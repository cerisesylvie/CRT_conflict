Consiglio Regionale della Valle d'Aosta - Oggetto del Consiglio n. 2835 del 21 giugno 2017 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Igiene e sanità pubblica
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2835 del 21 giugno 2017 - Resoconto
OGGETTO N. 2835/XIV - Reiezione di mozione: "Invito ai
Parlamentari valdostani a proporre modifiche al decreto sulle
vaccinazioni". (Approvazione di una risoluzione)
Fosson (Presidente) -
Riprendiamo i lavori con il punto
all'ordine del giorno n. 34. Per l'illustrazione, ha chiesto la
parola il collega Cognetta, ne ha facoltà.
Cognetta (M5S) -
Qualche parola per spiegare questa
mozione e aprire il dibattito sulla questione delle vaccinazioni.
Questa mozione, anche se firmata solo da me, chiaramente è
condivisa anche dal mio collega, non ci sono entrambe le firme solo
per una questione tecnica. Di che cosa parliamo? Parliamo di ciò
che è accaduto il 19 maggio con l'approvazione del decreto del
Consiglio dei ministri, che ha sostanzialmente varato delle nuove
norme rispetto alla vaccinazione. Le norme prevedono il divieto di
accesso per i bambini negli asili-nido, microstrutture per
l'infanzia e scuole dell'infanzia; per i genitori prevede che se
sono genitori di bambini soggetti all'obbligo scolastico devono
presentare la documentazione comprovante le vaccinazioni,
altrimenti ci sono sanzioni fino a 7500 euro e la sospensione della
potestà genitoriale, inoltre il numero di vaccinazioni obbligatorie
è stato elevato a 12.
Nella mozione faccio un confronto con gli altri Paesi
dell'Unione europea. In particolare, non esistono vaccinazioni
obbligatorie in diversi Paesi UE tra cui: Austria, Germania,
Danimarca, Estonia, Cipro, Finlandia, Irlanda, Lituania,
Lussemburgo, Paesi Bassi, Spagna, Svezia, Gran Bretagna, lo stesso
vale per Paesi extra UE, come la Norvegia e l'Islanda. Ci sono 3
vaccinazioni obbligatorie in Francia - io ho scritto 4 ma è un
refuso, sono solo 3 -, 3 in Portogallo e Grecia e 1 in Belgio.
La mozione arriva direttamente dal Consiglio provinciale di
Bolzano, dov'è stata approvata all'unanimità: per la precisione,
erano assenti solo i Consiglieri del PD, ma erano assenti
giustificati in quel caso durante la votazione di questa mozione.
In questa mozione si invitano i Parlamentari valdostani a
sottoporre al Governo il seguente voto: che le misure coercitive,
quindi il divieto di accesso alle scuole, le multe, la sospensione
della potestà genitoriale siano stralciate dal decreto, e quindi in
sostanza vadano eliminate; che il numero di vaccinazioni
obbligatorie ritorni allo stato precedente rispetto a quello che è
stato approvato adesso, che, se non sbaglio, era 4 e la campagna di
sensibilizzazione da parte dell'autorità per chiaramente aumentare
la copertura vaccinale... In sostanza, quindi, chiede una cosa
molto semplice: togliere l'obbligo e lasciare invece libertà di
scelta riferita e approvata chiaramente con una campagna di
sensibilizzazione che i cittadini possono poi in qualche modo
accettare o meno.
Ora, giusto per capire anche la posizione dei cittadini che si
sono rivolti pochi giorni fa alla Presidenza di questo Governo...in
particolare, l'Associazione valdostana Pro Libera Scelta ha
lasciato un documento, che ho qui in copia e che chiederei agli
uscieri di distribuire ai vari colleghi: sostanzialmente è la nota
lasciata nell'incontro fatto con i rappresentanti della Giunta e
con il Presidente della Giunta da parte di quest'associazione; ne
do copia così abbiamo tutte le informazioni, la stanno
distribuendo. Questo documento, che è una semplice nota che è stata
rilasciata a seguito di una discussione, chiede sostanzialmente al
Governo regionale di assumere pubblicamente una posizione chiara su
tale decreto; di farsi garante in Valle d'Aosta della libera scelta
genitoriale in materia vaccinale e sanitaria e di mettere in campo,
ad ogni livello, tutti gli strumenti a propria disposizione per
dimostrare e contrastare la palese incostituzionalità di questo
provvedimento.
Ora, com'è nostra abitudine, come rappresentanti del Movimento
Cinque Stelle, noi lavoriamo per fare da portavoce,
indipendentemente dalla bandiera politica, delle istanze, secondo
noi corrette, dei cittadini. In questo caso noi la troviamo
un'istanza estremamente corretta quella di lasciare la libertà di
scelta. In un Paese che si definisce civile come il nostro poi
scopriamo che di libertà di scelta ne abbiamo ben poca, soprattutto
in materia sanitaria, questo a noi non è che vada molto bene. Pur
sapendo che la decisione non è direttamente correlata al Governo
regionale, però ci sono decisioni politiche che possono essere
prese ed è questo che noi chiediamo sostanzialmente con questa
mozione: che venga presa una decisione politica forte da parte di
quest'aula e che impegni i Parlamentari affinché ascoltino ciò che
viene deciso in quest'aula.
Io non voglio entrare in discorsi estremamente tecnici sul
vaccino sì, vaccino no, su ciò che accade quando si fanno molti
vaccini, sui pericoli o sui problemi che possono dare le
vaccinazioni, o che possono dare quando non si fanno le coperture
adeguate. Non sono un tecnico, non conosco la materia, non voglio
addentrarmi in tutta questa questione, perché non è mio compito,
secondo me, come Consigliere regionale. Dal punto di vista
personale, ho un'idea molto chiara che esporrò nel corso della
discussione, però, per quello che riguarda il mio ruolo di
portavoce, questa mozione cerca di fare un distinguo tra chi vuole
sostanzialmente lasciare libertà di scelta e chi invece vuole
imporre con la forza delle questioni, che, secondo me, non sono
accettabili.
Presidente -
Ha chiesto la parola l'Assessore Bertschy,
ne ha facoltà.
Bertschy (UVP) -
Nello spirito che ha animato la
presentazione della mozione, vorrei chiedere se fosse possibile di
poter presentare ai Capigruppo una risoluzione, che è un documento
aperto, da vedere insieme per capire chi eventualmente lo vuole
emendare proprio prima della sua presentazione per poi una
presentazione definitiva in aula, di modo che ci sia un ulteriore
documento durante la discussione generale da valutare, quindi, se è
possibile, vorrei presentare ad una riunione dei Capigruppo questa
risoluzione.
Presidente -
La sospensione è concessa per una riunione
della Conferenza dei Capigruppo.
La seduta è sospesa dalle ore 18:18 alle ore 18:54. Alla
ripresa dei lavori riassume la presidenza il Presidente
Rosset.
Rosset (Presidente) -
Possiamo riprendere i lavori?
Qualcuno chiede di intervenire, chi ha chiesto la sospensione? Ha
chiesto la parola l'Assessore Bertschy, ne ha facoltà.
Bertschy (UVP) -
La riunione con i Capigruppo è servita
per presentare un documento aperto su un tema trasversale e
importante per tutti i cittadini, per trovare una sintesi almeno di
discussione, poi vedremo durante la discussione come si concluderà
il dibattito e l'eventuale voto. È un argomento che in questi
giorni è stato fortemente discusso a livello nazionale; da poco è
iniziata in Parlamento la discussione sul decreto, le posizioni
politiche e le posizioni personali non sempre si sono ritrovate
nella discussione di questo decreto, che è nato in maniera molto
forte su un problema che comunque è molto sentito dalla
popolazione. L'intenzione, al di là di quello che è apparso sui
media
, è stata da parte mia, come Assessore, in questi
giorni di ascoltare e di incontrare tutte le strutture sanitarie,
di valutare, insieme ai responsabili dell'Assessorato, il decreto e
soprattutto quanto poi nelle circolari applicative è stato
documentato.
La nostra posizione rispetto alla situazione dei vaccini è nota,
abbiamo sui quattro vaccini obbligatori una percentuale alta, però
decrescente nell'ultimo anno soprattutto: una percentuale che si
avvicinava alla percentuale raccomandata dall'Organizzazione
mondiale della sanità, che però nell'ultimo anno si è comunque
distanziata, mentre ci sono delle difficoltà sulle percentuali
delle altre vaccinazioni e quindi l'attività di sensibilizzazione a
riguardo va sicuramente aumentata. Vi era un accordo ad inizio anno
tra Stato e Regioni per portare all'approvazione di tutte le
Regioni provvedimenti uniformi, un'azione politica uniforme che
prevedeva l'applicazione delle 12 vaccinazioni: 4 in forma
obbligatoria e 8 fortemente raccomandate e soprattutto un'attività
di sensibilizzazione con medici, in particolare coinvolgendo
nuovamente i pediatri, facendo in modo che le famiglie rientrassero
in relazione con la sanità pubblica e con le misure e
l'organizzazione prevista. Dall'approvazione dell'accordo
Stato-Regioni ci sono state fughe in avanti, nel senso che alcune
Regioni hanno legiferato in materia, hanno deciso di imporre degli
obblighi differenziati, altre hanno atteso, per quello che ci
riguarda, la valutazione di tutti i provvedimenti. Ci sono Consigli
comunali che, per esempio, hanno valutato questo argomento, come il
Consiglio comunale di Aosta, quindi è un argomento estremamente
all'attenzione della popolazione.
L'intenzione con il documento che vado a presentare è quella di
fare una valutazione su quanto oggi conosciamo, di mettere in
relazione il più possibile i nostri cittadini con la sanità
pubblica e con la nostra organizzazione e di provare a trovare un
punto di mediazione, anche politica, sull'attuale situazione. Va da
sé che, e lo dimostrano i dati, l'obbligo ha permesso di
raggiungere percentuali più alte di vaccinazioni e, per quello che
abbiamo valutato rispetto all'obbligo, a nostro avviso, va
mantenuto, senza però tutta quella parte sanzionatoria, o comunque
intervenendo in maniera pesante per la sua riduzione soprattutto
per quello che riguarda la segnalazione alla Procura e al Tribunale
dei minori. Noi non riteniamo corretto il fatto che la mancata
vaccinazione passi per la possibilità di una famiglia di pagare una
sanzione, piuttosto che di non avere le risorse per farlo.
Riteniamo quindi che tutte le misure coercitive e sanzionatorie
vadano messe in discussione e impegniamo i nostri Parlamentari a
farlo e a sostenerlo in questi 60 giorni di dibattito. La
possibilità politica che abbiamo è quella di una risoluzione.
Non c'è competenza primaria in materia di sanità, non ci sono
strumenti che non quelli dei dibattiti politici e dei documenti
politici, si deve tenere conto di chi è presente oggi e ha
garantito in questi giorni attenzione e anche il giusto dibattito
con i ruoli istituzionali - abbiamo incontrato lunedì mattina una
delegazione del Comitato per la libera scelta insieme al Presidente
della Giunta e all'Assessore all'istruzione pubblica - ma si deve
tenere in considerazione anche tutti quelli che, in maniera più
silenziosa hanno fatto osservare il loro punto di vista e
soprattutto dei più deboli: quelli che magari non lo possono
neppure far osservare, ma hanno intenzione di vedere rispettati i
loro diritti come tutti gli altri. In questa proposta quindi ci
stanno delle premesse da discutere insieme, ci sta anche una
proposta di lavoro a livello politico. Siamo aperti al dibattito
consiliare per vedere se è una risoluzione che permette al
Consiglio regionale di valutare un altro documento, oltre a quello
proposto dalla Provincia di Bolzano, dall'Alto Adige, e di tirare
le conclusioni e di valutare quale trasversalità politica c'è per
assegnare ai nostri Parlamentari e alla Giunta un lavoro nei
prossimi giorni, a partire da domani. Firmerò quindi adesso la
risoluzione, la faremo passare per i gruppi, chi avrà voglia di
firmarla lo potrà fare, comunque è un documento che rimarrà agli
atti del Consiglio regionale.
Presidente -
Siamo in discussione generale sulla mozione.
Se ho capito bene, viene presentata una risoluzione sulla mozione
in base all'articolo 104, quindi chiederei poi di consegnarla. Ci
sono richieste di intervento? Ha chiesto la parola il Consigliere
Perron, ne ha facoltà.
Perron (UV) -
Solo per dire che apprezziamo l'approccio
che l'Assessore ha dato sulla disponibilità a trovare delle
sinergie in aula su un argomento così delicato e ha anche già
declinato il documento. Chiederemmo solo, prima di intervenire nel
merito, siccome è anche un argomento tecnico, se ci fa pervenire,
Assessore, il documento del quale abbiamo parlato in Capigruppo e
sul quale abbiamo chiesto di poter avere un testo sul quale
ragionare.
Presidente -
Ha chiesto la parola l'Assessore Bertschy,
ne ha facoltà.
Bertschy (UVP) -
Io a questo punto lo deposito e poi è
aperto agli emendamenti dell'aula, in modo che si possano fare le
copie, lo firmo e lo deposito.
Presidente -
Lo può consegnare. Ha chiesto la parola il
collega Cognetta, ne ha facoltà.
Cognetta (M5S) -
Soltanto per capire, perché mi sono
perso un momento. Discutiamo della mozione presentata, ma
discutiamo anche del fatto che l'Assessore Bertschy ha presentato
una sua risoluzione diversa rispetto alla mozione, che andremo a
votare collegata a questa mozione. Faremo due votazioni: una su
questa mozione e una sulla risoluzione che presenta l'Assessore,
giusto? Ho capito bene?
Presidente -
Viene fatta una risoluzione sulla mozione.
La mozione comunque viene votata prima della risoluzione, in modo
separato. Ha chiesto la parola l'Assessore Bertschy, ne ha
facoltà.
Bertschy (UVP) -
Mi scuso con il collega Cognetta per
l'intromissione sul punto all'ordine del giorno. La risoluzione è
stata valutata insieme agli altri gruppi all'interno della
Conferenza dei Capigruppo, è una proposta che tiene conto di una
sintesi che è venuta fuori. A questo punto poi sarà l'aula che
dimostrerà se la sintesi è quella che va bene a tutti e soprattutto
se nel merito ci sono le sensibilità politiche per appoggiarla.
Rispetto alla valutazione fatta sulla mozione della Provincia
dell'Alto Adige, per quanto ci riguarda, abbiamo ritenuto comunque
di proporre un nostro documento, che per larga parte può essere in
linea con quelle intenzioni. Ci sono valutazioni diverse su alcuni
punti. Soprattutto nelle premesse noi vogliamo rimanere sul piano
locale, ricordando il percorso che è stato fatto a livello
regionale, a livello nazionale e introducendo questo discorso
legato, a nostro avviso, al merito dell'obbligo, all'attenzione
alle misure coercitive.
Presidente -
Aspettiamo solo che vengano consegnate le
copie per attivare la discussione. Possiamo riprendere. La
risoluzione è stata presentata, qualcuno chiede la parola? Non so
se l'Assessore vuole ulteriormente integrare. Ci sono richieste di
intervento? Ha chiesto la parola il collega Cognetta, ne ha
facoltà.
Cognetta (M5S) -
La risoluzione presentata non ci trova
d'accordo negli impegni, ma neanche nelle premesse.
Per quanto riguarda i punti segnalati dal Governo, riteniamo che
non sia sufficiente parlare di semplice possibilità di riduzione
delle misure coercitive, o sensibilizzazione del Governo, riteniamo
che la presa di posizione da parte di quest'aula debba essere molto
più decisa, molto più puntuale. Ritengo che anche il fatto che
l'abbiano approvata a Bolzano sia una cosa positiva, l'abbiamo
portata in aula tante volte, non io, ma altri gruppi...il fatto che
in altre Regioni e Province autonome si approvassero cose che poi
noi in qualche modo inseguivamo...quindi non ci trovo nulla di
male, anzi. Spesso si dice che copiare bene è molto meglio che
cercare di fare qualcosa e farla male. Comunque, questo impegno
piuttosto leggero e svolazzante a noi interessa poco, quindi lo
rigettiamo al Governo.
Presidente -
Ha chiesto la parola il collega Guichardaz,
ne ha facoltà.
Guichardaz (PD-SIN.VDA) -
Intervengo sulla mozione
intanto premettendo che non sono un epidemiologo, non sono neppure
un operatore sanitario, inteso come qualcuno che ha delle
competenze dirette nel campo della cura delle patologie: sono un
politico e, prima ancora, un cittadino, un figlio e poi un padre.
Mi sono sempre fidato dei medici anche quando mi indicavano quali
vaccini fare e quali far fare alle mie figlie. Ho ascoltato il
medico quando mi consigliava di vaccinarmi per l'epatite A, visto
che facevo un lavoro (ispettore di igiene), che mi portava spesso
ad essere in contatto con alimenti che potrebbero essere vettori
del virus. Ho esperienze di familiari: mia nonna e mia cugina prima
hanno contratto la poliomielite rimanendo segnate per tutta la vita
dagli effetti della malattia; ho dei familiari diretti che hanno
contratto l'epatite A, che oggi tribolano da anziani per le sue
conseguenze sul lungo termine. Proprio anche in vista di questa
esperienza familiare, mi sono sempre affidato agli esperti, a
coloro che per mestiere curano e prevengono le malattie, anche
conscio degli effetti diretti e indiretti di esse sugli
interessati, ma anche sulla comunità.
Qualcuno mi ha spiegato che esiste un "effetto gregge", per cui
man mano che diminuiscono le coperture vaccinali aumenta il rischio
di una recrudescenza di alcune malattie contenute nella loro
diffusione o addirittura debellate: mi hanno spiegato, poi io non
sono un tecnico, quindi non ho le pretese di argomentare
scientificamente. L'altro giorno parlavo però con la mamma di una
bambina trapiantata di cuore, che mi spiegava che vi sono delle
categorie di bambini che non possono essere vaccinati e che quindi
contano sul fatto che la stragrande maggioranza dei loro compagni
di giochi o di scuola non diventino portatori sani o malati di
malattie, che potrebbe poi contrarre la bambina. La mamma di una
coppia di gemellini prematuri addirittura mi raccontava di non aver
fatto fare ai suoi figli l'asilo-nido per il timore di contagiare i
suoi bimbi già molto deboli a causa del loro stato di bambini
prematuri.
Ora, non voglio pensare, contrariamente a qualche Assessore qui
presente, che lo Stato sia così cattivo da impormi una sorta di
trattamento sanitario obbligatorio per farmi dispetto, per favorire
il
business
milionario delle case farmaceutiche o, peggio,
per mettere in piedi una sorta di sperimentazione di massa
"simil-nazista". Potrebbe essere anche che dei politici subiscano
il fascino di qualche rappresentante delle industrie farmaceutiche.
Io non ho l'abitudine di mettere mai le mani sul fuoco per nessuno,
ma non penso che il 60, il 70, l'80 percento e oltre della comunità
scientifica sia guidato da chissà quali interessi occulti nel
difendere il sistema vaccinale e la sua efficacia e soprattutto non
credo che ci sia un disegno di sperimentazioni a spese dei nostri
figli da parte di qualche regista occulto e crudele.
Dicevo all'inizio che non ho le competenze per dire che se i
vaccini sono sufficienti, o che ce ne vorrebbero 9, 12, 10 o
addirittura zero, o per raccontare con dovizia di particolari e con
quella sicumera che contraddistingue gli "scienziati della
tastiera" gli effetti benefici o meno dei vaccini. Sono un normale
cittadino convinto che lo Stato, il sistema sanitario e il sistema
sanitario regionale siano attenti a preservare la mia salute,
quella dei miei cari e di tutta la collettività. Non posso credere
nell'idea che lo Stato, il sistema, che non è solo i politici, ma
sono i funzionari, gli operatori sanitari, i medici, voglia
danneggiare il suo bene più prezioso che sono i suoi cittadini.
Potrei obiettare, anzi su questo io sono piuttosto critico, sulla
misura della sospensione temporanea della patria potestà. Vi sono
dei doveri allargati - se si possono dire così - oltre la propria
famiglia e il proprio contesto sociale, che presuppongono già oggi
un intervento delle istituzioni statuali: il dovere dei genitori di
mandare i figli a scuola, per esempio, presuppone sanzioni molto
forti, tra le quali proprio la perdita della patria potestà, in
questo caso a tutela dei bambini ma anche del sistema scolastico
generale. Peraltro già l'articolo 32 della Costituzione prevede
eccezioni alla libertà individuale, o presunta tale, in nome della
più ampia tutela della salute pubblica. Io, ad esempio, faccio un
lavoro, l'ispettore di igiene, che spesso mi ha obbligato a
sanzionare, o addirittura a chiudere attività per motivi di salute
pubblica, in questo caso l'interesse individuale ha dovuto
sottostare a quello pubblico.
La cosa che più mi irrita non è la battaglia sacrosanta - questo
lo voglio dire dal punto di vista di genitori convinti che così
facendo si può mettere a repentaglio la salute dei loro figli, o
contro misure francamente pesanti del decreto su cui è utile aprire
un serio ragionamento - ma è il cavalcare politicamente,
ideologicamente un argomento come questo, utilizzare tematiche
sensibili da parte di persone note per essere sempre in prima linea
quando c'è da prendere una posizione anti sistema a prescindere e
soprattutto di forte visibilità. I paladini a prescindere, che
magari poi, sulla scia di battaglie a volte poco circostanziate, o
con scarsi elementi di informazione, si promuovono, o cercano di
promuoversi agli occhi di persone sincere che magari hanno dei
dubbi legittimi e delle paure reali per i propri figli. Vedere e
leggere commenti scomposti e superficiali di personaggi che si
fanno capi popolo degli "anti-vax", dei "free-vax", dei "no-vax" e
via dicendo, fa sorridere da una parte, dall'altra, fa un po'
rabbia.
Ancora più rabbia mi ha fatto venire l'intervento a gamba tesa
dell'Assessore Certan, che, rappresentando un segmento importante
della nostra amministrazione, dovrebbe mantenere la giusta sobrietà
e un'adeguata distanza dalle polemiche dirette, che toccano, tra
l'altro, tematiche importanti discusse e ragionate dal Dicastero
del suo collega Bertschy, il quale dichiara non accettabili le
parole di Certan: "le dichiarazioni dell'Assessore Certan nei
contenuti e anche nella forma non sono accettabili anche per
rispetto di altri colleghi di Giunta e, in particolare, del mio
ruolo di Assessore alla sanità e di tutta la sua maggioranza",
questo è un suo Assessore che interviene su tematiche che
riguardano l'Assessorato invece dell'Assessore Bertschy. Il quale
Bertschy, tra l'altro, dice: "sui vaccini la posizione è chiara:
con l'Azienda USL abbiamo già avuto modo di sottolineare la loro
importanza e la Conferenza Stato-Regioni ha definito il piano dei
vaccini e la sensibilizzazione che va messa in atto per informare
la popolazione", mettendo una pietra tombale sulle contestazioni
anche poco delicate.
Mi irrita e mi fa venire rabbia la presa di posizione scomposta,
utilizzare argomentazioni che richiamano periodi storici e modalità
che nulla hanno a che vedere con la battaglia sui e contro i
vaccini. Assessore, confrontare il nostro Stato con il regime
nazista è una fesseria totale, dice di un suo approccio ai problemi
davvero superficiale e direi anche dannoso. Le ricordo, Assessore,
ad ogni buon conto, che il regime nazista era quello della
selezione della razza operata attraverso la soppressione dei più
deboli. Il regime nazista era quello che sperimentava i medicinali
sulle cavie umane non per guarirle, ma per osservare gli effetti
tossici, le controindicazioni, gli effetti collaterali e, infine,
per vedere quale fosse la dose letale. Mi spiace che su questa sua
ennesima caduta di stile - e uso un termine compatibile con l'aula,
ma mi verrebbe da dire altro - nessuno della sua maggioranza,
tranne qualche eccezione che abbiamo letto su questo comunicato
stampa, abbia assunto una posizione forte, decisa e inequivocabile.
Lasciamo poi stare la citazione di Rudolf Steiner, come se fosse
l'ispiratore massimo della sua filosofia di vita, uno pseudo
scienziato, un esoterico che di fatto si opponeva al sistema
scolastico pubblico, alla scuola tradizionale, diventa colui che
giustifica i suoi vaneggiamenti sui vaccini. Tra l'altro,
parlandone in tutt'altri termini, se ben guardiamo. Lei, Assessore
Certan, è l'Assessore all'istruzione pubblica, fino a prova
contraria; ricopre un ruolo che non le dovrebbe permettere di dire
tutto ciò che le passa per la testa. Soprattutto lei dovrebbe
evitare di citare a sproposito periodi storici drammatici e
terribili, confrontandoli con quelli odierni che, per carità,
avranno i loro difetti, i loro problemi ma che non hanno nulla a
che vedere con quelli terribili dello sterminio di Stato che
operava il regime nazista. Quell'omino con i baffetti che lei ha
citato, confondendolo poi con l'altro del ventennio.
Credo quindi che si possa e si debba aprire un serio
ragionamento sull'utilità o l'inutilità delle misure coercitive,
così come proposte, e sulla necessità di una maggiore informazione
e comunicazione, fermo restando che non si può rinunciare
all'efficacia acclarata di campagne vaccinali che sarebbe ingiusto
definire inefficaci. Io almeno non ho le competenze e neppure mi
sento in diritto di raccomandare a qualcuno di rivedere il piano
vaccinale, non parliamo di mele e pere, qui stiamo parlando di
persone. La risoluzione io credo proposta dall'Assessore Bertschy
nella sua ultima versione mi sembra vada nella direzione auspicata,
che è la direzione di ridurre le pesanti misure coercitive, perché
io credo, come tanti, che i ragionamenti e i dibattiti si devono
fare magari non con la cappa della minaccia della misura
coercitiva, della sanzione a tutti i costi, anche se stiamo
parlando di un argomento che tocca comunque la salute pubblica,
quindi un bene primario.
Poi il fatto di scrivere che si sensibilizza e si raccomanda i
Parlamentari, io non so se possiamo impegnare i Parlamentari. Voi
impegnate, ma i Parlamentari hanno una loro autonomia, sono stati
votati dai cittadini, poi possiamo anche impegnarli se vogliono a
sensibilizzare il Governo ai fini dell'incremento delle risorse
destinate ad attività di informazione e comunicazione. Mi sembra
una risoluzione, un buon compromesso che va nella direzione di
rispettare le persone, di rispettare anche il diritto
all'informazione, ma allo stesso tempo di non obbligare questo
Consiglio, o quanto meno il sottoscritto, a dare delle indicazioni
sulle quali io poi mi assumerei delle responsabilità di cui non ho
cognizione e che non sono in grado di assumermi.
Presidente -
Ha chiesto la parola il collega Fabbri, ne
ha facoltà.
Fabbri (UVP) -
Votiamo oggi in Consiglio una situazione
che si è creata in questi giorni. Giustamente sono state audite le
varie istanze che provengono dalla popolazione, da coloro che poi
usufruiscono e si ritrovano nelle condizioni previste da questo
decreto. Questo decreto è sicuramente molto forte, però è un
decreto che ha dovuto affrontare una situazione difficile, una
situazione che si andava via via aggravando. Abbiamo tutti letto,
so che anche la parte più sensibile della popolazione ha letto dei
decrementi delle vaccinazioni a livello valdostano, a livello
italiano e come ci stiamo allontanando pericolosamente dalle
indicazioni dell'Organizzazione mondiale della sanità, che, fino a
prova contraria, credo - mi auguro, spero, ma ne sono sicuro - sia
un'organizzazione che non è sensibile alle sollecitazioni
economiche, ma che ha come scopo quello di preservare, accudire e
aumentare la salute della popolazione mondiale. Dicevo, quindi una
situazione che ha richiesto una presa di posizione drastica, una
presa di posizione che effettivamente, come stiamo evidenziando nel
nostro discorso e nella nostra risoluzione, forse può risultare
eccessiva nelle sue sanzioni.
Con questa risoluzione noi vogliamo incidere su questo tipo di
approccio, che è un approccio troppo coercitivo, un approccio
eccessivamente punitivo. In qualche caso, alle volte la
coercizione, quando è seguita da quella che deve essere un'esatta
informazione sulla popolazione, può essere l'
extrema ratio
che ci può ricondurre in queste famose soglie che fanno in modo che
determinati tipi di malattie siano eradicate dalla nostra
popolazione, dicevo che la via maestra è senz'altro quella
dell'informazione: un'informazione che giustamente deve essere
veritiera, non preconcetta e non pregiudiziale.
Io credo che l'impegno che noi trasmettiamo ai nostri
Parlamentari di insistere fortemente su questo punto di un'esatta
informazione, un'informazione che sia scevra da pregiudizi e che
ascolti tutte le parti che si inseriscono in questo discorso sia la
base fondamentale per evitare poi quel regime sanzionatorio, che,
purtroppo, è stato proposto così duramente in questo
decreto-legge.
Alcuni cittadini reclamano la libertà di scelta in questo campo,
a questi cittadini io vorrei ricordare che la libertà
dell'individuo finisce dove comincia quella degli altri ed è stato
evidenziato come ci siano soggetti deboli che debbano essere
protetti da questa recrudescenze di morbilità che si stanno
dimostrando sempre più gravi. A mio avviso, come credo nel pensiero
di tutti quelli che stanno seduti qui in questo Consiglio, quando
tutti saranno coscienti dell'opportunità che le vaccinazioni
possono portare verso i nostri figli, cadranno tutti questi dubbi e
incertezze, perché effettivamente ciascuno sarà in grado di
stabilire quello che i vaccini possono dare alla salute della
popolazione. È chiaro che tutte le azioni hanno dei rischi, il
rischio è inevitabile in qualunque azione sia di tipo sanitario che
di altro tipo, quindi non si possono mai escludere assolutamente
effetti collaterali, oppure tossicità da parte di questi tipi di
vaccini, però la bilancia fra l'opportunità e il rischio è
sicuramente a favore dell'opportunità.
Ricordiamo anche - e non voglio scendere nel tecnico - che
comunque non si tratta più dei vecchi vaccini dove venivano
inoculati i virus, seppure attenuati, ma sono semplicemente dei
richiami al sistema immunitario per reagire verso questi virus che
potrebbero infettare i nostri figli. Noi, come Union Valdôtaine
Progressiste, quindi sosterremo questa risoluzione, che ci pare di
buon senso.
Presidente -
Ha chiesto la parola il collega Perron, ne
ha facoltà.
Perron (UV) -
Collega Cognetta, noi non ci riconosciamo
nell'impostazione che lei ha dato a questa mozione. Pur
condividendo i passaggi dove in qualche modo le misure coercitive
non vanno applicate, noi non condividiamo la parte della sua
mozione dove si prevede che "il numero delle vaccinazioni
obbligatorie va riportato allo
status
precedente
l'approvazione del decreto", e quindi ridotte. In questo senso non
condividiamo questa impostazione, non voteremo questo atto. Al
contrario, come filosofia e come impostazione, ci riconosciamo
nella traccia che ha introdotto l'Assessore, nel senso che su
questa materia proprio il fatto che l'obbligo vaccinale introdotto
dal decreto-legge può in qualche modo contribuire a finalizzare le
campagne di sensibilizzazione, ad aumentare la consapevolezza e
anche il senso di responsabilità dei cittadini per raggiungere una
quota alta, una soglia intorno al 95 percento di copertura
vaccinale è un segnale che va nella direzione di garantire
l'immunità della popolazione: ecco perché non condividiamo
l'impostazione che il suo gruppo ha dato a questo atto. Ci
riconosciamo invece, Assessore Bertschy, nell'impostazione che lei
ha dato laddove questo atto impegna il Governo regionale e con esso
i Parlamentari valdostani ad attivarsi a lavorare affinché delle
misure pesanti, che sono misure coercitive come quella della
sospensione della potestà genitoriale, possano, magari in un
momento di riconversione del decreto, essere ridotte. È un impegno
che sosteniamo volentieri che il Governo si assuma in sinergia con
i Parlamentari valdostani.
Condividiamo altresì il fatto che sia necessario sensibilizzare
il Governo centrale ai fini anche dell'incremento delle risorse che
sono destinate ad attività di informazione e di comunicazione.
Crediamo che questo sia un passaggio importante, nel senso che va
nella direzione di promuovere, da una parte, l'aggiornamento dei
professionisti sanitari, ma l'altro aspetto che ci permettiamo di
sottolineare come importanza è che contiene un impegno ad andare ad
aggiornare anche i dirigenti e i docenti scolastici. Noi su questo
aspetto immaginiamo che lei, Assessore Certan, possa riconoscersi
assolutamente in questa sollecitazione. Nel senso che noi speriamo
che lei possa accogliere un'impegnativa di questo genere che va a
sollecitare un aggiornamento dei dirigenti scolastici, al fine di
una diffusione più forte di una cultura sulla prevenzione
vaccinale. Lo dico perché ci avevano pesantemente stupito certe sue
affermazioni fatte una quindicina di giorni fa, dove in qualche
modo lei interveniva a gamba tesa sulla nuova normativa riguardante
i vaccini. A nostro modo di vedere, sono state affermazioni forti,
che - ci permetta di dire - hanno guadagnato con poco merito la
stampa nazionale. D'altronde il gruppo ALPE ultimamente devo dire
che è molto bravo a portare in risalto sulla stampa nazionale i
fatti della Valle d'Aosta. Ci fu un precedente riguardo il suo
collega di banco, non presente, vedo che lei in questa fase non è
da meno. Noi quindi ci permettemmo di dichiararci un po'
sconcertati rispetto a sue dichiarazioni, che forse lei aveva fatto
per conquistare un'attenzione mediatica, ma credo non abbia fatto
in quella fase un gran favore alla Valle d'Aosta e alla sua
immagine.
Termino dicendo che condividiamo come ultima impostazione quella
di un impegno che preveda, Assessore Bertschy, una forte attività
di farmacovigilanza: questo ovviamente al fine di monitorare e di
valutare presso la popolazione gli eventuali rischi che possono
coesistere e di informare su questo. Credo sia un impegno che la
politica possa assumere e il nostro gruppo sosterrà questo
documento che lei ha presentato.
Presidente -
Ha chiesto la parola il collega Gerandin, ne
ha facoltà.
Gerandin (GM) -
È un argomento molto difficile quello dei
vaccini, particolarmente difficile per il sottoscritto, che
sinceramente ha provato in questi giorni a documentarsi. Io penso
che in questa storia tutti abbiano ragione e tutti abbiano torto,
nel senso che non esiste probabilmente... Esistono dei limiti, a
mio parere, di eccesso in tutte le cose, quando si cerca di
imporre, quando si cerca comunque di non spiegare, quando si cerca
di decretare, quando si cerca di sanzionare, quando si impongono
misure coercitive, è chiaro che è difficile poi trovare una sintesi
magari anche tra idee e pensieri diversi, per cui io non mi sento
davvero in grado di dire chi ha torto e chi ha ragione,
probabilmente il limite è legato anche alle difficoltà che ogni
persona magari fisicamente ha. Può darsi, anzi sicuramente per la
gran parte i vaccini saranno il bene per il futuro, quelli che ci
preserveranno da tutta una serie di malattie, che, per nostra
fortuna, stanno lentamente scomparendo. Per qualcuno può darsi che
ci siano anche delle controindicazioni. Leggevo non più tardi di
stamattina che c'è in Francia una sentenza in cui si riconosce che,
per colpa di un vaccino, ci sono stati dei danni alle persone, per
cui non c'è probabilmente la via giusta, però ovviamente la via dei
vaccini è quella che ha preservato e negli anni ha contribuito a
creare comunque una vita anche per i bambini, per tutti coloro che
si vaccinano molto diversa.
Io ho fatto questa breve premessa proprio perché mi è difficile
dire...rispetto anche alla risoluzione che ha presentato lei,
Assessore, al punto n. 1, dove si dice: "ridurre le pesanti misure
coercitive del decreto-legge quali il divieto di accesso alle
scuole di ogni ordine e grado...", io ci terrei, se possibile, a
inserire: "revocare la sospensione della potestà genitoriale",
perché questo io penso che vada al di là di ogni sanzione
coercitiva. Quando si va a toccare la patria potestà, io penso che
davvero neanche nella giustizia ci sia più un limite. Ci sono già
purtroppo dei casi in cui si è obbligati ad intervenire sulla
patria potestà, evitiamo magari che un vaccino in più o in meno sia
l'alibi per intervenire in questo caso, per cui io chiederei, se è
possibile, di aggiungere dove si parla di sospensione della potestà
genitoriale la revoca della sospensione della patria potestà.
Presidente -
Ha chiesto la parola la collega Morelli, ne
ha facoltà.
Morelli (ALPE) -
In quest'aula mi sono occupata negli
anni scorsi almeno due volte dei vaccini in considerazione dei dati
preoccupanti rispetto al calo delle percentuali che nella nostra
regione sono ben al di sotto di quanto l'OMS (Organizzazione
Mondiale della Sanità) ritiene essere il livello al di sotto del
quale non bisogna scendere. Io credo che la questione dei vaccini
sia una questione che difficilmente può essere inquadrata in una
visione politica o partitica. Credo che ognuno di noi abbia la sua
opinione sui vaccini e devo dire che la mia opinione - l'avevo già
espressa all'epoca - è un'opinione favorevole ai vaccini, l'avevo
detto tranquillamente. Ricordo che la posizione degli Assessori che
mi avevano risposto era stata una posizione molto serena, molto
tranquilla, assolutamente non così perentoria e così assolutista
com'è la posizione attuale del Governo nazionale. Si era detto che
si sarebbe puntato molto sull'informazione, sulla formazione, sul
contatto delle famiglie, perché è risaputo che vi sono
associazioni, movimenti di idee che sono contrari all'utilizzo dei
vaccini e quindi si era cercato di fare un'operazione capillare
partendo dai pediatri, perché siano loro
in primis
a
spiegare ai genitori i benefici reali dei vaccini. Io devo dire che
ero invece un pochino più severa, ma comunque avevamo concordato su
questa posizione.
Oggi che, come gruppi, come movimenti, come maggioranze e
minoranze, ci troviamo in modo compatto a dover pronunciarci per
essere di qua o di là, a me sembra francamente un po' pretestuoso.
Ci vedo molto di politico e molto poco di scientifico,
pragmatico...non so come definire. Io ritengo che la sintesi che
era stata proposta, la risoluzione proposta contenesse una sintesi
ragionevole. Neanch'io come il collega Guichardaz sono un'esperta e
non so se il numero dei vaccini vada ridotto, quali siano
assolutamente da considerare obbligatori, quali invece si possa
pensare che siano meno necessari. Non lo so, non voglio nemmeno
entrarci nel merito di questa questione, ma nel merito degli
eccessivi contenuti coercitivi del decreto credo di poterci
entrare, perché francamente prevedere delle sanzioni pesantissime e
arrivare a prevedere la sospensione della potestà genitoriale mi
sembra francamente eccessivo, ai limiti della scorrettezza.
Semplicemente chiedere di valutare l'opportunità di ridurre le
misure coercitive quando nella premessa noi diciamo: "valutato che
l'introduzione dell'obbligo di legge possa essere sufficiente,
almeno in questa prima fase, a richiamare l'attenzione dei
cittadini su un obbligo, prima di tutto morale, verso la società
imperniato sul dovere, anche individuale, della protezione della
salute pubblica fino all'auspicato raggiungimento degli obiettivi
preconizzati dall'Organizzazione Mondiale della
Sanità"...quest'affermazione che dice - io almeno la interpreto
così -: almeno in questa prima fase noi consideriamo che dire che
sono obbligatori sia sufficiente e invece poi andare a dire
semplicemente che invitiamo a ridurre le pesanti misure
coercitive...mi sembra che le due cose non siano proprio in linea
Secondo me, una premessa di questo tipo - che mi pare sia stata
mantenuta - presuppone che poi la conseguenza sia di chiedere di
revocare queste sanzioni spropositate, oltretutto anche
antidemocratiche, perché permetterebbero a chi può pagare la
sanzione il lusso di non far vaccinare i figli, invece chi non la
può pagare e magari è contrario non potrebbe farlo. Secondo me,
quindi l'impegno nella prima parte deve essere quello che era in
origine: "revocare le pesanti misure coercitive dal decreto-legge",
perché sono ritenute eccessive e la premessa mi pare lo dica
chiaramente.
Presidente -
Ha chiesto la parola il collega
Vicepresidente Fosson, ne ha facoltà.
Fosson (PNV) -
Io non so mai se devo intervenire su
problemi sanitari, perché se non intervengo, la mia coscienza si
sente penalizzata e, se intervengo, mi si dice che prevarico e
faccio degli intrallazzi con i primari, che invece li fanno con
qualcun altro, non certo con me, comunque sono stato chiamato in
causa dalla collega Morelli e voglio comunque intervenire su
questo.
Sicuramente i vaccini sono una conquista determinante per il
benessere e la salute del popolo italiano e mondiale. Gli
antibiotici sono la grande possibilità che abbiamo di sconfiggere
alcune malattie. Quelli più vecchi come me si ricorderanno che
anche in Valle d'Aosta c'erano gli effetti deformanti di
poliomieliti contratte nell'infanzia, adesso questi esiti di
poliomielite non li abbiamo più visti perché la poliomielite non
esiste più; io non vidi il vaiolo, ma è la stessa cosa. A
giustificare che tutta la popolazione riconosce che i vaccini sono
un'arma determinante è la corsa questo inverno per vaccinare i
bambini contro la meningite, la corsa anche di quelli che forse a
livello teorico avevano dei dubbi. In questi giorni c'era qui
un'infettivologa che lavora in Africa, sempre in prima linea, molto
professionale, che, di fronte a questa polemica, mi diceva: "li
avessimo noi in Africa questi vaccini per vincere le malattie che
uccidono un mucchio di bambini".
I vaccini sono sicuri? Certo, sono molto più sicuri di una
volta. Non sono senza effetti al 100 percento, perché una medicina
che serve e che produce degli effetti positivi, se è vero che
agisce così, qualche volta dà delle allergie e dei fenomeni
distorsivi, per cui è normale. Gli antibiotici. Chi direbbe di non
usare gli antibiotici in forme di tubercolosi, in forme di
meningite? Eppure, pur essendo determinanti in alcune malattie, per
alcuni queste medicine possono produrre degli effetti
secondari.
Certo, c'è stata una vergognosa pubblicazione anni fa su
"Lancet", che è una delle maggiori riviste scientifiche inglesi,
che imputava l'insorgenza di alcune malattie all'uso di vaccino
antimorbillo, poi fu non solo criticata, ma fu dimostrata la
falsità dei dati, però l'aver pubblicato questo dato, questo
articolo su una rivista di questo tipo ha sicuramente avuto delle
ripercussioni su chi guarda, su chi vuole essere attento sulla
salute dei suoi figli. Io ho sempre creduto nell'importanza
dell'informazione, l'informazione è determinante e ho sempre
ritenuto necessario e giusto che i vaccini fossero lasciati alla
libera scelta, ma perché mi sembrava impossibile che, di fronte a
dati scientifici così rilevanti, ad un'informazione capillare,
qualcuno dicesse di no, perché i dati a livello mondiale sono
determinanti su questo e sull'informazione abbiamo fatto molto: io,
poi chi mi ha preceduto, chi è venuto dopo di me, abbiamo fatto
tutto quello che era possibile in Valle d'Aosta. Abbiamo fatto un
comitato, un tavolo di esperti con pediatri, con medici di base,
con assistenti sociali, mettendo in atto tutte le strategie
possibili. Abbiamo analizzato in un congresso fatto qui ad Aosta i
motivi del dissenso, perché una così numerosa popolazione non
accettava la vaccinazione. Abbiamo fatto convegni, abbiamo fatto
capillarmente delle informazioni pediatriche, sono venuti degli
esperti del Ministero ad impostare tutto un piano di prevenzione
diverso. Devo dire - chi mi ha sentito lo può testimoniare - che,
parlando anche a tutte le associazioni impegnate nel sanitario:
dall'AVIS alla Lega antitumore, ho dato questo impegno a queste
associazioni: "come convincete la gente di fare la prevenzione anti
tumorale, convincete la gente a vaccinare e a spiegare il perché".
Ma ci sono dei siti ormai sui
social
, c'è un sito dei medici
di Medicina generale - mi sembra che non possono essere tutti
comprati dalle case farmaceutiche - in cui vi sono domande e
risposte sui vaccini, sul sito della SIMG, è pubblicizzato, ognuno
lo può leggere e vedere in modo chiaro.
Nonostante tutta quest'attività, che - vi assicuro - è stata
svolta nel modo più determinato e nel modo più onesto, ascoltando
le difficoltà, qui in Valle il tasso di vaccinazione e di copertura
vaccinale è diminuito. Più noi informavamo - forse non eravamo
credibili noi, ma neanche gli altri lo sono stati - più noi
incontravamo la gente trovavamo delle posizioni ideologiche che
dicevano: "io non sono d'accordo sui vaccini". Sapete bene che per
i quattro che erano obbligatori non c'erano però sanzioni, c'erano
sanzioni amministrative, quindi è come dire: "non puoi andare a 130
all'ora, però se tu vai a 130 all'ora in mezzo alla città, non ti
faccio la multa", quindi introdurre il concetto dell'obbligo vuol
dire che abbiamo fallito comunque. L'informazione in questo periodo
di
social
, la voce della scienza non è recepita come
corretta. Io non credo...lo diceva Guichardaz e sono profondamente
convinto, qui in quest'aula nessuno di noi riceve delle percentuali
da alcuna casa farmaceutica per potenziare l'uso dei vaccini. Spero
però che si facciano delle indagini analoghe sui prodotti
omeopatici che sono autorizzati provvisoriamente da dieci anni, che
vengono venduti ad alto costo. Il mercato dei farmaci omeopatici
rende solo nell'Italia del nord 13 miliardi di euro e dopo la morte
di quel bambino che aveva un'otite e che ha avuto l'encefalite
perché non è stato trattato con antibiotici, ma solo farmaci
omeopatici, io spero che il Ministero su questo apra una
riflessione corretta.
La libera scelta è sicuramente una grande conquista, va
mantenuta, però la libera scelta, quando cozza contro un diritto,
che è quello alla salute, se la mia salute è messa in pericolo
dalla tua libera scelta, allora il principio del dovere e del
diritto alla salute è sicuramente superiore a tutti gli altri.
Diceva ancora giustamente Guichardaz, e questo è un problema, che
certi bambini che non sono vaccinati perché i genitori non sono
d'accordo portano ad un rischio per gli altri bambini che sono
deboli, che sono meno coperti, perché le coperture vaccinali non
coprono il 100 percento e quindi comportano per questi un
rischio.
Perché da 4 a 12? Se lo si vuole leggere in modo scientifico di
organizzazione sanitaria, perché i LEA non erano più stati
modificati dal 2001 e sono stati modificati solo adesso nel 2016,
aggiungendo tutto un altro grosso numero di vaccini e dando anche
una copertura, che forse non è completa - ha ragione l'Assessore -
ma che dà una copertura vaccinale che era da tempo ritenuta
necessaria, ma non c'erano i fondi e non era prevista nei LEA.
Chi gestisce la sanità pubblica io penso abbia l'obbligo di
ascoltare le voci di dissenso, di confrontarsi su questo, l'abbiamo
fatto tante volte, forse non l'abbiamo fatto bene, ma ha anche
l'obbligo di dare una certezza di salute e di benessere alla
popolazione italiana. Per quelli che pensano che tutti gli
scienziati ci guadagnano, che approfittino di questo, io vi
consiglierei di andare a leggervi le storie di Pasteur, di Jenner,
che inoculò ai propri figli il siero delle pustole del vaiolo o
di...o l'ultimo Montagnier. Io ebbi la fortuna di conoscere
Montagnier a Roma dieci giorni prima che fu insignito del Premio
Nobel alla scienza: vi assicuro che era un uomo che appariva del
tutto assillato dai problemi scientifici, ma il problema economico,
da come si portava, da come si vestiva, penso non fosse rilevante
per lui.
Ho voluto quindi dire che questo obbligo, che per me è
necessario, di introdurre i 12 vaccini deriva da una sconfitta di
quello che noi avevamo potuto portare avanti: l'informazione
corretta, questo è un dato di fatto. L'obbligo adesso è necessario,
sono d'accordo che questo decreto-legge impone delle misure
coercitive esagerate. Fra l'altro, quella di togliere la patria
potestà a chi non fa i vaccini, se voi sapete - noi l'abbiamo
vissuto diverse volte - non si può più togliere la patria potestà
neanche a un figlio dei Testimoni di Geova che non si vuole far
operare, perché in questo caso il giudice non toglie più la patria
potestà in un caso grave come questo, quindi togliere la patria
potestà o delle misure coercitive di questo tipo non è sicuramente
condivisibile. L'obbligo sì però, anche se dobbiamo fare forza, o
comunque violenza su delle idee che correttamente non sono
sostenute dal mondo scientifico, però l'obbligo ci deve essere e le
misure coercitive invece vanno attenuate di molto e mi sembra che
quanto ha scritto e previsto l'Assessore in questa risoluzione vada
in questo senso e l'Assessore stesso che si troverà con gli altri
Assessori alla sanità e con i Parlamentari si adopererà per far
capire al Ministro che l'obbligo sì, ma le coercizioni di questo
tipo non possono starci.
Presidente -
Ha chiesto la parola il collega Padovani, ne
ha facoltà.
Padovani (GM) -
Intervenire dopo il collega Fosson su una
questione medica è difficile, perché la mia preparazione è
ovviamente molto più bassa rispetto alla sua. Io sinceramente non
so esprimermi come si è espresso il collega prima sulla questione
strettamente medica perché non sono così informato. Io ho provato
ad informarmi in questi giorni, penso anch'io che l'obbligo dei
vaccini vada mantenuto, ma concordo anche con quanto detto
dall'Assessore Bertschy in presentazione della mozione sul fatto
che le coercizioni vadano messe in discussione. Si è parlato tanto
della revoca della potestà genitoriale, che è una coercizione
odiosa, ma io penso che altrettanto odiosa - come prima diceva
l'Assessore Bertschy - sia il fatto che si lega la facoltà di
vaccinarsi o meno al fatto che si possa o meno pagare la multa nel
caso in cui non ci si voglia vaccinare: questo è quello che penso e
che volevo esprimere.
Presidente -
Non ci sono altri interventi, dichiaro
chiusa la discussione generale. Ha chiesto la parola l'Assessore
Certan, ne ha facoltà.
Certan (ALPE) -
Per dichiarazione di voto. Credo che su
questa vicenda che tanto ha fatto discutere ci sia da mettere in
rilievo che ha evidenziato la necessità di un dibattito franco e
aperto fra tutti: cittadini e politici, fra famiglie e medici,
poiché ha evidenziato in modo chiaro quanta distanza ci sia spesso
fra i cittadini e la politica e di quanta informazione
super
partes
avremmo bisogno tutti noi. Sono consapevole, pur
rivendicando la mia libertà d'espressione da libera cittadina, che
la mia libertà termina dove comincia quella degli altri cittadini e
quella chiaramente anche nelle varie sedi dei colleghi. Ritengo che
su questa tematica sia necessario essere però onesti e chiari.
Credo che sia una questione, come ha detto qualcuno che mi ha
preceduto, prima ancora che politica, una questione morale. Non
sono un medico, ho una semplice laurea in pedagogia e ritengo, in
quanto genitore, di essere stata sempre seguita da ottimi medici,
che hanno saputo argomentare sia che fossero pro vaccini, sia che
fossero più tiepidi su alcuni vaccini o sui richiami.
Non sono contro i vaccini, questo l'ho detto, l'ho scritto.
Credo che tutte le ricerche scientifiche che sono state e che
continuano ad essere condotte abbiano tutte un grande valore e
devono essere tutte prese in considerazione poiché probabilmente
ogni ricerca è utile per un piccolo passo in avanti. Tant'è che il
piano vaccinale proposto dopo l'accordo fra Stato e Regione di
gennaio 2017, che ampliava l'offerta da 4 a 12 vaccini, ma che
rimaneva facoltativo. Questo piano permetteva la libera scelta, la
richiesta del cittadino, e l'ho votato in Giunta ritenendo che
proprio nel diritto di libera scelta ci sia il diritto di poter
vaccinare e anche di vaccinare, eventualmente se lo si ritiene,
tutti e 12. In egual modo ritengo però che i principi
costituzionali, degli articoli 32 e 34 in particolare, devono
essere salvaguardati e, a mio modesto avviso naturalmente, questo
decreto basato su questi presupposti non li preserva.
La scuola è aperta a tutti, l'istruzione inferiore è impartita
per almeno otto anni obbligatoria e gratuita. Il decreto in
questione, invece, entra a gamba tesa nella scuola, nel diritto di
tutti di accedere all'istruzione in modo equo senza differenza fra
ricchi e poveri e credo che questo sia molto grave. Nello stesso
modo all'articolo 32 si dice che nessuno può essere obbligato ad un
determinato trattamento sanitario se non per disposizioni di legge
e giustamente qua la disposizione di legge è arrivata con un
decreto, però poi c'è scritto che la legge non può in nessun caso
violare i limiti imposti dal rispetto della persona umana: questo è
l'articolo 32. La scuola è aperta a tutti senza misure coercitive o
di invasione della responsabilità genitoriale. Io mi auguro che si
apra anche un confronto su questa tematica con tutte le altre
Regioni che in questi giorni si stanno pronunciando, perché ritengo
che l'apporto di tutti possa davvero migliorare il futuro delle
nuove generazioni del nostro Paese e chiedo al Presidente della
Regione, che domani parteciperà a Roma ad un incontro su tale
problematica, di essere portavoce di tutti.
Non entro in altri dettagli tecnici, non sollevo altre criticità
che altri colleghi hanno citato, ma sulle quali non intendo certo
entrare in questo momento. Stanno però emergendo in questi giorni
diversi aspetti, che, a mio avviso, non sono né secondari, né da
sottovalutare. Finora, a mio avviso, non vi è stato alcun
confronto, ad esempio, con le Regioni, sull'applicabilità del
decreto nelle scuole, ma vi è stata un'imposizione dall'alto che
ricade soprattutto sui dirigenti scolastici e le famiglie e il
confronto è stato solo fra i dicasteri della sanità.
Quanto proposto dal collega Bertschy, che riprende almeno in
alcune parti le richieste di una parte della popolazione e le
richieste del comitato che in questi giorni abbiamo incontrato, mi
vedeva d'accordo, anche perché l'abbiamo in qualche modo cercato di
concordare e mi vedrebbe d'accordo anche sul lasciare l'obbligo. Ho
accettato le premesse, alcune delle quali non sono, a mio avviso,
del tutto condivisibili, ma le avrei accettate, ma credo che,
proprio per il rispetto di quei principi costituzionali che ho
citato, dovrebbe essere chiesto all'unanimità dalla nostra Regione
non di ridurre, ma di revocare le misure coercitive: divieto di
accesso alle scuole di tutti gli ordini e gradi, e poi anche la
sospensione della potestà genitoriale, oltre che la segnalazione
dell'inadempimento alla Procura della Repubblica presso il
Tribunale per i minorenni, perché la riduzione, comunque sia, crea
una disparità: se chi paga può iscriversi a scuola anche
eventualmente senza le vaccinazioni, vuol dire che chi paga anche
una minima sanzione, ma la paga ha libertà di scelta; chi non può
permettersi di pagare quella minima parte non ha libertà di
scelta.
Auspico quindi che, in sede di revisione del decreto, il
Parlamento sappia essere autorevole, non autoritario. Sappia fare
una giusta informazione e far salire le percentuali secondo i
parametri OMS per quanto riguarda le vaccinazioni attraverso una
scelta consapevole della popolazione, attraverso una giusta ed equa
informazione e non attraverso un obbligo. Io sarei favorevole a
togliere anche l'obbligo, perché se si fa la giusta informazione,
credo che tutti i cittadini siano consapevoli di quello che devono
fare, qual è la via giusta. Ritengo pertanto che permettere,
riguardo a questa tematica, la libera scelta dei genitori, che
meglio di tutti conoscono i loro figli e sanno a chi rivolgersi a
livello medico per proteggere e sicuramente far progredire i loro
figli, quindi con il sostegno e il supporto dei medici, sia il
miglior impegno di fiducia che uno Stato dovrebbe avere nei
confronti dei cittadini. Solo attraverso un'informazione
equilibrata, si è degni di essere rappresentanti, a mio avviso, dei
cittadini e credo attraverso l'imposizione. Chiederei quindi di
scrivere: "revocare dal decreto" piuttosto che "ridurre", che poi è
la stessa indicazione che hanno dato anche altri colleghi.
Presidente -
Ha chiesto la parola il collega Cognetta, ne
ha facoltà.
Cognetta (M5S) -
Forse la discussione non è rimasta nei
canali, che supponevo fossero quelli indicati dalla mozione. Io ho
detto chiaramente che non volevo fare un discorso tecnico. Io credo
che la differenza tra uno Stato autoritario e uno Stato autorevole
sia fondamentale. Noi siamo in uno Stato autoritario: nel momento
in cui fa scelte di questo tipo e prepara, anziché delle campagne
di sensibilizzazione, delle misure coercitive così pesanti, è uno
Stato che ritiene che i propri abitanti siano dei sudditi più che
dei cittadini. Ora, è brutto dirlo, ma ogni volta che c'è una
questione dirimente in questo Stato: la legge sul fine vita,
piuttosto che la fecondazione assistita o non so se vogliamo
parlare delle coppie omosessuali, tutto quello che riguarda
questioni che non sono strettamente all'interno di canali e di
parametri da un certo punto di vista morale, per qualcuno
standard
, non si riesce a normarla, o se si norma, si norma
in un modo tale che non si riesce a gestire nulla, e questa cosa
sta aumentando sempre più.
Adesso siamo arrivati ai vaccini, l'obbligo di farne 12 con
delle sanzioni spaventose. In questo Consiglio non vogliamo dare un
segnale di maturità rispetto a certe scelte, che sono assolutamente
coercitive, che trattano i nostri cittadini alla stregua di bambini
indifesi che non sanno cosa fare, che riducono i genitori quasi
come se non sapessero qual è il bene migliore per i propri figli. È
ovvio, collega Fosson, che ci sono persone che non hanno la minima
idea di come gestire i propri figli e quindi utilizzano dei farmaci
che non sono assolutamente adatti rispetto a certe malattie, queste
cose sono sempre successe, ma non facciamo mica l'obbligo di usare
gli antibiotici, sarebbe assurdo! Lei conviene, no? Se un genitore
è un genitore accorto, e non tutti i genitori lo sono, lo
sappiamo...non è con l'obbligo di diventare accorti che lo si
diventa, magari! Oppure ci aspettiamo un giorno che ci sia la
patente per fare i figli? Se ce l'hai, li fai e se non ce l'hai,
non li puoi fare. Sarebbe interessante sapere chi la darebbe una
cosa del genere.
La mia mozione faceva un discorso molto semplice: riportiamo la
situazione a ciò che era prima. Non entrava nel merito di più
vaccini, meno vaccini, il vaccino contro l'epatite è giusto, quello
contro il tetano è sbagliato e così via, non faceva assolutamente
questo discorso, poneva una questione di merito assoluto. Vogliamo
dare un segnale di maturità al nostro Stato o vogliamo omologarci
come tutti gli altri facendo i falsi moralisti? Mi sembra che con
la risoluzione proposta dal Governo avete scelto la seconda strada.
Ogni volta che si cerca di fare un qualcosa di un po' più moderno -
passatemi il termine - ci tocca guardare fuori dai confini
dell'Italia e rimarcare l'assoluta distanza che c'è tra noi e loro.
Negli altri Paesi europei hanno situazioni completamente diverse,
lo vedete dai dati che vi ho fornito nella mozione e non mi sembra
che ci siano epidemie, perché se fosse vero questo, allora i nostri
bambini, che attualmente non sono vaccinati non dovrebbero andare
all'estero, pena chissà quali malattie, ma neanche in Germania
devono andare, eppure mi sembra che bene o male sopravvivono anche
loro.
Io credo che, anziché fare un discorso - come ho detto -
generale, un discorso di buon senso, un discorso se volete anche
proiettato verso un po' di modernità o, se preferite, semplicemente
un po' di libertà, visto che cerchiamo di difenderla a parole, ma
nei fatti non lo facciamo, voi preferiate restare sulle posizioni
moraliste pensando che quelle siano le migliori e le più importanti
da mantenere, senza capire che, ogni volta che limitiamo la libertà
di qualcuno dei nostri cittadini, di fatto, facciamo un passo
indietro. Io spero che voi ci ripensiate e che accogliate anche la
richiesta fatta dall'Assessore Certan. Noi comunque non voteremo la
vostra risoluzione, resteremo fermi sulla nostra. Valutate voi se è
il caso di continuare su questo tipo di atteggiamento, o se
preferite finalmente magari portare anche la nostra regione a
livello dell'Europa, nella quale ci troviamo.
Presidente -
Altri per dichiarazione di voto? Ha chiesto
la parola il Consigliere Rollandin, ne ha facoltà.
Rollandin (UV) -
Indubbiamente l'intervento della collega
Certan ha due aspetti fondamentali: il primo è che non ha detto
nulla su quelle affermazioni, che credo siano state un po'
l'oggetto di una sollecitazione, almeno di una colpa sul fatto di
aver fatto quegli abbinamenti assai strani su certi periodi storici
con la vicenda di vaccini. La notizia positiva è che apprendiamo
che anche lei è per i vaccini, quindi che ci sono tutti gli
elementi per capirsi, perché dico questo? Perché indubbiamente noi
in questa discussione non vogliamo sostituirci al dibattito che è
ancora in corso a livello nazionale su questi temi, ma credo che,
sotto questo profilo, l'Assessore abbia proposto una risoluzione
che riassume un po' le preoccupazioni, le difficoltà oggi
riscontrate, richiamando l'esigenza di fare tutti i passi necessari
affinché si migliori questa situazione.
Vorrei dire che il richiamo che la collega ha fatto all'articolo
32 deve essere letto anche con le sentenze della Corte
costituzionale su delle cause che sono state intentate, che adesso
non voglio leggere, che sancivano in modo chiaro la possibilità di
prevedere l'obbligo delle vaccinazioni, che non interferisce e non
inferisce con la capacità del singolo di poter poi avere tutta una
serie di requisiti: dico questo per capirci su questo tema, quindi
non è assolutamente un'invasione di campo.
Sul resto, tanto per tornare alle Regioni a Statuto speciale,
nella relazione al progetto di legge, al decreto c'è proprio
scritto: "le misure di formazione - non so se magari è sfuggito -
saranno effettuate per 18 Regioni, essendo Trentino Alto Adige e
Valle d'Aosta sottoposte ad altra specifica normativa regionale".
Abbiamo quindi un impegno forte di fare formazione e informazione,
è quello che noi abbiamo sollecitato ed è quello che noi riteniamo
sia importante, in modo che ci si capisca su quando c'è l'obbligo,
che non è una violazione di alcuni diritti: è l'obbligo in termini
precauzionali su delle tematiche, come quella sanitaria, che non
possono essere affidate ad ogni singola persona, ogni singolo
Stato, ogni singola Regione, ma ci deve essere una direzione
generale che deve garantire questo problema di salute e soprattutto
di prevenzione, credo che il problema sia nella sostanza
questo.
Noi oggi qui non stiamo discutendo se una cosa è meglio, gli
effetti. Io non voglio nemmeno entrare in questo, credo che altri
l'abbiano fatto meglio di me. L'informazione e la formazione è
quello che invece si può fare e non solo nell'ambito sanitario, ma
sicuramente anche nelle scuole, ma la formazione, non andare a
dire: discutiamo se il vaccino deve essere fatto o non deve essere
fatto, cosa che invece è avvenuta: quella è competenza della
sanità, quella è competenza specifica. Noi su questo crediamo di
aver sollecitato in modo chiaro l'esigenza di intervenire.
Noi approviamo il discorso della proposta fatta dall'Assessore,
sicuramente il tema di togliere la revoca della potestà genitoriale
è un dato che credo debba essere poi affrontato, ma non con questa
risoluzione, ritengo si possa tranquillamente prevedere insieme a
quelle precauzioni che noi abbiamo. Quello che è importante però è
che non possiamo fare un'azione contraria all'informazione sulla
vaccinazione e sugli effetti della vaccinazione. Se noi cominciamo
a dire: "non so perché", "figurati, l'hanno fatto quelli che ci
obbligavano a fare tutto", quello è il sistema non solo della
disinformazione, per mettere il dubbio e per cercare di allontanare
chi non ha le giuste possibilità di informarsi da quello che invece
è l'obbligo che ha di andare a vaccinarsi. Con questo spirito noi
votiamo la risoluzione presentata dall'Assessore e non voteremo la
mozione per ovvi motivi.
Su questi aspetti noi riteniamo che ci sia molto da fare,
qualcuno ha detto che la disinformazione è alla base del fiorire di
iniziative contro perché non c'è un'informazione corretta sul
perché si deve fare e finalmente adesso sicuramente ci sono degli
interventi da fare sulle norme che accompagnano le prescrizioni che
vengono fatte, possono essere migliorate queste situazioni,
sicuramente. Andiamo pure ad evidenziare questi aspetti, però
l'obbligo è dovuto al fatto che se noi vogliamo avere una
percentuale alta di vaccinazioni, purtroppo in certe fasi è
necessario l'obbligo. Chiaramente poi se l'informazione può essere
tale da non renderlo necessario, meglio ancora, però questo è un
argomento molto delicato, che non può essere liquidato con un
semplice essere pro o contro come politica. La politica qui non
c'entra, qui dovrebbe essere escluso il discorso partitico, meglio
ancora più che politico; la politica deve essere quella della
formazione e dell'informazione e della prevenzione. Tutto questo è
collegato ad una storia lunga, una storia che nella nostra regione
ha avuto degli episodi molto gravi per non vaccinazioni, non
scordiamocelo! Ci sono stati degli anni nel passato in cui la non
vaccinazione ha causato morti, tanti morti. Io credo che la
disponibilità di avere questi vaccini, di poter fare quest'azione
preventiva deve essere utilizzata al meglio, riducendo sicuramente
gli aspetti coercitivi: quello credo sia un aspetto corretto,
giusto, perché è l'
extrema ratio
. Teniamo conto però di qual
è la logica e la base del discorso che abbiamo fatto ed evitiamo di
fare scivoloni come quelli che abbiamo ricordato, che sicuramente
non fanno onore ad un'azione che dovrebbe essere fatta, detenuta in
un ambiente come la scuola, che dovrebbe essere un ambiente
sensibile, rispettato e in cui le informazioni dovrebbero esserci.
Tanto che vorrei ricordarle che i Ministeri lavorano insieme: il
Ministero della salute, il Ministero dell'istruzione e prevedono
tutta una serie di interventi, giustamente, ma gli interventi vanno
nella direzione di sollecitare le vaccinazioni, non di dire: "per
carità, non ne parliamo. Questi qui vogliono fare come nei lager".
Quando si usano termini di questa natura, è la fine, altro che
informazione! Questa è disinformazione! Peggio, sarebbe da
castigare questa disinformazione, è molto pericolosa.
Presidente -
Ha chiesto la parola l'Assessore Bertschy,
ne ha facoltà.
Bertschy (UVP) -
Grazie a tutti gli intervenuti con
interventi tutti nel merito e anche a chiarimento di certe
posizioni assunte. La necessità di quest'oggi non era quella di
affermare la posizione dell'Assessore, piuttosto che di un
movimento o di un gruppo, ma era quella di affermare che in Valle
d'Aosta siamo a favore dei vaccini. In Valle d'Aosta vogliamo che
questo messaggio arrivi alla nostra popolazione, rispettiamo il
Movimento e i modi con i quali il Movimento ha portato la
discussione all'interno della comunità e che ha favorito la
discussione su questo argomento. Siamo contro a sanzioni così
pesanti. Siamo forse un po' più trasparenti di Province che hanno
assunto atti politici, scrivendo fra le righe - e parlo anche dei
nostri amici altoatesini -: "no alle misure coercitive che
presuppongono l'obbligo", ma senza scriverlo, cosicché non se ne
parli, invece noi siamo un po' più chiari: siamo per l'obbligo e
saremo anche per il "no" per tutte le misure coercitive in una
prima fase.
Ci rendiamo anche conto che però dal 2006, da quando sono state
tolte le sanzioni, il dato è drasticamente peggiorato. In certi
momenti può essere giusta o sbagliata, è una posizione politica e
io capisco la posizione della mozione che viene rappresentata oggi,
che però non deve neanche sconfessare la posizione che vogliamo
assumere noi oggi. Ci sono altre Province autonome che non hanno
detto nulla, ci sono altre Regioni che addirittura hanno preceduto
il Governo in questa fase di obbligo, che è la cosa più sbagliata
che si possa fare. Io quindi credo che l'importante è mantenere
alta l'attenzione, fare quell'attività che ci compete oggi come
rappresentanti della comunità valdostana all'interno del Consiglio
regionale e soprattutto portare alle nostre rappresentanze
l'attenzione rispetto a tutti questi temi che sono stati
enunciati.
La proposta del collega Gerandin la farei nostra, fra l'altro, è
avvenuta nel momento giusto del dibattito, in fase di discussione
generale: la revoca della potestà genitoriale anche solo come
messaggio politico credo che debba uscire da questo documento,
seppur mi pare che sia avanzata la discussione e che già non se ne
parli più, però la farei nostra e la rappresenterei in maniera
chiara. Sicuramente l'impegno nei prossimi giorni sarà, oltre che
seguire il dibattito parlamentare, fare in modo di organizzare un
piano di informazione che permetta a tutti di raggiungere quello
che serve, la consapevolezza di cosa vogliamo fare in favore dei
cittadini e soprattutto della trasparenza che ci deve essere
rispetto a questo argomento. Il piano costerà all'Amministrazione
regionale all'interno dei LEA e costerà all'interno della spesa
pubblica sulla sanità, quindi motivo in più per far sì che questo
investimento produca i suoi effetti, oltre che ai benefici di
salute.
L'Organizzazione Mondiale della Sanità definisce nel 95 percento
la percentuale non più ottimale, ma la percentuale attraverso la
quale si raggiunge il vero obiettivo del rispetto della salute. Io
credo che noi dobbiamo tendere a questo, cercando di limitare tutte
le parti che non lo prevedono, ma soprattutto cercando di
differenziare la nostra capacità di rapportarci con la comunità e
con i cittadini con informazioni corrette, trasparenti e con
informazioni che arrivino anche a coloro che, insieme ai ragazzi e
alle famiglie, ci stanno più di tutti gli altri. L'impegno della
risoluzione quindi va in questa direzione e sarà attraverso questo
atto politico che, insieme al Presidente, al Governo e a tutti
coloro che vorranno dare una mano, faremo il nostro lavoro.
Presidente -
Ha chiesto la parola il Presidente della
Regione, ne ha facoltà.
Marquis (SA) -
Ho ascoltato con attenzione il dibattito,
il confronto su questo argomento, un argomento fortemente divisivo
all'interno della comunità e chiaramente riporta anche nell'ambito
del Consiglio le sensibilità diverse a livello di approccio sui
contenuti e sull'applicazione di questa tematica.
Sicuramente i vaccini hanno fatto e hanno avuto un compito
importante, ce l'hanno ancora e lo Stato si è preoccupato,
attraverso la predisposizione e il varo di questo decreto-legge, di
cercare di dare le garanzie di copertura vaccinale alla comunità.
Dare una copertura in via obbligatoria non è mai una bella cosa.
Credo che, sotto il profilo della politica, sia un po' da
considerarla come una sconfitta, vuol dire vivere una "società
liquida", vivere una società in cui tribola a passare
l'informazione tra le varie componenti. È chiaro, quindi, che
un'imposizione passa come un messaggio difficile da recepire.
Tuttavia l'argomento è talmente importante perché tratta della
salute di ciascuno che, come qualcuno ha sottolineato prima di me,
la libertà di ciascun individuo cessa nella misura in cui occorre
considerare la salute di tutta la comunità. Non possiamo pertanto
che condividere in questa difficile fase, tenuto conto delle
percentuali basse che competono all'Italia rispetto a quelle di
altre realtà all'interno dell'Europa, un approccio di cercare di
intensificare la consapevolezza nell'ambito dell'opinione pubblica
attraverso un percorso di obbligatorietà. Sicuramente da qui in
avanti...però è chiaro che ci sono dei distinguo, perché
condividiamo pienamente la preoccupazione anche dell'Assessore
Certan, la quale si trova a dover poi recepire all'interno
dell'ordine scolastico questi obblighi, che mettono in difficoltà
le scuole, mettono in difficoltà le famiglie sicuramente, perché
riteniamo anche che l'aspetto sanzionatorio sia sproporzionato
rispetto alle finalità.
Nel deliberato di questa risoluzione è stato evidenziato che
lavoreremo a nome della Regione quando ci confronteremo con lo
Stato e con le altre Regioni per ridurre, ma ridurre vuol dire
ridurre di molto, laddove possibile, le sanzioni, perché siamo
consapevoli e convinti che occorra fare un'azione di
sensibilizzazione dell'opinione pubblica attraverso la formazione,
la comunicazione per far comprendere quanto è importante cercare di
tutelare la salute di ciascuno di noi e la salute della comunità.
Mi unisco pertanto alle parole e alle rassicurazioni che sono state
fornite dal collega Bertschy sul nostro impegno, che sarà totale,
per portare la voce anche della piccola Valle d'Aosta nell'ambito
di una discussione a livello nazionale su un tema di così grande
importanza e mi auguro e sono sicuro che anche i nostri
Parlamentari sapranno dare voce alle istanze che oggi sono state
consegnate loro, verranno consegnate da parte di quest'aula, per
portare nel dibattito parlamentare sicuramente quanto andremo a
deliberare con il massimo della condivisione possibile.
Presidente -
Ha chiesto la parola l'Assessore Bertschy,
ne ha facoltà.
Bertschy (UVP) -
Semplicemente perché mi hanno chiesto di
leggere il primo impegno: "ridurre significativamente le pesanti
misure, nonché a revocare la previsione della potestà genitoriale",
lo approviamo in questi termini.
Presidente -
L'impegno sarebbe: "invita la Giunta
regionale e i Parlamentari valdostani a ridurre significativamente
le pesanti misure coercitive dal decreto-legge quali il divieto di
accesso alle scuole di ogni ordine e grado e le sanzioni e
eliminare la misura della sospensione della potestà genitoriale e
della segnalazione dell'inadempimento...", come era stato
fatto.
Metto in votazione la mozione presentata dal collega Cognetta.
Dichiaro aperta la votazione. La votazione è chiusa.
Presenti: 33
Votanti           
: 2
Favorevoli: 2
Astenuti: 31 (Baccega, Bertschy, Bianchi, Borrello, Chatrian,
Contoz, Cretier, Fabbri, Farcoz, Follien, Fosson, Gerandin,
Grosjean, Guichardaz, Isabellon, Lanièce, Marguerettaz, Marquis,
Morelli, Nogara, Norbiato, Padovani, Péaquin, Perron, Restano,
Rini, Rollandin, Roscio, Rosset, Testolin, Viérin)
Il Consiglio non approva.
Metto in votazione la risoluzione sulla mozione come emendata.
Dichiaro aperta la votazione. La votazione è chiusa.
Presenti: 33
Votanti           
: 32
Favorevoli: 31
Contrari: 1
Astenuti: 1 (Certan)
Il Consiglio approva.
Ha chiesto la parola il collega Nogara, ne ha facoltà.
Nogara (UVP) -
È per chiedere una riunione della
Conferenza dei Capigruppo.
Presidente -
La sospensione è concessa.
La seduta è sospesa dalle ore 20:42 alle ore 20:50
.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK