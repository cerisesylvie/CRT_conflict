Consiglio Regionale della Valle d'Aosta - Oggetto del Consiglio n. 1571 del 9 novembre 2005 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CASA DA GIOCO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1571 del 9 novembre 2005 - Resoconto
OGGETTO N. 1571/XII - Eventuale accorpamento in capo alla Casinò
S.p.a. delle attività della liquidazione della Gestione
straordinaria. (Interpellanza)
Interpellanza
Osservato che, nei mesi scorsi, sia in occasione dei lavori
della IV Commissione permanente, sia durante il dibattito in aula,
è stata posta la questione dell'opportunità di mantenere in vita la
Liquidazione della Gestione Straordinaria del Casinò de la Vallée,
che si occupa oggi esclusivamente del contenzioso in atto;
Ricordato che, sempre nelle citate sedi, è stato sollecitato
un approfondimento giuridico della questione e sulla possibilità di
accorpare le residue attività della liquidazione della Gestione
Straordinaria in capo alla Casinò S.p.a.;
il sottoscritto Consigliere regionale
Interpella
Il Presidente della Regione per sapere:
1) se, operati gli eventuali approfondimenti di tipo
giuridico e di carattere generale, intenda o meno "chiudere" la
liquidazione della Gestione Straordinaria del Casinò di
Saint-Vincent, trasferendo i suoi residui compiti ed attività alla
Casino de la Vallée S.p.a..
F.to: Curtaz
Presidente - La parola al Consigliere Curtaz.
Curtaz (Arc-VA) - Con questa iniziativa abbiamo voluto portare
all'attenzione del Consiglio in maniera ufficiale un tema quello
della Liquidazione della Gestione straordinaria del Casinò che è
stato non affrontato compiutamente, ma è stato sollevato in alcune
occasioni sia in IV Commissione, sia in occasione di dibattiti in
quest'aula relativi al Casinò. Il tema che viene proposto è il
seguente: per ammissione pacifica di tutti i soggetti interessati,
oggi la liquidazione della Gestione straordinaria si occupa
esclusivamente della gestione del contenzioso, quindi ci chiediamo
se ha ancora senso che questa gestione rimanga in piedi solo per
curare il contenzioso, quando tutti gli altri aspetti sembrerebbero
esauriti. Ci chiediamo e domandiamo quindi al Governo di
approfondire il tema per vedere se si possa o meno "chiudere" la
liquidazione. Questo è il senso della nostra interpellanza, mi
riservo di fare eventuali osservazioni all'esito della risposta che
l'Assessore competente ci vorrà dare.
Presidente - La parola all'Assessore al bilancio, finanze,
programmazione e partecipazioni regionali, Marguerettaz.
Marguerettaz (UV) - Il tema proposto nell'interpellanza è un
tema assolutamente da approfondire. Devo dire che questo tipo di
percorso non è nuovo - ma avremo modo di confrontarci nelle
commissioni, piuttosto che in riunioni specifiche - poiché è stato
oggetto di corrispondenza in passato fra la Gestione straordinaria
e la "Casinò S.p.a.", perché quanto affermato dal Consigliere
Curtaz corrisponde a verità, nel senso che la liquidazione ormai ha
una ragion d'essere semplicemente perché segue i contenziosi.
Rispetto a questo tipo di problema che d'intesa con il
Presidente ci siamo proposti di approfondire per poter dare poi una
valutazione più appropriata... non ha aspetti irrilevanti per la
gestione dei due soggetti. Come lei ben sa, Consigliere Curtaz, in
quanto Avvocato, questi contenziosi si portano una serie di rischi
di causa. All'interno della gestione di queste pratiche abbiamo
degli aspetti contabili che potrebbero essere particolarmente
spinosi e che dovrebbero trovare una soluzione. Mi spiego: tali
contenziosi, che ci vedono impegnati per decine di miliardi, hanno
in questa fase avuto degli esiti positivi sia come parte attrice,
sia come parte convenuta: parte attrice perché, quando abbiamo
richiesto dei danni, ci hanno riconosciuto dei danni; parte
convenuta quando ci hanno chiesto centinaia di milioni per la
gestione di immobili, di "software" e quant'altro.
Nell'ambito di un bilancio di una S.p.a. queste cause dovrebbero
trovare degli adeguati fondi rischi per far fronte ad eventuali
soccombenze. Nell'ambito del bilancio della Gestione straordinaria
ormai abbiamo una situazione dove, in modo ormai acclarato, vi è
una sorta di impegno che è giuridicamente molto articolato, è molto
costruito, ma vi è una garanzia da parte dell'Amministrazione
regionale, tanto che in un'istanza di fallimento nei confronti
della Gestione straordinaria non fu dichiarato il fallimento,
perché il giudice disse: "la Gestione straordinaria è un ente
commerciale, quindi svolge attività commerciale, ma, anche se ha un
patrimonio netto negativo, vi è un impegno da parte della Regione a
pagare eventualmente in caso di soccombenza". Lei quindi capisce
che nel bilancio vi è una sorta di garanzia che non è contabile,
non vi è un fondo, tanto che, se andate a leggervi i bilanci della
Gestione straordinaria, tutti quei fondi rischi su quelle cause
erano locali per una lira, adesso per un euro, e tutte le relazioni
del collegio sindacale prima di approvare il bilancio e la società
di revisione dicevano che il bilancio può essere approvato a
condizione che, in caso di soccombenza, tali eventuali soccombenze
vengano pagate dalla Regione. Se tutto questo lo spostiamo nella
S.p.a., la S.p.a. è un soggetto commerciale che per acquisire
questi contenziosi deve fare una valutazione e tale valutazione
potrebbe non essere così semplice. Al contrario questo tipo di
unificazione avrebbe assolutamente il merito di semplificare il
quadro. Oggi abbiamo delle cause che sono in parte gestite dalla
Gestione straordinaria, in parte dalla S.p.a., a volte dobbiamo
duplicare addirittura le figure professionali.
Probabilmente all'epoca, quando è stata presa questa decisione,
sono state fatte altre considerazioni che non conosco, non voglio
poi rischiare di mettermi a valutare cose del passato con la
suscettibilità di tutti ma, oggi come oggi, sicuramente unificare
le due cose è un qualcosa che va bene dal punto di vista
funzionale. Dal punto di vista giuridico, bisogna costruirla,
perché l'acquisizione di un contenzioso ha un valore, cioè una
S.p.a. perché deve subentrare in un contenzioso che non le
appartiene? E, se subentra, a fronte di quale rapporto economico?
Lei quindi capisce che questo tipo di ragionamento ci vede
assolutamente allineati, ci riproponiamo di fare degli
approfondimenti e, se del caso, fare un confronto in commissione,
perché la chiusura della Gestione straordinaria in liquidazione è
un qualcosa che semplifica molto i rapporti e pone un po' di
chiarezza nei confronti dell'opinione pubblica. Molte volte
approviamo il bilancio della Gestione straordinaria, che ha dei
risultati che fuori la gente non capisce, insomma è una situazione
confusa che è frutto di alcune scelte che sono state fatte e che
oggi possiamo anche riconsiderare.
Presidente - La parola al Consigliere Curtaz.
Curtaz (Arc-VA) - Sono relativamente soddisfatto della risposta
dell'Assessore, nel senso che prendo atto della disponibilità ad
affrontare il problema e va bene che tale disponibilità sia
formalizzata. L'importante è che tale approfondimento venga svolto
e si prenda una decisione, perché, secondo me, fra tutte le
questioni che gravitano attorno al Casinò, questa non mi sembra fra
le questioni più complesse. È sicuramente una questione che merita
un approfondimento di carattere tecnico e contabile, di carattere
giuridico, ma credo che con gli strumenti che ha la Regione, da qui
a qualche settimana, siate in grado di chiarirvi le idee e di fare
una proposta in un senso o nell'altro. Mi sembra peraltro che le
questioni che ha posto l'Assessore, quelle più tecniche che sono
state abbozzate, sono sicuramente dei problemi da superare, ma non
mi sembrano insolubili. L'Assessore dice: "che ne facciamo del
costo del contenzioso?". Capisco che è un problema reale, ma in
un'ottica di collaborazione risolubile. Teniamo presente che si
tratta di enti che hanno tutti un referente unico che è la Regione,
che è il Governo regionale, che sono il Presidente Caveri e
l'Assessore Marguerettaz. Vi potete "cambiare il cappello", ma
Gestione straordinaria o "Casinò S.p.a." siete sempre voi a
decidere. Non mi sembra quindi che questo sia un problema, anche
perché poi i soldi in caso di passività escono sempre dalla stessa
tasca! Secondo me, l'esigenza di semplificazione, ma non solo,
l'esigenza di chiudere un'attività di liquidazione che di per sé
non ha più senso, perché l'attività di liquidazione vera e propria
è finita; c'è solo il contenzioso che va avanti...
(interruzione del Presidente della Regione, fuori
microfono)
... va bene, lo ha detto lei, mi sta bene; ma, se volete
prendere questa decisione, vi sono le possibilità. Anche il
discorso delle garanzie nei confronti degli eventuali creditori, il
discorso fallimento o meno, a parte mi sembrerebbe neanche
pronunciabile la parola "fallimento" in riferimento alla "Casinò
S.p.a.", ma, se anche questa ipotesi fosse teoricamente
affrontabile, valutate se non sia possibile - attraverso strumenti
quali la fideiussione della Regione - garantire contro queste
eventualità i terzi che sostenessero, in ipotesi, siamo più
garantiti dall'avere un credito nei confronti della Gestione
straordinaria, piuttosto che della "Casinò S.p.a.". Mi sembra una
cosa pretestuosa; comunque, se così fosse, secondo me vi sono tutti
gli strumenti giuridici per una soluzione. Quello che chiedo al
Governo regionale è di approfondire la problematica e decidere,
perché gli esercizi finanziari durano un anno, se poi andiamo al
2006, vi è un altro anno, non è che la Gestione straordinaria non
costa, come l'Assessore sa, la Gestione straordinaria costa
tantissimo.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK