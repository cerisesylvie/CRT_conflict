Consiglio Regionale della Valle d'Aosta - Oggetto del Consiglio n. 2509 del 21 febbraio 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Ordinamento degli uffici e del personale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2509 del 21 febbraio 2007 - Resoconto
OGGETTO N. 2509/XII - Progetto per ridurre la dispersione
degli uffici dell'Amministrazione regionale.
(Interpellanza)
Interpellanza
Constatato che, malgrado l'opera di ricognizione degli
immobili a disposizione dell'Amministrazione regionale effettuata
dall'Assessorato competente, non è emersa alcuna volontà di dare
una soluzione alla dispersione delle sedi dell'Amministrazione
regionale, oltre 35 soltanto in Aosta e dintorni;
Preso atto che permangono delle aree di disagio lavorativo
grave, al limite della normativa 626 per la sicurezza nei luoghi di
lavoro, che necessitano di urgenti interventi perché i lavoratori
in esse operanti possano disporre degli spazi e delle condizioni
ambientali almeno sufficienti a consentire un'ordinaria
attività;
Evidenziato che il DSI, al piano terreno della sede
principale di P.zza Deffeyes, vede la presenza in 215 mq di oltre
40 operatori e che, anche per l'attività dei videoterminali, la
ristrettezza dei locali comporta gravi disagi;
i sottoscritti Consiglieri regionali
Interpellano
la Giunta regionale per conoscere se intenda:
1) predisporre nel breve periodo un piano per
l'ottimizzazione degli ambienti di lavoro della stessa
Amministrazione;
2) predisporre un progetto di medio periodo per giungere a un
compattamento delle sedi regionali, anche eventualmente attraverso
la costruzione di un nuovo edificio da prevedere in accordo con la
Città di Aosta;
3) dare ai lavoratori del DSI gli spazi lavorativi adeguati e
ottimizzati al loro ruolo, strettamente connesso con la rete
informatica dell'Amministrazione regionale;
4) attivare tutti gli spazi ancora disponibili in immobili a
disposizione della Regione, per consentire il rispetto integrale ed
ottimale della legge 626 per tutti i propri dipendenti.
F.to: Sandri - Fontana Carmela
Président
- La parole au Conseiller Sandri.
Sandri (GV-DS-PSE)
- Sarò molto rapido, perché mi sembra
che l'interpellanza sia chiara. All'interno del famoso discorso che
abbiamo portato avanti già da tempo sulla necessità di
un'ottimizzazione della logistica della Regione - abbiamo 35 sedi,
spendiamo un sacco di soldi per i collegamenti fra queste sedi, sia
dal punto di vista fisico, sia dal punto di vista telematico e
telefonico e vi è anche un problema dal punto di vista
organizzativo per i dipendenti che si devono recare nei diversi
posti -, all'interno di questo discorso è venuta fuori un'emergenza
grave che avevo già segnalato: quella del DSI, in cui esiste una
concentrazione di operatori in poco più di 200 metri quadri, si
parla di oltre 40 operatori, ovviamente tutti con delle macchine
che producono molto calore: i computer, e che sono al limite per
quanto riguarda le condizioni della legge n. 626. È evidente che
questi sono gli operatori fra i più importanti dal punto di vista
tecnico dell'Amministrazione regionale e sarebbe opportuno
ritrovare all'interno del Palazzo regionale degli spazi che siano
ottimali e anche a misura d'uomo: questo si deve realizzare in
tempi possibilmente brevi, in modo da consentire di risolvere
questa situazione; d'altra parte, proprio per dare una risposta di
più lungo periodo, chiediamo che intenzioni abbia il Governo per
dare una risposta complessiva, perché mi sembra sia stata fatta una
buona opera di ricognizione, ma non si conoscano le prospettive che
ci si vogliono dare.
Président
- La parole à l'Assesseur au budget, aux
finances, à la programmation et aux participations régionales,
Marguerettaz.
Marguerettaz (UV)
- Questa interpellanza sembrerebbe far
seguito a quella presentata a luglio, concernente i problemi di
carattere logistico nelle sedi di lavoro della Regione e rispetto a
questo vorrei ripercorrere sia il discorso generale, sia quello più
specifico. Non è stato luglio 2006 il momento in cui ha preso avvio
un'analisi delle emergenze logistiche, tanto che avevamo un
documento già a maggio 2004, redatto dalle strutture dirigenziali
in materia logistica e di patrimonio immobiliare, le quali avevano
prodotto un "dossier" che era quello che era stato trasmesso al
Consigliere Sandri. In quel documento vi erano state tutta una
serie di segnalazioni da parte dei singoli dipartimenti
dell'Amministrazione e conseguentemente si individuavano delle
ipotesi di soluzione da porre in atto nel breve periodo: questo
vuol dire che nel tempo si rilevano, poi c'è un'attività di
attuazione che non è un'attività immediata, perché, al di là del
fatto che qualcuno magari può semplificare ma, nel momento in cui
si interviene sulla logistica, ci sono una serie di cose che devono
essere messe a posto: impiantistica, collegamenti telefonici,
collegamenti con tutte le reti che oggi come mai sono essenziali
per il funzionamento dell'ufficio. Avere collegamenti "Internet" è
come avere la luce elettrica, non si può fare a meno, oggi come
oggi, se uno entra e non accende la luce, dice che non può entrare,
ma non può entrare anche se non ha telefono o collegamenti
"Internet".
Rispetto a quelle varie emergenze che erano state segnalate nel
2004, si può stimare che il 70% di quanto avevamo stabilito sia
stato risolto, le elenco alcune di queste: l'attivazione di una
nuova sede per la Direzione sanzioni amministrative; la
delocalizzazione dell'Ufficio concorsi; la sistemazione di una
sede, seppure provvisoria, per la "Chambre"; una delocalizzazione
in sede idonea del Centro stampa regionale; l'assegnazione di un
deposito in Corso Ivrea (DSI); trasferimento del Servizio ispettivo
presso una nuova sede; l'assegnazione di nuovi spazi per gli
archivi alla Sovrintendenza degli studi presso lo stadio...; la
delocalizzazione dell'Ufficio tutela dell'ambiente nel Palazzo
"Darbelley"; l'individuazione di una sede presso il Palazzo "Cogne"
per la Direzione programmazione, valutazione investimenti con
conseguente ottimizzazione degli spazi a disposizione del
Dipartimento politiche strutturali e affari europei; l'accorpamento
parziale delle strutture del Dipartimento agricoltura presso lo
stabile "Le Torri"; il reperimento di un garage per il ricovero di
mezzi dei vigili del fuoco; il reperimento di un deposito per la
colonna mobile della Protezione civile. Le facevo questo
inquadramento per capire quali erano le attività. Per alcune delle
soluzioni non ancora attuate... è in corso di definizione la
procedura per la locazione di nuovi locali per il Dipartimento
politiche per l'impiego e per altre sono in fase di esecuzione i
lavori di adeguamento, fra queste ultime è in una fase di
ultimazione la definizione dei locali presso il Palazzo "Cogne",
che allora erano stati individuati per la Direzione attività
culturali che avrebbe dovuto dal 6° piano collocarsi nello
stabilimento di Corso Battaglione. Non sto a ripercorrere tutti gli
atti che avevano portato a questo ragionamento, tanto che avevamo
in discussione una deliberazione per attuare tale discorso, stiamo
facendo degli approfondimenti; l'Assessorato ha preso impegno di
fare ancora una verifica per cui c'è un'alternativa dove o la
Direzione attività culturali, che peraltro è già massicciamente
presente in Corso Battaglione, si trasferisce, oppure in
alternativa vengono delocalizzati altri uffici dell'Assessorato del
5° piano, in modo tale da liberare degli spazi equivalenti. Lì ci
sono degli spazi equivalenti per 14 persone che sono quelle stesse
del comparto del DSI che troverebbero poi spazio all'interno di
questo discorso. Noi, quindi, stiamo parlando di 14 persone,
nell'interpellanza lei fa un ragionamento numerico, mette persone e
metri quadri, 215 persone e 40 metri quadri, è di tutta evidenza
che non è una questione personale. Come lei ha ricordato, il DSI
deve rimanere vicino agli elaboratori, noi per venerdì avremo o la
soluzione predisposta, o una soluzione alternativa che verrà
individuata in accordo con il collega Viérin.
Per quanto attiene la quarta domanda:
"attivare tutti gli
spazi ancora disponibili in immobili a disposizione della Regione,
per consentire il rispetto integrale ed ottimale della legge
626..."
e soprattutto la seconda domanda, ossia la nuova sede,
stiamo portando avanti tutti quei progetti che attengono gli
immobili regionali, alcuni dei quali hanno ancora delle fasi di
difficoltà: uno per tutti Palazzo "Lostan", un palazzo enorme che
nella nostra idea dovrebbe far parte della "Cittadella della
cultura", quindi un luogo destinato o alla Sovrintendenza dei beni
culturali, o a qualcosa che associ le attività dell'Amministrazione
con un esempio di utilizzo di beni che hanno per le loro
caratteristiche architettoniche dei significati particolari.
Sicuramente per realizzare avremmo la necessità di individuare con
queste varie soluzioni una soluzione aggiuntiva, che è una nuova
costruzione - e qui sono d'accordo - da individuare insieme al
Comune di Aosta, in modo da individuare viabilità, accesso,
parcheggi, perché la collocazione di questo immobile, che può
essere considerato un "immobile polmone" - mi riferisco a tutte le
ristrutturazioni attinenti l'Assessorato del turismo, l'Assessorato
dei lavori pubblici -, comporterà delle delocalizzazioni e queste
delocalizzazioni con una "struttura polmone" potrebbero avvenire in
modo adeguato. Noi dobbiamo fare questa attività concertativa con
il Comune di Aosta ed individuare una sede con determinate
caratteristiche. Non sono d'accordo per come sono organizzate le
cose nel costruire un enorme palazzo regionale dove ci sia tutto
dentro, perché creeremmo uno squilibrio generale per tutta la città
di Aosta, quindi è preferibile avere dei poli, ad esempio il polo
sanitario come avevamo individuato... dove c'è la Maternità che si
trova nella zona ovest della città, nella zona est - ma non è
neanche nel Comune di Aosta, è a Saint-Christophe - abbiamo l'area
dell'agricoltura, abbiamo il centro che è per la Presidenza, per il
Consiglio regionale, abbiamo la "Cittadella della cultura", che è
composta da questi edifici di particolare pregio, avremmo quindi
una logistica funzionale, ma allo stesso tempo distribuita in modo
omogeneo sul tessuto urbano.
Si dà atto che dalle ore 11,59 presiede il Vicepresidente
Lanièce.
Presidente
- La parola al Consigliere Sandri.
Sandri (GV-DS-PSE)
- Mi ritengo abbastanza soddisfatto
della risposta dell'Assessore, sicuramente per quanto riguarda la
futura collocazione della DSI, che mi sembra possa trovare, vista
la presenza di 2 alternative, una soluzione degna e dignitosa per
almeno 14 dipendenti all'interno del 6° piano, perché questo si
andrà a fare. Mi rimane qualche perplessità non tanto
sull'impostazione politica - che condivido - del futuro e
dell'impostazione della logistica come la vede l'Assessore, ma per
quanto riguarda qualche punto di riferimento. Penso che tutto il
suo discorso sia corretto, ma con più attenzione per quanto
riguarda i trasporti. L'asse dei trasporti in Valle d'Aosta
dovrebbe essere sempre più la ferrovia, quindi trovare queste
soluzioni ricompattate, ma non fare il casermone uso "Ceausescu"
insomma, mi sembra di avere capito questo... lo condivido, ma
utilizzare magari aree dismesse... se, ad esempio, interverremo
sulla stazione ferroviaria come da progetto dell'Assessore Cerise,
piuttosto che altre aree disponibili da "RFI" o nella "F8bis"...
secondo me, lì qualcosa si potrebbe fare e si avrebbe il vantaggio
che chi viene a lavorare potrebbe venire in treno senza avere il
problema della macchina e trovarsi il posto di lavoro a poche
centinaia di metri dal treno: questo migliorerebbe la qualità della
vita dei lavoratori della Regione e la qualità della vita dei
cittadini di Aosta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK