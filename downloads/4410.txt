Consiglio Regionale della Valle d'Aosta - Oggetto del Consiglio n. 85 del 11 febbraio 1982 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 85 del 11 febbraio 1982 - Resoconto
OGGETTO N. 85/VII - RIFORMULAZIONE DEL BANDO DI AVVISO DI
CORSO PER LA FORMAZIONE PROFESSIONALE DI ADDETTI ALLE STRUTTURE E
SERVIZI DI APPOGGIO PER MINORI INTEGRATIVI DELLA SCUOLA E DELLA
FAMIGLIA - (Reiezione di mozione).
PRESIDENTE
:
Do lettura della mozione presentata
dal Consigliere Minuzzo:
MOZIONE
VISTA la delibera di Giunta n° 5635 del 20 novembre 1981;
CONSIDERATO che la qualifica di assistente-educatore non rientra
nello stato giuridico del personale delle unità sanitarie
locali;
PRESO ATTO che l'avviso del corso per assistenti-educatori non
specifica bene i parametri che verranno usati per l'ammissione al
corso stesso dei candidati in quanto viene detto testualmente "per
essere ammessi al corso gli aspiranti allievi dovranno sostenere
una prova di selezione attitudinale per esame colloquio";
VALUTATO che chi svolge un corso di 25 giorni non può essere
parificato ad un'assistente sociale e tanto meno può essere
configurato come assistente-educatore;
DELIBERA
1) di revocare la delibera n. 5635 del 20 Novembre 1981;
2) di impegnare l'Assessore alla Sanità ed Assistenza Sociale di
riformulare il bando di avviso di corso per la formazione
professionale addetto alle strutture e servizi di appoggio per
minori integrative della scuola e della famiglia.
PRESIDENTE
:
Ha chiesto di parlare il Consigliere
Minuzzo, ne ha facoltà.
MINUZZO
- (P.S.D.I.):
Presumo che questa mozione
porti via poco tempo anche perché è già successo una volta che
l'Assessore, dopo avergli fatto rilevare alcune incongruenze, si è
reso disponibile a riformulare un bando di concorso. Comunque è
stato riformulato un bando di concorso per iniziativa
dell'Assessore e non sollecitato dal Consigliere Minuzzo. Ritengo
sia necessario riformulare questo bando di corso o concorso, per
alcuni motivi fondamentali. Innanzitutto per la poca chiarezza di
questo bando, soprattutto per quanto concerne le modalità per
l'ammissione a questo corso, in quanto nel bando si dice che si
viene ammessi al corso solo dopo aver sostenuto un esame-colloquio
preliminare. Si precisa poi che solo 13 persone possono partecipare
a questo corso, e non abbiamo capito bene il perché di questo
numero chiuso. Oltretutto sono previsti dei posti coperti
obbligatoriamente da personale già dipendente dalla Regione nelle
strutture di appoggio. Inoltre mi chiedo come mai l'Assessore ha
formulato questo bando di concorso tenendo presente che non c'è
personale attualmente impiegato alla Regione in possesso dei
requisiti richiesti per poter partecipare a questo corso - come lo
stesso Assessore ha affermato rispondendo alla mia interrogazione
di stamani.
E' stata prevista l'obbligatorietà alla partecipazione di questo
personale, è prevista un'indennità di corso ai partecipanti e non
si riesce a capire che rapporto viene instaurato fra gli eventuali
dipendenti regionali che frequenteranno questo corso. Inoltre viene
riconosciuta una qualifica pari a quella di assistente tecnico e
questo è quanto ritengo discriminatorio perché chi frequenta un
corso di 25 giorni, seppur dilazionato in otto mesi, non può essere
parificato a chi ha dovuto studiare per tre o quattro anni, tanto
più che c'è del personale che sta attualmente facendo quei corsi
per essere inquadrato nel ruolo tecnico e precisamente anche nella
tabella. Per questo motivo chiedo all'Assessore che il bando venga
riformulato con più chiarezza.
PRESIDENTE
:
Ha chiesto di parlare l'Assessore alla
Sanità ed Assistenza Sociale Rollandin, ne ha facoltà.
ROLLANDIN
- (U.V.):
Mi spiace deludere il
Consigliere Minuzzo, dicendo che non concordo con le sue
affermazioni. Chiarito che in precedenza a proposito delle
assistenti sociali c'era stata quella riformulazione, tenuto conto
delle osservazioni fatte dai rispettivi ordini, forse c'è stato un
malinteso. La figura che si sta istituendo non è una figura
sanitaria, quindi non fa riferimento al 761. Non entra in
collisione con la figura dell'Assistente sociale e Assistente
sanitario che ha tutta una altra preparazione specifica, riservata
come figura istituzionale allo Stato. Noi abbiamo creduto fare
queste due figure di riqualificazione degli ex-inservienti, perché
questa era la qualifica iniziale: mi riferisco al prosieguo
dell'interpellanza fatta stamani, cioè del numero di personale che
partecipa a questo corso, perché si è dovuto tener conto in base
alle normative C.E.E. di una differenza di qualifica iniziale, in
quanto c'è chi ha un determinato titolo di studio che in una
qualifica futura, legata al campo assistenziale, non poteva essere
inquadrato con chi invece ha un titolo di scuola superiore. Questo
il motivo per cui si è diviso questo corso in due parti: una che è
già iniziata come ho detto il 21 gennaio e che riqualifica il
personale dell'ex-brefotrofio un'altra che deve iniziare e che è
legata a personale che abbia una determinata qualifica di scuola
superiore. Questa è la differenza sostanziale per cui forse c'è
stato un malinteso o un fraintendimento. A chiarimento del come è
stato interpretato il bando, penso che le domande - ben 63 - hanno
dimostrato che il bando è stato capito ed anche interpretato in
modo corretto, tant'è vero che già i primi esami-colloqui hanno
accertato quali sono le intenzioni di questo personale, per seguire
poi sotto un certo livello integrativo con quello che è la parte
della scuola, il campo dell'inserimento dell'handicap. Difatti li
abbiamo chiamati assistenti educatori, figura anomala perché
rientra nel campo assistenziale e non in quello sanitario. Se
rientrasse nel campo sanitario, la Regione in base alla lettera Q
dell'art. 6 della 833, non potrebbe estendere nessuna norma.
Sarebbe illegittimo. Infatti quella materia non è di competenza
regionale ma di competenza dello Stato, essendo figure
professionali. Stiamo parlando di una qualifica di assistente
educatore, che è da inserire nel campo assistenziale, ed è per
quello che non ritengo di dover accedere alle richieste, perché non
c'è confusione, non c'è fraintendimento di ruoli. Il Consigliere
Minuzzo ha confuso l'assistente educatore con quella che in futuro
sarà la figura dell'Assistente sociale. In base alle osservazioni
che ho fatto, non considero valide le obiezioni avanzate e non
ritengo di dover revocare la delibera.
PRESIDENTE
:
Ha chiesto di parlare il Consigliere
Minuzzo, ne ha facoltà.
MINUZZO
- (P.S.D.I.):
Leggo il titolo della
delibera per i colleghi che non lo conoscessero: "Istituzione di un
corso teorico-pratico di formazione professionale per il
conseguimento del titolo di assistente educatore". Questa è una
professione che qualcuno si è inventata. Si continua dicendo
"Posizione funzionale, assistente tecnico, ruolo tecnico del
servizio sanitario nazionale, addetto alle strutture e servizi di
appoggio per minori integrativi della scuola e della famiglia".
Quindi non può venirmi a dire l'Assessore che questa qualifica non
entra nel ruolo tecnico del servizio sanitario.
Nella delibera al punto 2) si dice di "stabilire che al corso
venga obbligatoriamente iscritto nel limite dei posti previsti il
personale in possesso del diploma di scuola media superiore, che
attualmente opera o presta servizio nell'ambito dei servizi e
strutture di appoggio pubblici per minori handicappati, operanti
nella Regione, secondo un apposito elenco nominativo predisposto
dall'Assessorato alla Sanità ed Assistenza sociale". Questo cosa
vuol dire? Che secondo l'Assessore, c'è qualcuno che
obbligatoriamente deve essere inserito in questo corso perché già
opera nella Regione.
Stamani l'Assessore mi dice che non c'è nessuno che opera
attualmente in questa struttura con il titolo di scuola superiore,
quindi mi chiedo il perché è stato formulato questo punto, il
perché è stata inventata una professione nuova che chiaramente
nessuno riesce a capire. E' chiaro che ci sono 63 domande con la
gente che ha bisogno di lavorare.
Ribadisco la mia posizione: l'Assessore è libero di respingere
questa mozione, ma chiaramente non ritengo che l'Assessore abbia
l'autorità ad inventarsi delle nuove professioni. A questo punto
con gli strumenti in possesso di un Consigliere, si andrà a
verificare il perché, visto che non mi è stato risposto, sono stati
previsti esclusivamente 13 posti a questo corso e quali sono i
criteri di ammissione. L'Assessore può respingere la mozione, ma
dovrà aspettarsi delle interrogazioni.
PRESIDENTE
:
Ha chiesto di parlare l'Assessore alla
Sanità ed Assistenza Sociale Rollandin, ne ha facoltà.
ROLLANDIN
- (U.V.):
Il numero di 13 posti, mi ero
scordato prima di rispondere, non è stato scelto per la cabala né
per altri motivi, ma unicamente per una questione legata alla
possibilità di svolgere la pratica, dato che questo corso è
teorico-pratico.
Siccome ci sono disponibilità di locali, per motivi contingenti,
che hanno determinate dimensioni - il Consigliere Minuzzo sa quale
è la posizione del Centro handicappati - non era possibile per un
primo avvio prevedere un numero superiore. Diversamente non sarebbe
stato possibile svolgere tutta la parte pratica che è abbastanza
complessa.
PRESIDENTE
:
Metto in approvazione la mozione in
oggetto.
Esito della votazione:
Presenti: ventisei; votanti: ventisei; favorevoli: nove;
contrari: diciassette.
Il Consiglio non approva
PRESIDENTE
:
Abbiamo esaurito l'ordine del giorno,
l'unico argomento rinviato al 18 è l'oggetto n. 13. Pertanto i
lavori di questa adunanza terminano qui. Direbbe il Consigliere
Bordon, e la Presidenza si associa: "Buonanotte".
L'adunanza termina alle ore 22.15
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK