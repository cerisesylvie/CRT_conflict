Consiglio Regionale della Valle d'Aosta - Oggetto del Consiglio n. 3036 del 22 gennaio 1992 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 3036 del 22 gennaio 1992 - Resoconto
OGGETTO N. 3036/IX Carenza di personale presso le poste
dislocate sul territorio della Valle d'Aosta.
(Interrogazione)
Presidente
Do lettura dell'interrogazione del Consigliere
Riccarand.
Interrogazione Appreso che l'organico della Direzione delle
Poste per il territorio della Valle d'Aosta presenta gravi carenze
di personale, in particolare per quanto riguarda i portalettere;
Rilevato che tale situazione, che si protrae da tempo, crea disagio
fra i lavoratori delle Poste e disservizi per i cittadini;
Rilevato che le sostituzioni degli assenti vengono fatte con
agenti straordinari assunti per 90 giorni sulla base di criteri e
graduatorie che non tutelano in nessun modo la manodopera
valdostana, con il risultato che vengono chiamate da fuori Valle
molte persone per un lavoro precario di tre mesi;
Appreso che anche per quanto riguarda le poche assunzioni in
ruolo che vengono effettuate non c'è nessuna forma di tutela della
manodopera locale;
il sottoscritto Consigliere regionale del Gruppo Verde
Alternativo interroga il Presidente della Giunta per sapere:
1) se è a conoscenza della grave situazione di carenza di
personale previsto da tempo presso le Poste di Aosta e della
regione;
2) se sono state assunte delle iniziative per sollecitare gli
organi competenti ad assumere le opportune iniziative;
3) se sono stati sollecitati provvedimenti per meglio tutelare
la mano-dopera locale sia nelle assunzioni temporanee sia in quella
di ruolo."
Presidente
Chi intende rispondere? La parola al
Presidente della Giunta.
Bondaz (DC)
La situazione estremamente critica in cui
versa da tempo il servizio postale della nostra regione, a causa in
particolare della carenza di personale, è ben nota alla presidenza
della Giunta regionale la quale, già nel luglio scorso - a seguito
di un incontro avuto con le organizzazioni sindacali di categoria
per approfondire la suddetta problematica - ebbe modo, con nota in
data 9 luglio 1991 - di cui potrò dar lettura se sarà oggetto di
discussione - di rappresentare al Ministro delle poste e delle
telecomunicazioni tale situazione.
Con successiva lettera in data 12 settembre 1991, il Ministro
Vizzini assicurò di aver immediatamente sollecitato i competenti
uffici perché venissero adottati opportuni provvedimenti per
eliminare gli inconvenienti segnalati e si riservò di fornire
ulteriori e più concrete notizie al riguardo. A tutt'oggi la
pratica non ha avuto ulteriori sviluppi.
Della questione è stato nel frattempo interessato anche il
comitato provinciale - lo dico fra virgolette, perché per quanto ci
riguarda dovrebbe intendersi "comitato regionale" - della pub-blica
Amministrazione, previsto dall'articolo 17 del disegno di legge 13
maggio 1991, n. 592, convertito nella legge 12 luglio 1991, n. 103,
avente compiti di coordinamento delle attività statali in ambito
provinciale, al fine di assicurare il buon andamento,
l'imparzialità e l'efficienza dell'azione amministrativa.
In occasione della riunione del suddetto organismo tenutasi il
16 gennaio ultimo scorso, il direttore delle Poste di Aosta ha
fatto pervenire una dettagliata relazione sull'attività dei servizi
postali della nostra regione nella quale viene, tra l'altro,
evidenziata la grave carenza di personale che rappresenta un
rilevante ostacolo all'espletamento dei servizi postali. Lo stesso
direttore così precisa:
"La carenza riguarda tutte le categorie,
ma tra i portalettere rurali tocca il livello allarmante del 24
percento. Per farvi fronte il principale strumento previsto -
assunzione temporanea di personale precario - oltre che inadeguato
qualitativamente per la minore professionalità dei sostituti che si
traduce anche in minor resa, è del tutto insufficiente sul piano
quantitativo per l'esiguità dei fondi disponibili. Le altre misure
- prestazioni straordinarie nelle forme dell'abbinamento di più
zone di recapito fra un numero inferiore di portalettere - hanno
limiti oggettivi oltre che nel numero degli uffici nei quali è
applicabile, anche nelle limitazioni stabilite dagli accordi
sindacali in atto e nelle stesse possibilità fisiche del personale
chiamato ad adottarle."
In conseguenza di ciò e per evitare irregolarità nello
svolgimento del servizio, è stato necessario ridurre drasticamente
- ed in alcuni periodi bloccare del tutto - l'erogazione dei
congedi, determinando in tal modo vivo malcontento fra i dipendenti
interessati, ciascuno dei quali ha mediamente un residuo di
dciannove giorni di congedo. Questo stato di cose è la causa
dell'agitazione recentemente indetta dalle organizzazioni sindacali
di categoria, sollecitate dalle proteste provenienti dalle
strutture di base, o da soggetti operanti in piena autonomia.
E' necessario aggiungere, purtroppo, che talune misure
recentemente adottate dall'Amministrazione postale per migliorare
la situazione, quali l'assunzione di personale in via definitiva e
l'erogazione annuale di fondi per l'impiego di portalettere
precari, appaiono del tutto insufficienti.
Nel primo caso, il ricorso alla chiamata di fattorini iscritti
nelle liste di collocamento locale, non ha dato il risultato
sperato, di utilizzare con immediatezza un adeguato numero di
lavoratori disoccupati, giovani e residenti in Valle, quindi
pienamente inseriti nella realtà locale e ad essa vincolati
stabilmente. A fronte della necessità di assumere circa trenta
portalettere, il provvedimento riguarda infatti solo cinque unità,
delle quali tre provenienti da personale in cassa integrazione,
quindi in età avanzata e certamente non motivati ad intraprendere
una nuova attività tanto diversa dalla precedente e peraltro
faticosa e distante dalla propria residenza.
Due dei tre lavoratori in cassa integrazione indicati
dall'Ufficio di collocamento, hanno infatti fatto pervenire
certificazione di inidoneità a svolgere mansioni di portalettere. I
rimanenti due sono lavoratori provenienti dal Meridione d'Italia, i
quali, trasferendo la propria iscrizione dalle liste di
collocamento dei luoghi d'origine a quelle della Valle, per il
migliore punteggio posseduto, hanno superato gli iscritti locali.
Sulla base delle esperienze fatte in ogni settore della pubblica
Amministrazione, è lecito presumere che anche costoro nutrano la
speranza di un futuro trasferimento nei luoghi d'origine.
Probabilmente ne conseguirà un lungo contenzioso di assenze per
malattia.
L'altro strumento adottato per arginare la grave situazione -
ricorso al personale straordinario, con fondi assegnati annualmente
e non trimestralmente come in passato - risulta di più agevole
utilizzazione, ma ugualmente inidoneo per l'insufficienza degli
stanziamenti.
In verità è prevista una generale riorganizzazione dei servizi
di recapito, la quale tra l'altro prevede, per le località più
remote, con insediamenti umani sparsi e di minima entità,
l'installazione in luoghi opportuni - borgate, crocicchi - di
caselle postali chiuse dalle quali gli utenti della zona
preleveranno direttamente la corrispondenza a loro indirizzata. Ciò
eviterà, come oggi frequentemente accade, lunghissimi percorsi di
recapito per la consegna di pochissimi oggetti - spesso stampe
pubblicitarie di nessun interesse per il destinatario a persone
residenti in case isolate - con altissimi costi per l'erario e di
scarsissima utilità sociale.
Da una prima analisi della situazione della Valle si ritiene
però che il personale recuperabile attraverso questo ed altri
provvedimenti previsti dalla riorganizzazione, sia minimo. In ogni
caso non è prevedibile a breve scadenza un concreto miglioramento
per questa via.
D'altra parte le carenze di personale, invero di entità minore,
riguardano anche altre categorie di dipendenti postali, soprattutto
i maggiori livelli, e sono destinati ad aumentare, per effetto di
pensionamenti anche prossimi.
Ciò evidenziato, si fa presente che sarà cura della Presidenza
della Giunta regionale, utilizzando anche le informazioni ed i
suggerimenti che scaturiranno in sede di Comitato provinciale della
pubblica amministrazione, seguire l'evolversi della situazione in
esame, intervenendo altresì nelle sedi opportune affinché vengano
fornite precise dimensioni circa l'assunzione di opportune
iniziative che permettano di ovviare le carenze di personale presso
i servizi postali della regione.
Presidente
La parola al Consigliere Riccarand.
Riccarand (VA)
Avevo presentato questa
interrogazione perché la situazione critica che c'è nel settore
delle poste, in particolare per quanto riguarda - come diceva il
Presidente della Giunta - il settore dei portalettere ai cosiddetti
rurali, è una situazione ormai grave, che perdura da troppo tempo,
con notevole disagio tra i lavoratori e con notevoli carenze anche
per quanto riguarda la consegna della posta all'utenza.
Prendo atto, intanto della relazione molto accurata con cui il
Presidente della Giunta ha voluto rispondere all'interrogazione, e
di questa iniziativa che è già stata assunta - se ho capito bene -
nel luglio scorso nei confronti del Ministro delle Poste. Devo però
anche rilevare che non mi risulta che ci sia stato in questi ultimi
mesi un cambiamento della situazione, quindi gli impegni che il
Ministro Vizzini si era sostanzialmente assunto, sono stati
fondamentalmente disattesi, perché la situazione di carenza del
personale non è migliorata.
Sono in previsione queste cinque, sei o sette assunzioni che non
sono ancora andate in porto e che comunque non modificano la
situazione di grave carenza del personale, poi ci sono grossi
problemi - come ho sentito anche dalla relazione del Presidente
della Giunta - anche per quanto riguarda le modalità d'assunzione
che non tutelano assolutamente la mano d'opera locale, nè per
quanto riguarda gli agenti straordinari, trimestrali, nè per quanto
riguarda le assunzioni in ruolo.
Ho sentito anche di questo problema della riorganizzazione del
servizio di recapito, con l'ipotesi di non consegnare più la posta
a domicilio, presso le utenze isolate, concentrando invece la posta
in cassette ubicate in determinati punti, che poi gli utenti
dovrebbero andare a ritirare. Mi sembra, rispetto alla realtà della
nostra regione, un passo indietro del servizio postale, che è un
servizio di carattere sociale e quindi mi sembra abbastanza
discutibile questa impostazione che si vuol dare al servizio di
recapito.
Anche se va chiaramente detto che questo non è un settore, una
materia, di competenza diretta e primaria dell'Ammini-strazione
regionale, per cui noi non possiamo assumere in prima persona
l'iniziativa, io credo che un'ulteriore iniziativa di pressione nei
confronti delle autorità statali competenti ed in particolare nei
confronti del Ministero delle poste, sia necessaria. Necessaria
perché le assunzioni che dovevano essere fatte sono previste in
modo del tutto insufficiente, quindi tale da non risolvere tutti i
problemi di abbinamenti, di cumulo di straordinari e di grosse
difficoltà per i portalettere; inoltre sono anche molto discutibili
in base ai criteri.
La richiesta che io farei al Presidente della Giunta è di
tornare alla carica rispetto al Ministro ed all'Amministrazione
delle Poste in generale, per quanto riguarda la questione delle
assunzioni, che sono sicuramente da fare.
C'è poi anche il problema delle modalità delle assunzioni. Ad
esempio viene fatto un concorso per le persone che devono essere
assunte a Torino, credo che sarebbe legittimo fare una richiesta
come Amministrazione regionale che questi concorsi si facciano ad
Aosta per il personale che viene assunto per il compartimento della
nostra regione. Quindi chiedere che vengano fatti i concorsi ad
Aosta, che vengano nominati degli esperti locali per quanto
riguarda l'accertamento della conoscenza della lingua francese; che
ci sia una maggiore possibilità di controllo, svolgendosi in sede
locale, sul modo in cui vengono fatti questi concorsi, perché
abbiano certi requisiti di serietà.
Anche per quanto riguarda la riorganizzazione del servizio di
recapito credo che sarebbe opportuno esprimere delle perplessità da
parte dell'Amministrazione regionale, perché il fatto di non
consegnare più la posta alle utenze isolate, ma di mettere una
casella postale dove poi i cittadini devono andare a recuperare la
posta, credo che possa ispirarsi ad un criterio di
razionalizzazione e riduzione dei costi, ma non è sicuramente un
miglioramento del servizio, è sicuramente un passo indietro.
Credo che anche questa non sia assolutamente una cosa positiva
per quanto riguarda la nostra regione. Io chiedo che ci siano
questi ulteriori interventi da parte della Giunta regionale, perché
sia modificata una situazione che si sta aggravando anziché
migliorare.
Chiederei infine al Presidente della Giunta se può farmi avere
copia della risposta che ha dato all'interrogazione, in modo che
possa acquisirla agli atti ed esaminarla con più calma.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK