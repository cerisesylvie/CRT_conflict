Consiglio Regionale della Valle d'Aosta - Oggetto del Consiglio n. 1944 del 27 luglio 2011 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Ordinamento degli uffici e del personale
DIFENSORE CIVICO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1944 del 27 luglio 2011 - Resoconto
OGGETTO N. 1944/XIII - Proposta di legge: "Modificazioni alle
leggi regionali 28 agosto 2001, n. 17 (Disciplina del funzionamento
dell'Ufficio del Difensore civico. Abrogazione della legge
regionale 2 marzo 1992, n. 5 (Istituzione del Difensore civico)), e
23 luglio 2010, n. 22 (Nuova disciplina dell'organizzazione
dell'Amministrazione regionale e degli enti del comparto unico
della Valle d'Aosta. Abrogazione della legge regionale 23 ottobre
1995, n. 45, e di altre leggi in materia di personale)".
CAPO I
MODIFICAZIONI ALLA LEGGE REGIONALE 28 AGOSTO 2001, N.
17
Articolo 1
(Inserimento dell'articolo 2bis)
1. Dopo l'articolo 2 della legge regionale 28 agosto 2001, n.
17 (Disciplina del funzionamento dell'Ufficio del Difensore civico.
Abrogazione della legge regionale 2 marzo 1992, n. 5 (Istituzione
del Difensore civico)), è inserito il seguente:
"Articolo 2bis
(Rapporti con azioni e ricorsi amministrativi e
giurisdizionali)
1. Il Difensore civico, ove lo ritenga opportuno, può
intervenire anche in pendenza di lite in sede amministrativa o
giurisdizionale civile e amministrativa. In caso di intervento in
pendenza di lite e di sopravvenienza di lite, il Difensore civico
può sospendere il proprio intervento in attesa della relativa
pronuncia.".
Articolo 2
(Inserimento dell'articolo 2ter)
1. Dopo l'articolo 2bis della l.r. 17/2001, introdotto
dall'articolo 1, è inserito il seguente:
"Articolo 2ter
(Compiti del Difensore civico in qualità di Garante delle
persone private della libertà personale)
1. Il Difensore civico svolge le funzioni di Garante dei
diritti delle persone sottoposte a misure restrittive della libertà
personale attuate nel territorio regionale, secondo la disciplina
stabilita dalla legge sull'ordinamento penitenziario.".
Articolo 3
(Modificazioni all'articolo 3)
1. La lettera b) del comma 2 dell'articolo 3 della l.r.
17/2001 è sostituita dalla seguente:
"b) laurea magistrale, laurea specialistica o diploma di
laurea del vecchio ordinamento in giurisprudenza;".
2. Alla lettera e) del comma 2 dell'articolo 3 della l.r.
17/2001, le parole: "comma 1" sono sostituite dalle seguenti:
"commi 1 e 1bis".
3. Alla lettera f) del comma 2 dell'articolo 3 della l.r.
17/2001 è aggiunto, in fine, il seguente periodo: ", accertata con
le modalità di cui all'articolo 5".
Articolo 4
(Modificazione all'articolo 6)
1. Il comma 1 dell'articolo 6 della l.r. 17/2001 è sostituito
dal seguente:
"1. Dopo l'espletamento dell'accertamento di cui all'articolo
5, il Presidente del Consiglio regionale iscrive l'elezione del
Difensore civico all'ordine del giorno della prima seduta utile del
Consiglio regionale.".
Articolo 5
(Modificazioni all'articolo 7)
1. Alla lettera c) del comma 1 dell'articolo 7 della l.r.
17/2001, le parole: "su atti della" sono sostituite dalle seguenti:
"sulla".
2. Dopo il comma 1 dell'articolo 7 della l.r. 17/2001 è
inserito il seguente:
"1bis. Non è, inoltre, eleggibile all'Ufficio del Difensore
civico chi abbia ricoperto tale carica per due mandati,
indipendentemente dalla durata dei mandati stessi.".
3. Al comma 2 dell'articolo 7 della l.r. 17/2001 è aggiunto,
in fine, il seguente periodo: "La rimozione delle predette cause di
incompatibilità ha luogo entro venti giorni dalla data di
ricevimento della comunicazione, da parte del Presidente del
Consiglio regionale, dell'elezione, pena la dichiarazione di
decadenza del Difensore civico da parte del Consiglio
regionale.".
4. Al comma 4 dell'articolo 7 della l.r. 17/2001, dopo le
parole: "o incompatibilità," sono inserite le seguenti: "d'ufficio
o".
Articolo 6
(Modificazioni all'articolo 9)
1. Al comma 1 dell'articolo 9 della l.r. 17/2001, dopo le
parole: "cinque anni" sono inserite le seguenti: ", a decorrere
dalla data dell'elezione,".
2. Al comma 3 dell'articolo 9 della l.r. 17/2001, le parole:
"dopo il rinnovo" sono sostituite dalle seguenti: "entro tre mesi
dalla data dell'elezione".
3. Il comma 4 dell'articolo 9 della l.r. 17/2001 è sostituito
dal seguente:
"4. I poteri del Difensore civico, salvo nei casi di
decadenza e revoca, sono prorogati fino al giorno antecedente
l'entrata in carica del successore. L'entrata in carica del
Difensore civico ha luogo il giorno dell'insediamento, su
convocazione del Presidente del Consiglio regionale. La proroga non
può comunque essere superiore ad un anno dalla scadenza del
mandato.".
Articolo 7
(Modificazione all'articolo 10)
1. Dopo il comma 2 dell'articolo 10 della l.r. 17/2001, è
aggiunto il seguente:
"2bis. L'Ufficio di Presidenza, sentite le esigenze del
Difensore civico, stabilisce i criteri e le modalità per
l'acquisizione di beni, servizi e supporti funzionali all'esercizio
delle attività del Difensore civico, nonché per l'attivazione delle
coperture assicurative, in misura comunque non superiore a quanto
previsto per i consiglieri regionali.".
Articolo 8
(Inserimento dell'articolo 10bis)
1. Dopo l'articolo 10 della l.r. 17/2001, è inserito,
all'interno del Capo I, il seguente:
"Articolo 10bis
(Aspettativa e regime contributivo)
1. Ove ciò sia compatibile con il rispettivo stato giuridico,
il lavoratore subordinato delle pubbliche amministrazioni eletto
alla carica di Difensore civico è collocato in aspettativa non
retribuita per tutta la durata del mandato. Il Consiglio regionale
rimborsa al datore di lavoro i contributi relativi al trattamento
di quiescenza del lavoratore subordinato delle pubbliche
amministrazioni eletto alla carica di Difensore civico, inclusa la
quota a carico del lavoratore, calcolati sulla retribuzione in
godimento all'atto del collocamento in aspettativa.
2. Ove l'eletto alla carica di Difensore civico sia un
lavoratore subordinato del settore privato o eserciti attività di
lavoro autonomo o attività imprenditoriale, il trattamento
economico spettante ai sensi dell'articolo 10 è incrementato del 25
per cento.".
Articolo 9
(Modificazioni all'articolo 11)
1. Alla lettera b) del comma 1 dell'articolo 11 della l.r.
17/2001, le parole: "e concessionari" sono sostituite dalle
seguenti: ", concessionari e gestori".
2. Dopo il comma 1 dell'articolo 11 della l.r. 17/2001, è
inserito il seguente:
"1bis. Non possono ricorrere al Difensore civico i
consiglieri regionali e gli amministratori degli enti locali, per
ragioni inerenti all'esercizio del proprio mandato.".
Articolo 10
(Modificazione all'articolo 17)
1. Al comma 3 dell'articolo 17 della l.r. 17/2001, la parola:
"proposta" è sostituita dalla seguente: "richiesta".
Articolo 11
(Disposizione transitoria)
1. Le disposizioni di cui all'articolo 10bis della l.r.
17/2001, inserito dall'articolo 8, si applicano a decorrere
dall'inizio del mandato del Difensore civico in carica alla data di
entrata in vigore della presente legge.
Articolo 12
(Abrogazione)
1. La lettera f) del comma 1 dell'articolo 12 della l.r.
17/2001 è abrogata.
Articolo 13
(Disposizione finanziaria)
1. Gli oneri derivanti dall'applicazione dell'articolo 10bis
della l.r. 17/2001, inserito dall'articolo 8, e dell'articolo 11
della presente legge, valutati, rispettivamente, in annui euro
31.000 e in euro 152.000, gravano e trovano copertura sul bilancio
del Consiglio regionale.
CAPO II
MODIFICAZIONE ALLA LEGGE REGIONALE 22 LUGLIO 2010, N.
22
Articolo 14
(Modificazione all'articolo 68)
1. Al comma 6 dell'articolo 68 della legge regionale 23
luglio 2010, n. 22 (Nuova disciplina dell'organizzazione
dell'Amministrazione regionale e degli enti del comparto unico
della Valle d'Aosta. Abrogazione della legge regionale 23 ottobre
1995, n. 45, e di altre leggi in materia di personale), le parole:
"ai sensi dell'articolo 31, comma 1, della l. 300/1970" e le
parole: "e di previdenza secondo la normativa vigente" sono
soppresse.
Articolo 15
(Dichiarazione d'urgenza)
1. La presente legge è dichiarata urgente ai sensi
dell'articolo 31, comma terzo, dello Statuto speciale per la Valle
d'Aosta ed entrerà in vigore il giorno successivo a quello della
sua pubblicazione nel Bollettino ufficiale della Regione.
Presidente
- Ricordo che la proposta di legge ha avuto il
parere favorevole a maggioranza della II Commissione per la
compatibilità finanziaria e parere favorevole all'unanimità della I
Commissione. Sono stati presentati due emendamenti dalla collega
Rini, dagli altri componenti della I Commissione e dal Consigliere
Lattanzi e un emendamento dai gruppi ALPE e PD.
La parola alla relatrice, Consigliere Segretario Emily Rini.
Rini (UV)
- Merci M. le Président.
Permettetemi, in occasione della discussione di questa proposta
di legge, di sottolineare l'importante ruolo svolto dal Difensore
civico in un contesto come quello attuale, caratterizzato da una
costante espansione degli apparati pubblici che spesso sembra
travolgere le regole del buon senso e della trasparenza,
determinando nel cittadino la percezione di una pubblica
amministrazione distante e poco permeabile alle esigenze della
comunità. La difesa civica opera nella nostra regione dal 1995 e
nel corso degli anni si è ormai consolidata quale irrinunciabile
istituzione posta a garanzia dell'imparzialità e del buon andamento
della pubblica amministrazione stessa. Non vi è dubbio, tuttavia,
che in prospettiva la funzione del Difensore civico sia destinata a
rafforzarsi ulteriormente e a conquistare ulteriori spazi
operativi. Infatti lungo il percorso intrapreso verso il
federalismo sarà sempre più evidente l'importanza di una figura in
grado di coadiuvare il rapporto tra il cittadino e le istituzioni
locali, che possa garantire adeguate forme di partecipazione alla
cosa pubblica e contribuire così a sviluppare il sentimento di
coesione e di appartenenza alla comunità locale. In quest'ottica,
la presente proposta di legge interviene sulla legge regionale n.
17 del 2001 per fornire alla difesa civica nuovi e più incisivi
strumenti operativi, per ampliarne le competenze e potenziarne
soprattutto le modalità di intervento. È inoltre disposta
un'articolata serie di ulteriori misure di integrazione ed
adeguamento della previgente disciplina, in recepimento delle
esigenze evidenziate dalla prassi applicativa e dal mutato assetto
normativo nazionale e regionale.
Illustrerò velocemente gli aspetti più rilevanti della riforma
proposta. È da sottolineare in primo luogo - ed è l'aspetto che più
mi sta a cuore di questa riforma - l'attribuzione al Difensore
civico delle funzioni di Garante dei diritti dei detenuti, previste
dal legislatore nazionale con le novelle introdotte nel 2009 nelle
norme sull'ordinamento penitenziario. Su questo mi preme
sottolineare come da tutti i Commissari e i colleghi della I
Commissione siano state particolarmente gradite le affermazioni che
il Direttore della Casa circondariale di Brissogne, dott.
Minervini, ha fatto, sottolineando come in questa legislatura ci
sia stato un occhio di riguardo per il mondo carcerario.
Effettivamente negli ultimi mesi abbiamo provveduto con diversi
interventi per andare nell'ottica di garantire una migliore
condizione dei detenuti, che possa portare a quello che è
l'obiettivo della funzione rieducativa della pena per poi un
eventuale successivo reinserimento nella società degli individui.
Si tratta di competenze non giurisdizionali inerenti alla fase
esecutiva delle misure di detenzione, sostanzialmente riconducibili
nei diritti di colloquio con i detenuti e di visita agli istituti
penitenziari. Attraverso il contatto diretto con la realtà delle
carceri, il Difensore civico è posto in condizione di svolgere la
propria attività di garanzia e di vigilanza anche sul rispetto
delle regole fondamentali poste a presidio dei diritti delle
persone soggette a misure restrittive della libertà personale.
Sempre al fine di assicurare maggiori strumenti di tutela del
cittadino, la proposta di legge in esame provvede ad estendere
l'ambito di intervento del Difensore civico nei confronti dei
soggetti ed organismi privati, che erogano servizi alla
collettività sulla base di un rapporto convenzionale con la
pubblica amministrazione.
Fra gli interventi diretti a rafforzare i poteri di intervento
del Difensore civico e assicurarne maggiore efficacia è inoltre da
segnalare la specifica previsione che consente allo stesso di
svolgere la propria attività a favore del cittadino anche in caso
di
litispendenza
o di ricorso in sede amministrativa, ovvero
di valutarne la sospensione in attesa della pronuncia del giudice o
del provvedimento amministrativo che definiscono il
contenzioso.
Per garantire all'ufficio del Difensore civico le risorse
necessarie per far fronte alle proprie accresciute funzioni, è
disposto che l'Ufficio di Presidenza del Consiglio regionale
stabilisca i criteri e le modalità della dotazione di beni e
servizi, coperture assicurative e supporti funzionali all'esercizio
dell'attività del Difensore civico, sentite naturalmente le
esigenze di quest'ultimo.
Fra gli interventi di semplificazione delle procedure di
elezione e di funzionamento dell'ufficio del Difensore civico si
segnalano la soppressione della relazione sui candidati predisposti
dalla commissione consiliare competente in materia di difesa civica
e l'introduzione di una disciplina delle cause ostative
all'assunzione della carica e dei termini di durata del mandato più
completa e articolata.
Presidente, se posso, illustrerei i due emendamenti: il primo ha
un carattere meramente tecnico, mentre il secondo, a firma mia e di
tutti i colleghi della I Commissione, chiede che il Difensore
civico, oltre alla relazione che già fornisce annualmente
sull'attività svolta, ne produca un'ulteriore argomentando solo ed
esclusivamente anche in maniera dettagliata la sua attività svolta
nell'anno in merito alla nuova funzione che gli viene attribuita
con questa proposta di legge, quindi in merito alla condizione dei
detenuti. Grazie.
Presidente
- La discussione generale è aperta.
La parola al Consigliere Segretario Rigo.
Rigo (PD)
- Grazie Presidente. Abbiamo sentito
l'intervento della relatrice fuori dall'aula consiliare per
significare con la nostra non presenza il fatto che in quel momento
la maggioranza in Consiglio non c'era, c'erano 13 consiglieri,
quindi stigmatizziamo il comportamento...
(interruzione di un consigliere, fuori microfono)
...lo so che bisognerebbe chiedere la verifica del numero, non
lo abbiamo fatto, siamo usciti, non volevamo far perdere tempo al
Consiglio, ma dimostrare che una maggiore attenzione nei confronti
dell'aula è dovuta. Facciamo il gioco di chi? Non ho capito se io
faccio il gioco suo, o loro fanno il gioco nostro, chi è che gioca?
Loro fanno il gioco nostro? Non si tratta di una questione di
gioco: si tratta solo di una questione di rispetto dell'Assemblea e
del fatto di un regolamento che ci siamo dati e anche di rispetto
di chi parla, il relatore in questo caso.
Presidente, se permette, presento anche l'emendamento, quindi,
prima di illustrarlo, una breve considerazione per dichiarare il
nostro voto favorevole per questa proposta di legge, che adegua,
perfeziona, integra l'ufficio del Difensore civico: figura di
garanzia a tutela del cittadino, come è stato detto...
(nuova interruzione di un consigliere, fuori
microfono)
...non sono accetti molto bene i commenti, insomma, non è molto
corretto...
In un momento particolare per la difesa civica del nostro Paese,
il segnale che viene oggi da questa Assemblea è sicuramente
positivo. L'adeguamento della disciplina alle nuove e mutate
esigenze e il rafforzamento delle competenze sono elementi utili
per sviluppare una moderna cultura dei diritti, delle loro tutele e
della loro garanzia. Un compito non facile e assai delicato, che
richiede una particolare attenzione in quanto eventuali errori
potrebbero provocare gravi contraccolpi di immagine e di contenuti.
In altre parole, il cittadino deve confrontarsi con un'istituzione
che appaia al di sopra di ogni sospetto e assolutamente
indipendente e autonoma da qualsivoglia influenza politica. In
questo senso, a seguito della designazione di stamattina di
magistrato della Sezione di controllo della Corte dei Conti, colgo
l'occasione per ringraziare il dottor Curto per il lavoro svolto e
per manifestare il nostro apprezzamento e gli auguri per il suo
futuro impegno. In questi anni infatti l'attività dell'ufficio del
Difensore civico da lui diretto è stata caratterizzata da
imparzialità, correttezza ed equilibrio e confidiamo che il
sostituto sappia continuare l'impegno sulla strada tracciata.
Il Consiglio regionale oggi, con il conferimento al Difensore
civico anche delle funzioni di Garante dei diritti delle persone
sottoposte a misure restrittive della libertà personale, sta per
compiere un'azione giusta, scrivendo una bella pagina di civiltà
sociale. L'auspicio è che la sua azione possa incrociare una più
attenta e sensibile politica che veda il Governo nazionale
impegnato nel superamento delle storiche carenze della realtà
carceraria, per migliorare le condizioni di vita dei reclusi, ma
anche del personale che opera all'interno degli istituti di
pena.
In questa occasione, anche se non sempre ho condiviso le
battaglie dei Radicali italiani, mi piace ricordare Marco Pannella
per la sua storia di passione e di impegno civile e per la nuova
battaglia che in queste settimane sta conducendo per porre fine
alla drammatica ed inaccettabile situazione del sovraffollamento
delle carceri italiane.
Due parole per spiegare il senso dell'emendamento presentato dai
gruppi ALPE e Partito Democratico. Una legge - in particolare
quelle che tutelano i diritti dei cittadini, di quelli più deboli -
dovrebbe essere di più facile lettura. L'articolo 2 che introduce
la figura del Garante, non spiega, ma rimanda alla legge
sull'ordinamento penitenziario ed è non facilmente comprensibile.
Non ci sono i riferimenti normativi, quindi non è semplice risalire
ai compiti assegnati a questa nuova figura. Certo la relazione di
accompagnamento chiarisce molto bene i contenuti e le leggi di
riferimento, ma la relazione non viaggia - passatemi il termine -
insieme alla legge e rimane un documento interno utile solo per il
lavoro dei consiglieri. Ecco l'emendamento ha lo scopo di chiarire
quali sono le funzioni del Difensore civico, in quanto Garante dei
detenuti. Ovviamente, nel preparare tale emendamento, abbiamo
confrontato altre leggi regionali e alla loro lettura abbiamo
raccolto qualche indirizzo utile. Grazie.
Presidente
- Se non ci sono altri interventi, dichiaro
chiusa la discussione generale. Passiamo all'esame dell'articolato.
Pongo in votazione l'articolo 1:
Consiglieri presenti, votanti e favorevoli: 30
Il Consiglio approva all'unanimità.
Presidente
- All'articolo 2 c'è l'emendamento n. 1
presentato dalla Consigliera Segretaria Emily Rini, dagli altri
componenti della I Commissione e dal Consigliere Lattanzi e
l'emendamento dei gruppi ALPE e PD. Pongo in votazione
l'emendamento n. 1 della collega Emily Rini ed altri:
Emendamento
La rubrica dell'articolo 2ter della l.r. 17/2001, inserito
dall'articolo 2, è sostituita dalla seguente: "Compiti del
Difensore civico in qualità di Garante dei diritti delle persone
sottoposte a misure restrittive della libertà personale".
Consiglieri presenti, votanti e favorevoli: 30
Il Consiglio approva all'unanimità.
Presidente
- La parola alla Consigliera Segretaria Emily
Rini.
Rini (UV)
- Solo per annunciare la nostra posizione, che
è quella di astensione su tale emendamento, perché proprio
volutamente non abbiamo inserito nel disegno di legge tutta questa
attività, per lasciare un maggiore spazio di attività e di
incisività di azione alla figura del Garante medesimo, anche in
osservanza alle disposizioni dell'ordinamento penitenziario in
vigore.
Presidente
- Pongo in votazione l'emendamento dei gruppi
ALPE e PD, che recita:
Emendamento
Dopo il comma 1 dell'articolo 2ter, inserito dall'articolo 2,
è aggiunto il seguente:
"1bis. Il Difensore civico promuove la conoscenza della
realtà carceraria, verifica che alle persone di cui al comma 1
siano erogate le prestazioni attinenti al diritto alla salute, al
miglioramento della qualità della vita, all'istruzione e alla
formazione professionale, nonché ogni altra prestazione finalizzata
al recupero, alla reintegrazione sociale e all'inserimento nel
mondo del lavoro, intervenendo nei confronti dell'amministrazione
interessata.".
Consiglieri presenti: 30
Votanti e favorevoli: 7
Astenuti: 23 (Agostino, Benin, Bieler, Alberto Cerise, Comé,
Crétaz, Empereur, Isabellon, La Torre, André Lanièce, Lattanzi,
Lavoyer, Maquignaz, Marguerettaz, Pastoret, Prola, Emily Rini,
Rosset, Salzone, Tibaldi, Laurent Viérin, Marco Viérin, Manuela
Zublena)
Il Consiglio non approva.
Presidente
- Pongo in votazione l'articolo 2 nel testo
così emendato:
Articolo 2
(Inserimento dell'articolo 2ter)
1. Dopo l'articolo 2bis della l.r. 17/2001, introdotto
dall'articolo 1, è inserito il seguente:
"Articolo 2ter
(Compiti del Difensore civico in qualità di Garante dei
diritti delle persone sottoposte a misure restrittive della libertà
personale)
1. Il Difensore civico svolge le funzioni di Garante dei
diritti delle persone sottoposte a misure restrittive della libertà
personale attuate nel territorio regionale, secondo la disciplina
stabilita dalla legge sull'ordinamento penitenziario.".
Consiglieri presenti: 30
Votanti e favorevoli: 23
Astenuti: 7 (Bertin, Giuseppe Cerise, Chatrian, Donzel, Carmela
Fontana, Patrizia Morelli e Rigo)
Il Consiglio approva.
Presidente
- Pongo in votazione l'articolo 3:
Consiglieri presenti, votanti e favorevoli: 30
Il Consiglio approva all'unanimità.
Presidente
- Articolo 4: stesso risultato. Articolo 5:
stesso risultato. Articolo 6: stesso risultato. Articolo 7: stesso
risultato. Articolo 8: stesso risultato. Articolo 9: stesso
risultato.
C'è l'emendamento n. 2 presentato dalla Consigliera Segretaria
Emily Rini, dagli altri componenti della I Commissione e dal
Consigliere Lattanzi, che recita:
Emendamento
Dopo l'articolo 9 è inserito il seguente:
"Articolo 9bis
(Modificazione all'articolo 15)
1. Il comma 1 dell'articolo 15 della l.r. 17/2001 è
sostituito dal seguente:
"1. Il Difensore civico entro il 31 marzo di ogni anno
trasmette al Consiglio regionale una relazione, nel rispetto delle
disposizioni vigenti in materia di tutela dei dati personali,
sull'attività svolta nell'anno precedente, contenente eventuali
proposte di innovazioni normative o amministrative, nonché una
relazione sull'attività svolta in qualità di Garante dei diritti
delle persone sottoposte a misure restrittive della libertà
personale. Le relazioni sono illustrate dal Difensore stesso alla
Commissione consiliare competente in materia di difesa
civica.".".
Lo pongo in votazione: stesso risultato. Articolo 10: stesso
risultato. Articolo 11: stesso risultato. Articolo 12: stesso
risultato. Articolo 13: stesso risultato. Articolo 14: stesso
risultato. Articolo 15: stesso risultato.
La parola al Consigliere Bertin, per dichiarazione di voto.
Bertin (ALPE)
- Grazie Presidente. Mi associo a quanto
diceva prima Rigo rispetto al Difensore civico, lo ringrazio per
l'impegno, la serietà e per il prestigio affidato a questo istituto
e nell'augurargli buon lavoro per il prossimo...volevamo confermare
il nostro voto favorevole espresso già in commissione per un
provvedimento legislativo che va ad allargare le competenze del
Difensore civico e precisare alcuni aspetti. Come fanno in altre
regioni...è un processo che si sta realizzando da più parti in
Italia e confermiamo il nostro voto favorevole già espresso in
commissione.
Presidente
- Pongo in votazione la proposta di legge nel
suo complesso:
Consiglieri presenti, votanti e favorevoli: 30
Il Consiglio approva all'unanimità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK