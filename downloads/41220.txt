Consiglio Regionale della Valle d'Aosta - Oggetto del Consiglio n. 390 del 6 febbraio 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 390 del 6 febbraio 2019 - Resoconto
OGGETTO N. 390/XV - "Interpellanza: Azioni poste in essere
per la gestione degli spostamenti fuori Valle dei pazienti
necessitanti di cure".
Distort (Presidente)
-
Passiamo quindi al punto n.
40.
Per l'esposizione, ha chiesto la parola la collega
Nasso.
Nasso (M5S)
- Portiamo alla vostra attenzione una
questione molto delicata e trasversale a diversi ambiti, ovvero il
trasporto di pazienti costretti ad andare fuori valle per seguire
determinate cure mediche. Siamo purtroppo venuti a conoscenza di
forti criticità emerse e sollevate da alcuni pazienti in carico
all'ospedale Umberto Parini di Aosta, soprattutto di precisi
reparti ove le persone hanno bisogno di una cura che, per questioni
numerico-tecniche - poi forse lei, Assessore, mi spiegherà meglio -
il nostro servizio non può dare. Si tratta di persone costrette
allo spostamento nelle limitrofe città per avere le cure necessarie
che la sede dell'ospedale appunto non può fornire. Sono città
limitrofe, ma non troppo se pensiamo ai costi dell'autostrada, alle
criticità della ferrovia e via dicendo. Porto un esempio, che però
ne rappresenta moltissimi, ci sono persone costrette ad andare a
Torino, per fare il prelievo di midollo osseo per verificare la
presenza o meno di leucemia, ovviamente a seguito di delicati
percorsi e analisi fatti in loco e uno spostamento di questo
preciso tipo non è rimborsato in quanto non è un ciclo di
chemioterapia che, a oggi, è l'unica cosa che rimborsa la Regione,
cioè i giorni in cui il paziente è sottoposto a quella determinata
terapia. Negli altri giorni, in cui il paziente sta comunque in
ospedale, nelle visite di controllo successive, che comunque sono
obbligatorie, non viene riconosciuto il viaggio. È importante
tenere ben presente, vorrei sottolinearlo a gran voce, che non è
volontà del paziente curarsi fuori dalla propria regione, ma è un
obbligo per le circostanze dette prima. Se una persona sceglie di
curarsi volontariamente fuori valle, è ovviamente un'altra
questione. Evidenziamo anche che lo spostamento per ragioni di cura
è motivo di ulteriori disagi e fatica per chi sta attraversando un
momento duro della propria vita.
Non è da sottovalutare anche l'importante onere economico che
tali spostamenti comportano alle persone in cura e di conseguenza
alle loro famiglie. Si pensi che tali pazienti e le loro famiglie
sono costretti a viaggiare anche più volte alla settimana. Ci sono
tante associazioni lodevoli che raccolgono fondi per sovvenzionare
il costo del viaggio. Nella mia indagine ho conosciuto famiglie che
hanno speso dai 500 - e continuano a spendere - ai 900 euro al
mese, ma sicuramente il ventaglio è molto più ampio, ci sarà chi
spende anche meno di queste cifre e chi ne spende di più.
Mi piace sempre ricordare è compito di questo Consiglio tutelare
la salute di tutti i cittadini valdostani ed è una grande
responsabilità che noi tutti abbiamo. Per questo dobbiamo sempre
avere le antenne dritte anche su queste problematiche che toccano
un gran numero di persone.
La interpelliamo, Assessore o Assessori competenti, per
conoscere quali azioni siano in atto per gestire la suddetta
questione e se vi sia un protocollo preciso, se vi siano
sovvenzioni, e in che misura, qualora il paziente sia presso il
proprio domicilio, se vi sia sufficiente disponibilità di
autoambulanze, qualora lo spostamento avvenga da ospedale a
ospedale, perché anche questo avviene, e come questo Governo
intende affrontare questa delicata problematica in futuro.
Presidente
- Per la risposta, la parola all'assessore
Baccega.
Baccega (UV)
- È un tema che abbiamo affrontato
nell'ultimo incontro con l'USL, siamo stati a visitare il CAS di
oncologia all'ospedale di Aosta e abbiamo ovviamente iniziato un
approfondimento.
E nel rispondere ai suoi quesiti, legittimi ovviamente, voglio
dire che il protocollo è dettato dal decreto ministeriale 2 aprile
2015, il numero 70, chiamato regolamento, recante "Definizioni
degli standard qualitativi, strutturali, tecnologici e quantitativi
relativi all'assistenza ospedaliera", è un disciplinare dove gli
standard minimi e massimi di strutture per singola disciplina o
specialità clinica - quanto all'ematologia e più precisamente
all'oncoematologia, per la cura di pazienti con malattie
emato-oncologiche ad alta complessità - prevedono che le strutture
di degenza siano presenti in bacini che vanno dai 600 mila ai 1,2
milioni di abitanti, quindi noi siamo ovviamente tagliati fuori da
questo ambito. Però c'è stato tutto un lavoro di confronto e di
approfondimento attraverso le mobilità con il vicino Piemonte e con
le reti, che sono sicuramente importanti. In queste strutture sono
presenti dotazioni tecnologicamente di altissimo livello e
competenze scientifiche riconosciute a livello internazionale, che
permettono di gestire nel modo migliore possibile patologie gravi e
complesse, quali le leucemie acute, candidate al trapianto di
midollo osseo; ovviamente è meglio andare in una sede dove queste
tematiche vengono affrontate quotidianamente piuttosto che avere un
caso all'anno o due casi all'anno in un ospedale come quello di
Aosta, che sarebbe insignificante attrezzare in questo modo. In
questo settore l'attività aziendale si svolge pertanto in stretta
collaborazione con le strutture piemontesi della Città della Salute
con cui esiste un ottimo rapporto, secondo una specifica
convenzione attiva da parecchi anni. Sulla base di questa
convenzione vi è uno specialista che presta servizio in ospedale ad
Aosta con cadenza quindicinale, intrattenendo dei contatti diretti
e continui con la dottoressa Schena, con gli oncologi e con gli
ematologi che lavorano nella struttura complessa di medicina
interna.
Rispondendo al secondo quesito, per quanto riguarda le spese di
viaggio sostenute dai pazienti che periodicamente si devono recare
per visite presso la struttura piemontese di riferimento, la
struttura complessa oncologica rilascia una dichiarazione che la
prestazione non è effettuabile ad Aosta per cui gli interessati
possono richiedere il rimborso ai competenti uffici dell'azienda
USL sulla base delle deliberazioni LEA aggiuntivi, la voce è
"pazienti oncologici per terapia chemio-radio". Se vi sia
sufficiente disponibilità di autoambulanze qualora lo spostamento
avvenga da ospedale a ospedale, beh, sì, il trasporto in ambulanza
avviene secondo le norme dei trasporti secondari solo per i
pazienti allettati e per gli acuti, come abbiamo detto poco fa. Il
numero di pazienti, inviati nelle strutture di riferimento - salvo
chi decide di recarsi autonomamente, magari con i parenti o perché
ha dei riferimenti a Torino - risulta essere inferiore a dieci casi
all'anno, compresi i pazienti pediatrici.
Per rispondere al punto quattro, su questa problematica
l'Assessorato Sanità, Salute e Politiche Sociali intende proseguire
con tutta la sensibilità e l'impegno richiesti tant'è che il lavoro
che si sta svolgendo per il recepimento del DPCM del 12 gennaio
2017, che parla appunto di definizione e aggiornamento dei livelli
essenziali di assistenza di cui all'articolo 1, comma 7, del
Decreto Legislativo 30 dicembre 1992, n. 502 e l'adeguamento della
delibera di Giunta 1902/2014, che è la disciplina regionale dei LEA
e dei LEA aggiuntivi. Sono misure di sostegno, che prevedono
sostegni economici per le spese di viaggio dei malati oncologici
che non trovano definizione nella nomenclatura dei LEA ordinari e
continuano a essere mantenuti ed erogati quali LEA aggiuntivi
regionali per i residenti in Valle d'Aosta.
Crediamo che queste azioni, per quanto piccole, se confrontate
con il peso della malattia, contribuiscano in qualche modo a
qualificare l'offerta che la sanità della nostra Regione dà a
queste gravi patologie.
Presidente
-. Per la replica, ha chiesto la parola la
consigliera Nasso. Prego, collega.
Nasso (M5S)
- Grazie, Assessore. Nella mia replica andrò
per punti. Lei mi ha comunicato che avete appena affrontato questo
importante tema e sarebbe utile averne un riscontro in Commissione
perché è un tema, come ho detto, trasversale e portarne a
conoscenza per poi lavorare tutti meglio secondo me potrebbe essere
una buona direzione.
Come lei mi ha spiegato, noi non abbiamo il bacino di utenza, di
abitanti, lei mi ha parlato del numero che queste strutture partono
da 600 mila abitanti in su. Ci sono delle strutture di buon livello
a Torino e abbiamo un buon referente qui nei nostri reparti: tutto
vero, e tutto molto importante, ma io volevo soffermarmi di più sui
trasporti. La struttura di Torino sappiamo bene che è rinomata, il
punto non era quello, ma ben contenta di avere avuto qualche dato
in più.
Per quanto riguarda la dichiarazione di prestazione, lei mi ha
spiegato che, appunto, la prestazione non è possibile farla ad
Aosta; sì, è vero, ed è declinata su delibera e purtroppo tante
prestazioni non rientrano e magari si potrebbe lavorare in quella
direzione perché, se è vero che è un ciclo di chemioterapia, come
lei mi ha raccontato, rientra, è anche vero che una visita di
controllo, la visita preliminare, eccetera non rientrano e per una
famiglia vuol dire un viaggio, un'andata- ritorno, quando non ha
possibilità di stare in loco.
Per quanto riguarda il terzo quesito, se vi sia sufficiente
disponibilità, lei ha risposto che risultano circa dieci casi
all'anno di pazienti che scelgono di andare autonomamente nelle
città limitrofe per le visite che la nostra Regione, per i motivi
detti prima, non può fornire, ma attraverso la mia indagine sono
venuta a conoscenza che sono di più i casi all'anno e che spesso ai
pazienti viene detto: "Il suo trasporto sarebbe da fare in
ambulanza, ma purtroppo non ne abbiamo abbastanza a disposizione
durante questa giornata" e poi il paziente - quando vi è un motivo
così delicato di salute - si muove; però spesso mancano anche le
autoambulanze e anche lì potreste pensare di fare una
valutazione.
Per concludere, è un impegno importante da prendere, da portare
avanti perché è davvero una piaga importante. Continueremo a
osservare la situazione e come si evolverà.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK