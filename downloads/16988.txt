Consiglio Regionale della Valle d'Aosta - Oggetto del Consiglio n. 378 del 27 gennaio 1999 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
CONSIGLIO REGIONALE
Attività consiliare d'aula
Precedente
Successivo
Resoconto integrale del dibattito dell'aula
Oggetto del Consiglio n. 378 del 27 gennaio 1999 - Resoconto
SÉANCE DU 27 JANVIER 1999 (APRÈS-MIDI)
OGGETTO N. 378/XI Ratifica di deliberazioni adottate dalla
Giunta regionale in via d'urgenza.
Oggetto n. 4645 in data 14 dicembre 1998: Approvazione, a
parziale sanatoria, di perizia di variante tecnica e suppletiva,
dei nuovi prezzi dei lavori di costruzione dell'innesto a piani
sfalsati delle SS.RR. n. 23 di Valsavarenche e n. 24 di
Rhêmes-Notre-Dame con la S.S. n. 26 del Comune di Villeneuve.
Impegno di spesa.
Président La délibération dont à l'objet a reçu l'avis favorable
à la majorité de la IIIème Commission du Conseil. Je soumets au
vote la délibération n° 4645:
Conseillers présents: 32
Votants: 27
Pour: 27
Abstentions: 5 (Beneforti, Curtaz, Frassy, Squarzino Secondina
et Tibaldi)
Le Conseil approuve.
Oggetto n. 4763 in data 21 dicembre 1998: Concessione di un
contributo all'Associazione Marmifera della Valle d'Aosta per
l'organizzazione di manifestazioni promozionali nel settore
lapideo, ai sensi della l.r. n. 31/1993. Impegno di spesa.
Président La parole au Conseiller Frassy.
Frassy (FI) Vorremmo avere alcune precisazioni su questa
delibera e alcune considerazioni ci vengono anzitutto dalle date e
da altri numeri che andremo ad illustrare.
Questa delibera è stata adottata il 21 dicembre e riguarda
contributi per partecipazioni a stand e saloni che si sono tenuti
fra maggio e settembre 1998. Al di là di queste date, vorremmo
capire il numero degli associati di quest'Associazione marmifera
della Valle d'Aosta, quali sono i prodotti tipici, alcuni sono
probabilmente noti e sono la pietra di Cogne, non so se ce ne siano
altri, per capire se siano finalizzati a portare al di fuori della
Valle d'Aosta un prodotto che ha un suo commercio oppure se sia
un'operazione di mera contribuzione che nulla porti ed apporti a
quella che è la commercializzazione di questi prodotti.
Non sappiamo se la Giunta e l'Assessore abbiano dei dati su
quello che è il mercato regionale e nazionale o eventualmente
estero di questi produttori, ma sarebbe opportuno capire se è una
realtà che varca i confini visto che le esposizioni sono state
fatte in Alta Savoia, a Verona e a Carrara che è la patria del
marmo. Vorremmo alcuni dati per capire meglio la delibera.
Président La parole à l'Assesseur à l'industrie, à l'artisanat
et à l'énergie, Ferraris.
Ferraris (GV-DS-PSE) Per quanto riguarda i dati richiesti, il
settore del marmo della Valle d'Aosta mi pare anche sconosciuto
agli stessi Valdostani, mentre invece ha un suo interesse. Oltre
alla pietra di Cogne, la Valle è conosciuta nel mondo per il marmo
verde; nel salone generale dell'ONU c'è il marmo verde della Valle
d'Aosta, per fare un esempio, ed è particolarmente apprezzato come
elemento decorativo di interni per le caratteristiche che questo
marmo ha.
C'è un marmo simile a questo in India, ma con caratteristiche
meno buone del marmo della Valle d'Aosta. Direi che il settore del
marmo valdostano è un settore che va meglio conosciuto anche in
Valle, forse è più conosciuto fuori.
Quest'intervento che la Regione fa riguarda anzitutto aziende
che sono in Valle, si può dire che ci sono dalle 15 alle 20 aziende
che sono interessate in questo settore con addetti che vanno
intorno ai 250-300. I dati sul fatturato posso fornirglieli, non li
ricordo a memoria.
Per quanto riguarda le due manifestazioni che vengono proposte e
che sono state sostenute dalla Regione con la delibera, riguardano
una la partecipazione ad una mostra in Haute Savoie che serve per
portare il prodotto valdostano nel mercato francese e in quello
svizzero, l'altra la mostra internazionale dei marmi e delle pietre
e delle tecnologie di Verona che è una delle più importanti
manifestazioni del settore e che consente all'Associazione
marmifera della Valle d'Aosta di avere una visibilità sul mercato
mondiale, in particolare su quello tedesco ed austriaco in Europa e
sui mercati dei Paesi dell'Est, quindi esiste un particolare
interesse della Regione di valorizzare una propria risorsa.
Président Je soumets au vote la délibération n° 4763:
Conseillers présents: 31
Votants: 28
Pour: 28
Abstentions: 3 (Beneforti, Curtaz et Squarzino Secondina)
Le Conseil approuve.
Oggetto n. 4890 in data 30 dicembre 1998: Approvazione delle
modalità per la concessione di contributi affitto a favore di
studenti universitari, ai sensi della l.r. n. 30/1989, anno
accademico 1998/1999.
Président La délibération dont à l'objet a reçu l'avis favorable
de la part de la Vème Commission du Conseil. La parole au
Conseiller Frassy.
Frassy (FI) Su questa deliberazione facciamo due osservazioni.
La prima, notiamo come queste fasce di reddito per certi versi
siano basse rispetto a quelle che dovrebbero essere invece le
situazioni medie; riteniamo che queste fasce di reddito, che sono
poste come griglia di accesso per ottenere gli interventi
finanziari su quelle che sono le sistemazioni di alloggio a favore
degli studenti universitari, di fatto impediscano ad una famiglia
tipo di tre persone: il figlio studente e due genitori che
lavorino, dipendenti regionali, di poter accedere a questo tipo di
contributi stante i redditi lordi qua indicati.
Al di là di questa considerazione, che avevamo già fatto in
Commissione e che qui ribadiamo, vorremmo sapere se gli aventi
diritto rispetto a quelle che sono le risorse disponibili, in
quanto non sono risorse infinite ma hanno una loro delimitazione da
quelli che sono i fondi di bilancio, danno un saldo positivo o
negativo, nel senso di capire se ci sono aventi diritto che
rimangono fuori perché non ci sono più risorse o se invece le
risorse disponibili riescono a soddisfare tutti gli aventi diritto.
Perché se così fosse, sarebbe opportuno riconsiderare quelli che
sono i parametri di reddito per ottenere questo tipo di
provvidenze.
Président La parole à l'Assesseur à l'éducation et à la culture,
Pastoret.
Pastoret (UV) Sul fatto delle fasce di reddito questa è una
valutazione che il Consigliere Frassy fa giustamente dal suo punto
di vista. Per quanto riguarda la seconda questione, se vi sono
persone che rimangono fuori, abbiamo già avuto modo di dire in
questo Consiglio che vi sono state persone che non hanno avuto modo
di accedere a questo tipo di contributo per quanto riguarda l'anno
scolastico 1997-1998. Questo si è verificato perché i fondi non
erano sufficienti a coprire tutta la fascia.
Noi qui approviamo i criteri per l'anno prossimo; se i fondi
fossero stati sufficienti, non avremmo avuto degli esclusi e questo
indipendentemente dalle fasce di reddito.
L'esclusione quindi che c'è stata per l'anno scorso è legata
proprio al fatto che non c'erano fondi sufficienti per coprire
tutta la graduatoria.
Président La parole au Conseiller Frassy.
Frassy (FI) Ci asterremo dalla votazione di questa delibera non
perché ci sia la non condivisione dell'intervento in quanto tale,
ma perché riteniamo che l'intervento così come è stato strutturato
da questo regolamento sia insufficiente non soltanto nei fondi, e
questo lo ha detto poc'anzi l'Assessore, ma sia insufficiente anche
nel modo in cui viene articolato perché nei fatti esclude diversi
studenti che si trovano in situazioni reddituali che di poco
probabilmente superano queste griglie e rimangono di fatto
esclusi.
Non vorrei che il prossimo anno ci trovassimo ad approvare un
altro regolamento ulteriormente riduttivo rispetto alle griglie
andandolo a motivare sulla carenza di fondi stanziati a bilancio
anche perché i fondi stanziati a bilancio fino a prova del
contrario fanno parte di scelte di priorità politiche.
Ci dispiace constatare in questa sede che gli studenti
universitari nella fattispecie non rientrino fra quelle priorità
politiche che noi invece sicuramente andremmo volentieri a
riconoscergli.
Président La parole à la Conseillère Squarzino Secondina.
Squarzino (PVA-cU) Per dichiarazione di voto. Voteremo a favore
di questa delibera perché siamo a favore del fatto che siano dati
dei contributi per l'affitto agli studenti universitari. I motivi
dell'esclusione - qui condivido l'osservazione dell'Assessore -
degli studenti non sono legati tanto a come sono individuate le
fasce di reddito quanto alla mancanza di fondi per soddisfare tutte
le richieste. Allora il nostro voto a favore significa che siamo
d'accordo che siano previsti degli interventi finanziari per
alloggi per favorire gli studenti universitari, sapendo che c'è il
problema più generale di rivedere il redditometro.
Ci tengo a ribadire ancora una volta che il problema
fondamentale è la quantità di risorse che vengono messe a
disposizione.
L'Assessore ha ripetuto a più riprese che nel 1999 ci sono
risorse superiori, verificheremo se saranno sufficienti per dare
una risposta a tutte le domande, altrimenti torneremo a ricordare
che gli studenti universitari sono una delle priorità che deve
avere quest'Amministrazione, priorità che, a quel che ci risulta,
non è stata rispettata ultimamente con fatti concreti.
Président La parole au Conseiller Marguerettaz pour explication
de vote.
Marguerettaz (Aut) Per riprendere in gran parte le motivazioni
testé dette dalla collega Squarzino. Voteremo a favore anche perché
è vero quello che diceva la collega che fino a quest'anno diciamo
che per questi specifici provvedimenti eravamo sempre riusciti,
nonostante le fasce di reddito che come sapete sono per me un
tarlo, a dare copertura a tutti o quasi coloro che avevano fatto
domanda.
Le motivazioni per cui quest'anno non si è riusciti o non si è
voluto riuscire a dare copertura a tutte le richieste non dipendono
dall'impostazione della delibera.
Coglierei lo spunto da questa dichiarazione di voto favorevole
per ricordare all'Assessore, così come ci ha promesso in
Commissione e mi sembra addirittura in aula consiliare, della
necessità di riguardare la legge che sta a monte di questi
provvedimenti.
Ci auguriamo, in quanto gruppo Autonomista, che l'anno prossimo
questo Consiglio possa dibattere di questi provvedimenti alla luce
di una nuova normativa.
Président Je soumets au vote la délibération n° 4890:
Conseillers présents: 31
Votants: 29
Pour: 29
Abstentions: 2 (Frassy et Tibaldi)
Le Conseil approuve.
Oggetto n. 4892 in data 30 dicembre 1998: Concessione di un
contributo di Lire 47.390.000 dell'Associazione Culturale "Institut
de Danse classique du Val d'Aoste" per l'organizzazione dei corsi
di danza nell'anno scolastico 1998/99, ai sensi della l.r.
20.8.1993, n. 69.
Président La parole à la Conseillère Squarzino Secondina.
Squarzino (PVA-cU) Per chiedere alcune informazioni
all'Assessore.
Prima informazione: come mai all'interno della Fondazione
Istituto musicale della Valle d'Aosta, che pur prevede una
specifica attività di danza, non sono state attivate iniziative
riguardanti appunto la danza all'interno della Fondazione Istituto
musicale?
Seconda domanda: quante sono le persone che sono interessate a
quest'iniziativa?
Terza domanda: qual è la quota versata dagli iscritti ai
corsi?
Président Je ferme la discussion générale. La parole à
l'Assesseur à l'éducation et à la culture, Pastoret.
Pastoret (UV) Ho già avuto modo di rispondere questa mattina ad
un'interrogazione e ad un'interpellanza che riguardavano l'Istituto
musicale e ho avuto modo di ribadire che questa è una Fondazione
con una sua personalità e un suo stato giuridico, quindi l'Istituto
musicale organizza le sue attività, fra queste non organizza quelle
che riguardano la danza classica.
Ma sulla delibera che andiamo a ratificare è peraltro detto che
queste attività non organizzate dall'Istituto musicale, ma
organizzate dalla Fondazione de l'Institut de danse classique du
Val d'Aoste, sono finanziate con delle risorse che non vengono
quindi trasferite all'Istituto musicale e vengono destinate
all'Institut classique.
Leggo la delibera: "Ricorda come non siano state attivate per
l'anno 1998-1999 iniziative analoghe da parte della Fondazione
Istituto musicale e che in sede di erogazione di contributo alla
Fondazione si opereranno le necessarie compensazioni rispetto a
quanto preventivato dalla stessa."
Questa è la ragione per cui c'è questa compensazione.
Il numero di allievi che partecipa a queste iniziative è di
circa un centinaio, i corsi si svolgono ad Aosta, Châtillon,
Saint-Pierre, le sezioni delle varie attività sono: danza classica,
sezione conservatorio; danza classica, settore amatoriale; jazz
moderno ad Aosta. Châtillon e Saint-Pierre hanno due sezioni
riservate alla danza classica, sezione bambini.
Mi viene fatta una domanda sulla quale mi riservo di fornire una
risposta perché non sono a conoscenza, non avendo figli o affini
che partecipano alle attività di un Institut de danse, non avevo
previsto di dover rispondere anche a questa cosa.
Président Je soumets au vote la délibération n° 4892:
Conseillers présents et votants: 30
Pour: 30
Le Conseil approuve à l'unanimité.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK