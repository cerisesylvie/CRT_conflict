Consiglio Regionale della Valle d'Aosta - Oggetto del Consiglio n. 919 del 17 dicembre 2014 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
COMMERCIO
PARTECIPAZIONE E INIZIATIVA POPOLARE
Referendum e iniziativa popolare
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 919 del 17 dicembre 2014 - Resoconto
OGGETTO N. 919/XIV - Petizione per garantire ad operatori
economici della città di Aosta un riconoscimento economico per i
danni subiti dalla realizzazione della rete di teleriscaldamento.
(Reiezione di una risoluzione)
Presidente
- Eravamo rimasti con una sospensione in atto
e poi è stata chiusa la seduta mattutina. Qualche collega vuol
prendere la parola rispetto alla richiesta di sospensione? Collega
Bertin, ne ha la facoltà.
Bertin (ALPE)
- Grazie Presidente.
Per intervento in discussione generale. Questa primavera, e
soprattutto questa estate, la città di Aosta è stata interessata
dai lavori per realizzare il teleriscaldamento, dei lavori che
hanno avuto un impatto decisamente importante su tutta la città:
traffico impazzito, ingorghi, difficoltà di mobilità per residenti
e turisti, anche perché, come detto, questi lavori hanno riguardato
anche il periodo di maggiore afflusso turistico, il mese di agosto.
Come dico, difficoltà per tutta la città e, in particolar modo,
evidentemente, per le attività economiche strettamente legate ai
luoghi nei quali vi sono stati interventi per i lavori in
questione. È un'opera sulla quale, diversamente da quanto ho
sentito, continuo ad avere qualche dubbio sui benefici dal punto di
vista ambientale, che mi paiono francamente minimi. È un intervento
che avrebbe avuto invece un effetto positivo se fosse stato
realizzato 30 anni fa; allora sì, avrebbe certamente avuto dei
benefici positivi. Oggi, a 30 anni di distanza, mi pare poco
significativo, e ai giorni d'oggi, con delle cifre certamente
inferiori, si può ottenere lo stesso obiettivo intervenendo in modo
diverso. Resta comunque un grande
business
, questo è
evidente.
Questa petizione ha avuto il merito di porre l'attenzione su
quanto è successo quest'estate, e bisogna ricordare che tutt'ora le
strade che sono state interessate dai lavori sono degne di una
Parigi-Dakar: buche, smottamenti, riasfaltature fatte in modo
approssimativo e anche proprio malamente. Certo non lo si può
prendere ad esempio come lavoro ben realizzato e che ha minimizzato
i danni, i disagi per la collettività e per la cittadinanza. Ci ha
permesso di mettere in evidenza anche l'inadeguatezza
dell'Amministrazione comunale, del Sindaco Giordano e della sua
Giunta, ad interloquire con l'impresa che ha realizzato i lavori,
la Telcha. Si è avuta la netta impressione che la Telcha ha fatto
tutto quello che ha voluto e che i 12 mila euro per le luminarie
che sono state vendute come una sorta di risarcimento, paiono
francamente piuttosto ridicole. Non riprenderò quanto già detto dai
miei colleghi in precedenza riguardo a quanti benefici ha avuto la
Telcha nel realizzare questi lavori, dal non pagamento del
sottosuolo, all'occupazione della zone parcheggio blu, eccetera,
eccetera. Non sto qui a riprendere questi aspetti, ma è evidente
che i 12 mila euro sono una contropartita ridicola, sia per il
Comune che per la cittadinanza. Una responsabilità innanzitutto del
Sindaco e della Giunta di Aosta, ma vista anche la presenza del
pacchetto azionario della Regione tramite CVA, un ruolo poteva
averlo anche la Regione. I lavori si sarebbero dovuti fare e
svolgere in modo diverso e i disagi, che inevitabilmente ci sono,
avrebbero potuto essere contenuti. Invece, in questo caso,
francamente si è andati oltre. Via Torino e le zone adiacenti sono
state isolate e inaccessibili per lungo tempo. I danni per le
attività commerciali sono innegabili, è del tutto evidente, non si
può parlare di disagi, ma nel caso di attività economiche di veri e
propri danni. Una zona che, tra l'altro, era stata interessata
anche poco tempo prima da dei lavori di sistemazione e
riasfaltatura della strada di via Torino, nel quale però non si
erano verificati tutti questi problemi. È una zona nella quale, tra
l'altro, se venisse utilizzato in modo intelligente lo spazio dello
stadio Puchoz, che oggettivamente non ha più senso, ai nostri
giorni, potrebbe certamente avere un rilancio da un punto di vista
turistico e commerciale. Abito non distante dalla zona, a Sant'Orso
e, per quel che vale, posso confermare che questi mesi sono stati
estremamente difficoltosi per tutti, immagino soprattutto per
quelli che vivevano e che lavoravano nelle zone interessate. Danni
ci sono stati e in qualche modo bisognerà che Telcha e
l'Amministrazione comunale vengano incontro a questi commercianti
e, in generale, ai disagi procurati alla città di Aosta. La Regione
deve avere un ruolo e credo che possa fare la sua piccola parte.
Grazie.
Presidente
- Grazie collega. Abbiamo fatto distribuire
una risoluzione che è pervenuta alla Presidenza in merito
all'argomento. La risoluzione, per correttezza, è stata presentata
dai Capigruppo Chatrian, Bertschy, Ferrero e Donzel. Ricordo che
l'esame delle petizioni non portano al voto, se non su un'eventuale
risoluzione, come in questo caso, e quindi si procederà al voto
della risoluzione. La parola alla collega Certan.
Certan (ALPE)
- Brevemente, ne abbiamo parlato già questa
mattina, tutti i gruppi firmatari di questa risoluzione si sono già
posizionati, hanno detto chiaramente questa mattina quali erano le
posizioni. Pur riconoscendo che il ruolo centrale in questa
questione lo ha e lo ha avuto il Comune di Aosta, riteniamo però
che il Consiglio regionale non possa liquidare la questione
dicendo: "non è affare nostro". Sono criticità e problemi che sono
sorti a dei commercianti della città di Aosta che chiedono
l'intervento e la discussione in Consiglio regionale, e credo sia
importante impegnare l'Assessore competente a rendersi portavoce
nei confronti dell'Amministrazione comunale e della società Telcha,
che noi abbiamo riconosciuto e individuato come i due Enti che
hanno avuto in questi lavori dei benefici, quindi di farsi
portavoce delle legittime rivendicazioni manifestate dai
commercianti firmatari della petizione, al fine di definire misure
di compensazione per i disagi, da una parte, e di danni, là dove
sono stati oggettivamente subiti, a seguito dei lavori per la
realizzazione della rete di teleriscaldamento della città di
Aosta.
Chiediamo quindi che l'Assessore competente e la maggioranza ci
esprimano la loro posizione al riguardo. Pensiamo che rispetto alle
audizioni ci siano stati anche dei momenti e dei passaggi diversi,
e quindi chiediamo...
Presidente
- Per cortesia un po' di
silenzio...grazie.
Certan (ALPE)
- ...chiediamo, per favore, che ci venga
illustrato. Grazie.
Presidente
- Altri colleghi? Non ci sono altri colleghi
che chiedono la parola? La parola all'Assessore Marguerettaz.
Marguerettaz (UV)
- Chiederei cinque minuti di
sospensione per analizzare la risoluzione presentata.
Presidente
- Cinque minuti sono concessi.
Si dà atto che la seduta è sospesa dalle ore 15,56 alle ore
16,08.
Viérin M. (Presidente)
- Riprendiamo. I colleghi che
chiedono la parola? La parola all'Assessore Marguerettaz.
Marguerettaz (UV)
- Grazie Presidente.
Credo che questa petizione sia stata ampiamente rappresentata e
analizzata ed esprimo soddisfazione per il lavoro che è stato fatto
in commissione, che ha dato modo a tutti i soggetti intervenuti di
illustrare la situazione. È chiaro che quando degli interventi, si
crea una situazione di disagio, dove la quotidianità viene
interrotta. Ve lo dico anche come Assessore ai trasporti: tutte le
linee di trasporto hanno avuto delle modifiche, ci sono stati
ovviamente dei ritmi che si sono interrotti, dei cambiamenti di
percorsi; quindi nessuno, in quest'aula, e credo nessuno in
commissione, abbia l'intenzione di minimizzare un problema che
correttamente è stato rappresentato da commercianti che hanno
ritenuto di sottoporre questa loro situazione al Consiglio
regionale.
Ciò detto, si ritiene che l'Amministrazione regionale non possa
andare ad intervenire in tutte quelle situazioni che si vengono a
creare nell'ambito delle attività comunali. Io stesso ho avuto
delle rappresentazioni, dicevo prima ai colleghi, per quanto
riguarda per esempio il Comune di Gressoney che forse tra un po'
ritornerà alla normalità, ma per diversi mesi è cambiata
completamente la viabilità, sono cambiati completamente i percorsi
e sicuramente ci sono stati dei disagi, ma, così come per
Gressoney, ci sono tantissime altre situazioni. Quindi nessuno
vuole minimizzare il problema, nessuno vuole dire che questi lavori
non hanno creato del disagio, ma si ritiene che questi rapporti
debbano essere gestiti all'interno dei rapporti tra le
Amministrazioni comunali, le rappresentanze dei commercianti e i
commercianti stessi.
Ora, intervenire come Amministrazione regionale all'interno di
questo dibattito non è condivisibile, per cui, pur assicurando di
seguire l'
iter
delle eventuali compensazioni che, da quello
che ci è parso conoscere, non sono state negate, nella vostra
risoluzione, pur mettendo in evidenza che non è affare della
Regione ma che deve intervenire, però voi indicate oggettivamente
che ci sono dei danni. Ora, io non so se abbiate a disposizione
delle perizie, delle valutazioni, perché generalmente quando ci
sono dei danni ci sono delle perizie asseverate. Non è che i danni
vengono quantificati semplicemente presentando i corrispettivi,
cioè ci sono delle dinamiche - poi qualcuno di voi è imprenditore -
che sono decisamente più complesse. Dall'alluvione del '93 in
avanti, ogni qualvolta c'è stata una richiesta c'erano dei
procedimenti molto articolati, molto rigorosi, e quindi anche noi
non abbiamo questi elementi, magari voi li avete, ma noi non li
abbiamo.
Quindi, ripeto, rispetto a questo tema, pur non sminuendo il
problema, riteniamo di astenerci dal condividere questo
impegno.
Presidente
- Qualcuno chiede la parola? Non vedo
richieste. La parola al collega Gerandin.
Gerandin (UVP)
- Merci Président.
Il tono con cui lei, Assessore e Vicepresidente, ha detto di no
a questa risoluzione l'ha dice lunga sull'imbarazzo che aveva nel
dire di no. Nel dire di no ad una legittima richiesta, nata
spontaneamente - l'avevamo detto già nel nostro intervento
precedente - da parte di commercianti, cittadini che hanno delle
difficoltà oggettive, lei si è trincerato dietro al fatto che ci
vanno perizie asseverate per quantificare i danni. Noi qua non
l'abbiamo scritto quanti sono i danni. Io penso che il buon
senso...lei come Assessore l'ha detto, anche per quello che
riguarda i trasporti, è stato Assessore al turismo, è Assessore al
turismo, si è occupato nella sua professione di commercio, e io
penso che abbia chiara la situazione di oggettivo danno che è stato
causato. Ora, noi non siamo qua...non siamo tecnici, non siamo
persone abilitate a certificare, ma la dice lunga il fatto che ci
sia già una serie di autocertificazioni che hanno quantificato
oggettivamente qual è stato il danno legato all'attività
commerciale. Le dico questo, Assessore, perché quello che avevamo
scritto era veramente il "minimo sindacale", potremmo chiamarlo
così; un minimo sindacale legato al fatto che, è pur vero che il
problema riguarda principalmente la società e il Comune, ma è anche
vero - e l'abbiamo ribadito, da più parti, a più voci - che il
problema riguarda anche una partecipata, una partecipata al 28
percento da parte dell'Amministrazione regionale! Lei ha risposto
in quanto Assessore ai trasporti, ma guardi, nel mio intervento
l'ho già detto, noi ne abbiamo basta di sentir dire che la Regione
per l'autostrada non può interferire su quello che è il sistema
tariffario perché siamo minoritari, qua la Regione non vuole
prendersi nessuna responsabilità, neanche di provare ad indire un
tavolo, comunque essere parte attiva in un momento di
confronto...ma veramente, i cittadini, chi utilizza le autostrade,
o chi, comunque...in questo caso i commercianti, sono veramente
l'ultimo dei problemi della politica valdostana!
Io non penso che sia un bel messaggio, non penso che sia un bel
messaggio, perché qua noi abbiamo fatto una bella distinzione, ma
chiarissima, su chi ne è responsabile in prima persona e chi deve
assumersi delle responsabilità dal punto di vista
politico...perché? Perché comunque è una società partecipata! Noi
siamo veramente stufi di questo scaricabarile, di questa politica
dove ci si lava le mani quando conviene, quando conviene va bene,
siamo partecipate, magari maggioritari, affidiamo i lavori
direttamente anche senza preventivo e chi se ne frega dei costi, ma
invece quando sono delle partecipate che creano disagio ai
cittadini, agli utenti, allora noi in questo caso preferiamo
passare la palla! È veramente un sistema dove la politica dà una
brutta immagine di sé stessa, la maggioranza dà una brutta
immagine, perché non le abbiamo chiesto, in nessuna maniera, di
assumere delle responsabilità, non abbiamo chiesto che la Regione
si accollasse dei danni, abbiamo chiesto esclusivamente di fare un
tavolo di mediazione.
Noi pensiamo che rivolgersi alla Magistratura, come
probabilmente qualcuno sarà obbligato, sia l'ultimo delle
possibilità concrete. È meglio parlarsi, è meglio provare a
dialogare. Noi su questo ci abbiamo creduto e ci abbiamo provato.
Ci dispiace che una maggioranza sorda, in questo momento, si occupi
più del discorso di facciata piuttosto che dei reali problemi dei
cittadini...beh, non è così che si fa! Non è così che si fa, perché
non abbiamo presentato una risoluzione che fosse impegnativa più di
tanto, abbiamo presentato una risoluzione di buon senso, che la
maggioranza avrebbe dovuto non solo accettare, ma probabilmente
sottoscrivere. Questi sono dei modi che non sono più accettabili,
non sono più accettabili, anche perché un'iniziativa comunque
personale, nata dalla base, dai cittadini, merita il rispetto. In
questo caso noi manchiamo di rispetto a chi ha proposto questo tipo
di iniziativa e anche ai cittadini stessi che sapranno che, in un
futuro, probabilmente faranno meno affidamento a quello che può
essere il buon senso della politica e dovranno fare più affidamento
a quegli uffici - che possono essere la Magistratura o quant'altro
- che sono veramente l'ultimo dei luoghi dove noi vorremmo mandare
i cittadini. Un po' di buon senso, magari, venire incontro in un
momento di difficoltà, vuol dire per tutti prendersi e assumersi
delle responsabilità che in questo momento vanno prese.
Presidente
- Grazie collega. La parola alla collega
Certan.
Certan (ALPE)
- Assessore, forse la sua risposta a noi
potrebbe sembrare scontata, però mi lascia in qualche modo
allibita, perché noi non abbiamo chiesto alla Regione di prendere
posizione, di farsi garante di nulla, soprattutto capiamo anche che
la valutazione dei danni non spetta a questo Consiglio farla e
capiamo anche che, in questo caso, il ruolo dell'Amministrazione
regionale c'era ma era marginale.
Noi abbiamo chiesto un impegno ad essere portavoce nelle sedi
opportune, a trasmettere - e io direi a trasmettere "in modo
politico" - queste criticità a chi, invece, deve rispondere sia dei
disagi che riconoscete voi, sia dei presunti danni che chiaramente
dovranno essere motivati e giustificati dai firmatari della
petizione, perché la trasmissione pura e semplice è già stata fatta
dalla IV Commissione. La IV Commissione ha fatto tutta l'analisi,
ha trasmesso a tutte le varie parti chiamate in causa, fra le quali
anche l'Amministrazione comunale di Aosta, ma la trasmissione di
documentazione e della...diciamo messa in comune di tutte le
données
, di tutti i dati che avevamo, l'ha già fatta la IV
Commissione, ma la IV Commissione non poteva prendere un impegno,
direi un impegno morale, ecco.
Quello che noi chiedevamo oggi al Governo regionale e a tutto il
Consiglio regionale era che venisse preso un impegno morale a
portare queste criticità e ad analizzarle ulteriormente, sia presso
il Comune di Aosta che presso Telcha, perché non è una petizione
fatta da quattro-cinque persone che si lamentano di questioni
personali, credo che le petizioni vadano sempre lette proprio come
messa in comune dei problemi da parte di cittadini, e qua c'erano
cittadini commercianti esercenti di un'intera zona di Aosta. Credo
pertanto che non possa essere sottovalutata, non possa essere
liquidata con un semplice passaggio...non vorrei banalizzarlo
troppo, però, Assessore, lei ha parlato di "quotidianità che viene
interrotta quando ci sono dei lavori"...tutti sappiamo che i
lavori, per forza, quando iniziano, portano delle interruzioni
della quotidianità...certo, ma tutta la vita è così, tutti i
giorni, quando bisogna portare dei lavori in qualsiasi parte - e
non solo per i lavori sulla rete stradale - dappertutto ci possono
essere delle criticità. Credo che qua non si tratta solo di una
quotidianità che viene interrotta, ma di un'attività lavorativa
che, in un momento già di difficoltà, subisce un altro colpo.
Presidente
- La parola al collega Donzel.
Donzel
(PD-SIN.VDA)
- Grazie Presidente.
Non era nostra intenzione arrivare alla fine di un percorso
abbastanza difficile e travagliato con una posizione così divisa
all'interno del Consiglio regionale. È vero che una mediazione più
forte poteva essere trovata già in commissione, quindi siamo
arrivati in Consiglio regionale senza essere stati già capaci in
commissione di affrontare questa questione, eppure c'erano tutte le
premesse per concludere positivamente questo percorso, perché qui,
proprio per riprendere un suo passaggio, Vicepresidente, non c'era
un impegno numerico con cifre precise da dare a questo o a quel
commerciante, c'era l'impegno di andare a verificare come
eventualmente risarcire danni e disagi, e quindi, in altra sede e
non questa, individuare chi era il soggetto che doveva provvedere a
ciò. È in quella sede che dovevano poi essere valutati, ovviamente,
gli oggettivi danni e una valutazione sugli oggettivi disagi. Qui
si trattava di affermare il principio che il danno c'era stato, e a
me sembra che dal dibattito non è emerso nessuno che sia stato in
grado di dire: "no, qui il danno non c'è". Io non ho sentito
nessuno tra le file della maggioranza che ha detto: "qui abbiamo
scherzato, c'è stata un po' di polvere, un po' di rumore", ed è
finita lì, nessuno di voi si è alzato a dirlo!
Adesso ci dite non si può votare questa risoluzione...e perché?
Perché non avete argomentato che i danni non sono quantificabili?
Questo lei lo sa meglio di me, l'ha detto lei stesso che
servirebbero delle perizie. Bene, fatele, fate queste perizie! Ma
non diteci: "non possiamo dire niente perché prima dobbiamo avere
le perizie"...è esattamente l'opposto! La perizia va a certificare
se è 100, 50, o 20 o 10, ma che il danno ci sia non si può dire di
no, questo è oggettivo, è palese! Quindi, lo spirito della
risoluzione era proprio questo: andare a fare quel percorso che lei
dice non si può fare. Astenendovi, cosa fate? Buttate questa
petizione nel nulla, perché poi da che parte si riparte? Qual è la
sua proposta, allora? Non si fa nulla? Fateci una controproposta,
fateci sapere cosa volete fare, ma mi sembra assolutamente
indecoroso, per un Consiglio regionale, prendere una petizione e
metterla in un cestino e dire: "vabbè, abbiamo fatto un po' di
cinema, li abbiamo ascoltati, siete venuti, vi abbiamo ricevuti,
una chiacchierata e poi mettiamo tutto nel cestino". Non è serio, è
più serio dire: "andiamo a vedere". Io sono per andare a vedere,
per andare effettivamente a constatare quali sono le persone che
hanno avuto il danno e vedere in che modo si può, oltre al danno
specifico di alcune attività commerciali, intervenire sui disagi
generali, che abbiamo visto essere riscontrati in quella zona,
andando a intervenire su interventi più ampi...adesso non aspetta a
me elencarli tutti, ma abbiamo visto la questione dell'asfaltatura,
la questione del mettere a posto i marciapiedi, l'abbellimento
della zona, cioè tutte quelle cose che danno anche quel decoro alla
via che, dopo essere stata una via degli
Avengers
, una via
che ricordava le città dell'Est, è veramente diventata la città
dell'Est, la via abbandonata delle città in disarmo. Allora, queste
sono cose che oggettivamente l'Amministrazione dovrà fare. È
inutile dire: "facciamole fare al Comune di Aosta", sappiamo che il
Comune di Aosta è il due di picche, è un disastro, è un Comune che
non ha nessuna capacità economica, di iniziativa, di
riorganizzazione, è un Comune a cui fate gestire - lasciamo perdere
in che modo - gli appalti delle società dei servizi e quant'altro.
È quindi la Regione che si deve far motore.
Quante volte avete detto che Comune di Aosta e Regione erano una
sola cosa? Ovviamente adesso ve lo state dimenticando, perché
stanno arrivando le elezioni e, siccome è fallito completamente
quel progetto amministrativo di Aosta Capitale con la svolta al
centro-destra, è stato un fallimento inguardabile, nessuna sinergia
tra Regione e Aosta è andata peggio di questi cinque anni, è chiaro
che fate finta di dimenticare tutto e dite: "mah, questa faccenda
qua"...no, avevate chiamato in causa la Regione in un rapporto
strettissimo, c'era una collaborazione strettissima, e adesso dite
che in qualche modo la Regione non c'entra...come non c'entra? Su
una questione così strategica come intervento qual è stato quello
del teleriscaldamento sul quale non intervengo, con tutte le
riserve che ho su quel progetto...ma, per dire, qui la Regione
c'entra eccome! Non è una questione amministrativa del Comune di
Aosta gestita male, siamo una sola cosa. La Regione insiste nel
Comune di Aosta e con esso ha dei rapporti strettissimi di
collaborazione o di non collaborazione o di mala collaborazione
come c'è in questo periodo. Qui, francamente, non posso pensare che
la maggioranza possa, di fronte ad una petizione, di fronte ad un
percorso di questo tipo, venirsene fuori alla "Ponzio Pilato"
dicendo: "ce ne laviamo le mani, astensione"...mi sembra davvero
una pochezza assoluta che i cittadini della Valle d'Aosta non si
meritano.
Presidente
- La parola al collega Ferrero.
Ferrero (M5S) -
Grazie Presidente.
Da parte di questa maggioranza un'altra pagina che separa
ulteriormente quella che è la cittadinanza dalla politica; sempre
questa lontananza che aumenta: ci sono i problemi dei cittadini e
c'è una politica che è sorda. Una specie di "teatrino della
democrazia" in cui: "ti sento, ma poi quello che hai detto non vale
nulla"...questa è l'impressione che hanno i cittadini
effettivamente, anche dopo i contatti con questo tipo di
politica.
Certo, questa "specie" di Telcha, che ogni tanto ha semaforo
rosso, ha semaforo verde, quindi è privata quando assume gli amici
o gli amici degli amici, è pubblica quando deve ottenere lo spazio
dei parcheggi gratuitamente, quando deve accelerare le procedure,
perché deve finire i lavori e quindi d'estate va ad occupare le vie
che sono vie turistiche, questa specie di senso unico alternato a
seconda delle convenienze della maggioranza... E poi bisogna tenere
conto di una cosa: al di là della questione danni, c'è un'altra
questione che non pretendiamo abbia la sensibilità...quello
scassato Consiglio comunale, ma direi Giunta comunale di Aosta, che
è lontanissima dai problemi dei cittadini. Quando io pago
un'imposta, pago l'imposta per poter transitare nella strada, pago
l'imposta per poter avere il marciapiedi che sta davanti alla mia
vetrina praticabile, pago perché ci sia un accesso normale al mio
esercizio commerciale o artigianale da parte del pubblico. Se
questo non mi viene garantito, è chiaro che, al di là del danno
economico, c'è un servizio che non viene reso da parte dell'Ente
pubblico, perché io per tot mesi, sono tre, sono quattro, sono
cinque o sono due, pago e non mi viene dato nulla in cambio! Quindi
c'è un duplice discorso: un danno che è il danno dato dal fatto
della diminuzione del giro d'affari, un danno che invece è causato
dal fatto che io non posso usufruire di un servizio che io continuo
però a pagare! Quindi, anche da questo punto di vista, ci dovrebbe
essere effettivamente una mano sulla coscienza da parte della
politica comunale e regionale.
Anche in questa occasione si è ripetuto quanto abbiamo già visto
per il parcheggio dell'ospedale. Ci sono sette, ma adesso
dovrebbero essere arrivate forse a dieci, le cause civili di
risarcimento danni da parte di cittadini che hanno le crepe in
casa, ma chi ha avuto le crepe in casa è ancora fortunato, perché
qualcuno ha avuto degli smottamenti che, addirittura, hanno
compromesso la stabilità degli edifici. Anche in quel caso la
Regione ha detto: "il parcheggio lo sta costruendo una ditta che è
una ditta privata, a noi lo venderanno, e quindi a noi non
interessa". Risultato? Una decina di procedimenti giudiziari in
sede civile. Anche in questo caso succede la stessa cosa e
succederà la stessa cosa. Da parte del nostro movimento,
sicuramente la volontà di fare un percorso con i commercianti che
sono stati colpiti da questa brutta operazione, ma anche un monito:
il prossimo anno ci saranno le elezioni al Comune di Aosta,
ricordatevi "chi" ha fatto "cosa".
Presidente
- Grazie collega Ferrero. Altri chiedono la
parola? Collega Guichardaz.
Guichardaz (PD-SIN.VDA)
- Grazie Presidente. Vorrei fare
due riflessioni a seguito di questa discussione.
Stamattina, il Presidente della IV Commissione, Isabellon, nel
fare la sintesi delle audizioni svolte sulla questione dei
"presunti" - a questo punto pare - danni a carico dei commercianti
aostani dovuti ai lavori della rete di teleriscaldamento, mi pare
abbia voluto evidenziare più gli aspetti positivi dell'operazione
Telcha che non quelli oggetto della petizione. Eguagliando, se non
addirittura superando l'Assessore del Comune di Aosta, Delio
Donzel, il collega Isabellon si è lanciato in una sorta di
spot
promozionale per Telcha facendo in qualche modo sua
l'idea che il teleriscaldamento sia una soluzione moderna ed
ecologica, che non è possibile fare quantificazione dei danni
occorsi al tessuto commerciale, e soprattutto pare che abbia fatta
sua la tesi secondo cui non vi è danno poiché mai nessuno - lei ha
fatto la sintesi, ovviamente, ma ha riportato un po' le cose - ha
fatto ricorso per situazioni analoghe, riprendendo le parole del
Presidente di Telcha, Trisoldi. Ricordo al Presidente della IV
Commissione, che si è sforzato di far sintesi, ma con una, a parere
mio, eccessiva partecipazione alle tesi degli auditi, che compito
della commissione era di sentire le ragioni delle parti in causa
così da portare in Consiglio le risultanze dell'audizione al fine
di valutare se sia opportuno o meno sostenere le ragioni della
petizione.
A parte questa piccola annotazione di metodo, vorrei riprendere
alcune cose dette questa mattina e provare a rinforzarle
nell'ottica di una maggior condivisione di quelle che secondo noi
sono, contrariamente a quello che pare sia il parere della
maggioranza, "legittime rivendicazioni", legittime in quanto
sostenute da dati oggettivi e non dati aleatori come sostiene il
collega Marguerettaz, da valutazioni che seppur fatte dalle
categorie penalizzate e quindi da coloro che hanno subito i danni,
non si possono dire, a nostro parere, viziate da una lettura
corporativa o interessata. Qui abbiamo una serie di
autocertificazioni che testimoniano - le avrete ricevute anche voi
- un drastico calo degli incassi, e qua parliamo di incassi
certificati rispetto all'anno passato. Qualcuno potrà dire, magari
facendo una battuta, che gli incassi possono essere in qualche modo
modificati, magari non battendo uno scontrino o chissà che cosa, ma
il problema è che qua noi facciamo confronti tra periodi
raffrontabili tra loro. Quindi, al di là dell'entità degli incassi,
ciò che vogliamo far capire è che noi non vogliamo entrare nel
merito di quanto è stato incassato, perché abbiamo degli incassi di
2 mila euro, di 3 mila, di 6 mila, di 4 mila, eccetera, a noi non
interessa questo, ma vogliamo far rilevare che il calo dell'incasso
è assolutamente constatabile e che ciò non può essere imputato alla
crisi o a chissà quale altro effetto congiunturale...marginalmente
lo potrebbe essere, ma di qualche punto percentuale, non, come in
questo caso, dove gli incassi rispetto all'anno precedente al
periodo raffrontabile sono stati del tutto decapitati, cioè qua
parliamo di incassi che sono stati assolutamente dimezzati e sono
dimezzati rispetto a un periodo precedente e confrontabile. Quindi
questo, Assessore Marguerettaz, a noi pare quanto meno un dato.
Poi, se è un dato valutabile, non valutabile, asseverabile o non
asseverabile, è comunque un dato che ci dice che i commercianti nel
periodo preso a riferimento hanno avuto un incasso decisamente
inferiore rispetto al periodo di riferimento. La questione poi che
vi siano parcheggi comodi a qualche centinaio o decina di metri e
che quindi l'assunto "meno parcheggi, meno clienti" non è
dimostrabile, com'è stato detto da qualcuno in sede di
audizione...beh, colleghi, non venitemi a dire che il commercio non
patisce la mancanza di parcheggi di prossimità...cioè quanti di
noi, se devono andare a vedere delle vetrine, o farsi comunque un
giro per gli esercizi commerciali, scelgono generalmente gli
esercizi che hanno i parcheggi nelle prossimità.
La cosa però meno gradevole di tutta questa vicenda, a mio
parere, è la presa di posizione di Trisoldi che, oltre ad essere
Presidente di Telcha, cioè di una società a prevalente capitale
privato, perché, com'è noto, di Telcha è maggiormente socia Cofely,
quindi diciamo una società non pubblica, il signor Trisoldi è pure
Presidente di CVA, oltre che dirigente di Finaosta, cioè della
nostra finanziaria regionale che - non vorrei ci dimenticassimo - è
totalmente partecipata dalla Regione, controllata così come CVA,
anche se in forma diretta. Il Presidente Trisoldi fa una difesa
strenua di Telcha assumendone in pieno le ragioni, ma in alcuna
maniera il Presidente Trisoldi, che è pure Presidente di CVA,
quindi di una controllata pubblica ed è pure dirigente di Finaosta,
si fa portavoce di un disagio che tocca un settore importante della
cittadinanza, cioè lui fa solo ed esclusivamente la difesa, in
questo caso, di Telcha. Peraltro un settore, quello del commercio,
che oltre a contribuire ad aumentare il PIL regionale contribuisce,
attraverso le sue tasse, a rimpolpare le casse della Regione. Non
dimentichiamoci che per il meccanismo del riparto fiscale meno
incassano le nostre imprese e le nostre ditte, meno tasse entrano a
beneficio di tutta la collettività; forse di questo aspetto noi ci
dimentichiamo un po' quando parliamo dei commercianti come di
un'entità altra. Noi siamo in un sistema dove tutti partecipano e
se funziona il sistema tutti ne traggono un beneficio.
L'ho già detto in occasione di altre iniziative su Telcha e sul
teleriscaldamento che l'unico motivo che può giustificare l'entrata
del pubblico dentro un'impresa privata è una ricaduta positiva sul
pubblico stesso, e cioè sulla cittadinanza. Se la partecipazione al
28 percento di CVA in Telcha è solo finalizzata a produrre utili,
magari a discapito di commercianti e piccoli imprenditori, in
questo caso anche dei cittadini che hanno dovuto comunque, pure
loro, subire i disagi, allora noi non ci siamo per niente, non è
questo l'obiettivo di una
partnership
pubblico/privata. La
ragione di una
partnership
pubblico/privata, come più volte
evidenziato anche dall'Assessore Perron quando abbiamo fatto la
discussione sugli strumenti di
partnership
pubblico/privata,
è quella di determinare un interesse collettivo e non di favorire
interessi di cordate, tra l'altro straniere, perché non
dimentichiamoci che Cofely fa riferimento a una multinazionale
francese o, se non francesi, comunque praticamente tali.
È per questo motivo che il nostro gruppo, oltre a sostenere,
avendola firmata, fortemente questa risoluzione, invita anche i
colleghi della maggioranza a sostenerla a loro volta, perché non è
una risoluzione - com'è stato detto dai colleghi - che impegna
direttamente la Regione nella parte risarcitoria, ma è una sorta di
moral suasion
, una sorta di intervento, ma non a gamba tesa,
di intervento...diciamo di tipo aggiuntivo rispetto all'intervento
che altre entità possono fare in questa vertenza che non può che
essere utile nella soluzione che noi ovviamente non possiamo
individuare qua...risarcitoria, non risarcitoria,
compensativa...questo poi lo determinerà eventualmente Telcha, il
Comune di Aosta, e tutti i soggetti coinvolti, ma sui quali noi non
possiamo tirarci indietro, e sui quali noi non possiamo far finta
di non essere in qualche maniera coinvolti, essendo, com'è noto,
CVA proprietà della Regione; quindi, in qualche maniera, la Regione
e noi siamo responsabili di questi disagi e degli eventuali danni
che questa vertenza determinerà o quantificherà. Grazie.
Presidente
- Grazie collega. Altri chiedono la parola?
Non vedo altre richieste...prima di chiudere la discussione
generale c'è ancora qualcuno che intende prendere la parola?
Nessuno? Poniamo in votazione l'atto? La parola all'Assessore
Marguerettaz.
Marguerettaz (UV)
- Credo sia indispensabile intervenire
nell'ambito della dichiarazione di voto, ma molto brevemente.
Il collega Guichardaz cita il Presidente della IV Commissione
attribuendogli uno
spot
per i lavori di Telcha. Ora, io non
credo che sia uno
spot
, un passaggio pubblicitario. Mi pare
che sottostimiamo questo lavoro che è un lavoro che porterà un
beneficio, così come il collega Ferrero dice: "io non ho nulla in
cambio". Non direi che è così, perché abbiamo
un'infrastrutturazione che, stando a quello che ci viene
presentato, porterà dei vantaggi, anche economici, sensibili
nell'ambito del costo della bolletta energetica di tutti i
commercianti coinvolti; ovviamente c'è l'attività di Telcha, ma i
dati ci dicono che la bolletta energetica costerà meno: io vi
rappresento quello che ci è dato di conoscere.
Allora, non è che possiamo prendere le autocertificazioni di
qualcuno come oro colato e le dichiarazioni degli altri come delle
fandonie! Stando a quello che ha deciso il Comune di Aosta, che ha
concesso le autorizzazioni, e ha organizzato i lavori, questo è un
intervento che porterà delle economie, così com'è stato detto in
commissione: è stata l'occasione per infrastrutturare la città,
lavori che avrebbero dovuto comunque essere fatti: sostituzione di
tubature, passaggio della fibra ottica. Quindi, nel momento in cui
facciamo delle attività che vanno ad arricchire un contesto, mi
pare che lo si debba prendere in considerazione. Non voglio
rappresentarla in modo troppo leggero, ma ricorderete tutti
nell'arco del nostro vissuto: "scusateci, stiamo lavorando per
voi", e questo accade quando si fanno le reti del gas, si fanno le
fognature, cioè c'è un'indicazione che dice: "sappiamo che ci sono
dei disagi, ma stiamo lavorando per voi". Da questa
rappresentazione sembra che non ci sia nessun aspetto buono. Ora,
il collega Isabellon ha semplicemente rappresentato quello che è
stato evidenziato in commissione, non è uno
spot
! Così come
la programmazione dei lavori...la programmazione dei lavori è una
programmazione che è stata concordata con il Comune, ci sono una
serie di atti deliberativi. La concentrazione dei lavori in luglio
e agosto è stata una richiesta, è emerso nell'audizione. Ricordo
ovviamente a tutti che anche il mese di luglio e agosto hanno avuto
- io parlo questa volta come Assessore al turismo - un calo
notevole di arrivi e di presenze, quindi tutta la componente
turistica di quei mesi è stata una componente che ha danneggiato i
corrispettivi di tutta la Regione; sono dati, anche questi,
oggettivi.
In ultimo, una questione di metodo: se rivendichiamo dappertutto
l'autonomia degli enti, questo non sarà un intervento a gamba tesa,
ma è comunque un intervento che si frappone nella corretta
interlocuzione tra Comune, società che fa gli interventi e
commercianti. Ricordo, peraltro, che l'Associazione dei
commercianti, nell'ambito dell'audizione dice: "guarda che non è
che solo questi 71 hanno avuto dei disagi, gli interventi sono
degli interventi che sono stati fatti in tutta la città".
Io credo quindi che non è un'azione piratesca la nostra, ma è
semplicemente un rispetto; dopodiché, se ci saranno delle occasioni
in cui intervenire e cercare di dare un nostro contributo con gli
interlocutori istituzionali, anche se c'è un'astensione, non è che
ci tiriamo indietro.
Presidente
- Grazie Assessore. La parola al collega
Bertschy.
Bertschy (UVP)
- Le dichiarazioni di voto seguono
chiaramente quello che è già stato detto bene dal nostro collega
Elso Gerandin. Senza rientrare nel merito, quello che stupisce è
che non si abbia la forza per l'impegno, obiettivamente è
impossibile non prendere un impegno nei confronti di qualsiasi
cittadino! Quando si dice:
"impegna l'Assessore competente a
rendersi portavoce
...portavoce...
nei confronti
dell'Amministrazione comunale di Aosta e della società Telcha,
delle legittime rivendicazioni manifestate dai commercianti
firmatari della petizione al fine di definire misure"
...ma è un
portavoce, cioè fa il portavoce oggi l'Assessore, eh...no, ma è un
impegno politico...sì, ma è un impegno politico, non è una
delibera, è un impegno politico! Se c'è qualche cosa da emendare si
emenda, ma credo che a tutti interessi quanto meno andare a fondo
di questa vicenda e vedere se c'è la possibilità di dare una
risposta, una risposta che sia almeno una risposta politica! Tutti
abbiamo interesse che da questa vicenda nessuno abbia dei vantaggi,
ma se ci sono degli svantaggi, almeno che vengano approfonditi
definitivamente, ecco! Mi sembra un impegno politico di così
modesta entità che non assume...si dà l'impressione che si voglia
spostare su altri piani il discorso.
Io quindi vi invito ancora piuttosto ad emendare il testo se c'è
qualcosa da emendare, ma di prendervi una responsabilità che è una
responsabilità di tipo politico. Qui abbiamo preso una
responsabilità di tipo politico, Vicepresidente, di ben più ampia
gravità e importanza, ci siamo impegnati per delegittimare
dirigenti in società, abbiamo fatto delle cose di una natura che,
rispetto a questo, mi sembra poca cosa. Questo a noi sembrava il
minimo sindacale per rispettare chi ha avuto difficoltà da tutto
questo. Poi nessuno dice che...anzi, tutti noi ci auspichiamo che
il
business plan
che lei ha evidenziato trovi poi
effettivamente il suo definitivo sviluppo, che tutti questi
vantaggi che indirettamente avranno quelli che hanno subito degli
svantaggi si evidenzino nei prossimi anni, però non tiratevi fuori
da una partita politica di questo tipo!
Noi, comunque, voteremo a favore della risoluzione,
chiaramente.
Presidente
- La parola all'Assessore Marguerettaz.
Marguerettaz (UV)
- Solo per una precisazione. L'invito
politico nelle mie parole era stato accolto, ho assicurato che mi
farò portavoce per costituire un tavolo, a prescindere dal fatto
che ci asteniamo su questo atto. Quindi se il ragionamento è in
questi termini, ci sarà sicuramente da parte mia un tavolo che
andrà a coinvolgere i firmatari della petizione, l'Associazione dei
commercianti, Telcha e il Comune di Aosta per mettere i vari
soggetti attorno al tavolo.
Qui, nella vostra risoluzione, ovviamente andate ad introdurre
degli elementi che sono molto precisi. Nelle premesse parlate di un
"danno economico oggettivo"
di
"legittime
rivendicazioni"
e mi pare che il Presidente della Regione,
quando è andato in audizione, ha rappresentato la nostra posizione
oggi, quindi non credo che vi stupisca la nostra posizione, ma il
tavolo politico e il tavolo per mettere attorno i soggetti, quello
ve lo posso assicurare.
Presidente
- La parola al collega Donzel.
Donzel (PD-SIN.VDA)
- Grazie Presidente.
Ma com'è generoso lei, Assessore Marguerettaz, costituisce il
tavolo, fa fare la chiacchierata! Era di tutt'altra natura la
nostra esigenza...ovviamente a quel tavolo non c'è più presente la
minoranza a sostenere le ragioni della parte debole, perché quello
che noi le abbiamo rappresentato sono alcuni soggetti colpiti.
Ovviamente, se lei mi mette intorno al tavolo come dice lei
l'Associazione di tutti i commercianti di Aosta dei quali ognuno
dice: "vabbè, se ci sono dei soldi mettiamoli per tutta la città",
cosa c'entra questo col danno subito dal singolo commerciante di
via Torino rispetto al fatto che in tutta la città di Aosta,
durante il periodo estivo, ci sono state delle piogge, hanno tutti
avuto meno incassi...ma cosa c'entra? Ma non c'entra assolutamente
nulla!
Lei ha cercato di spostare completamente fuori il discorso della
petizione in un'altra dimensione, a costituire quei tavoli che lei
è abituato a costituire quando fa le discussioni sui trasporti,
infatti tutti le danno ragione e non funziona più niente in Valle
d'Aosta...infatti tutti le danno ragione, i sindacati firmano con
lei, le associazioni, tutti con lei, Trenitalia, tutti d'accordo
con lei e i treni non vanno, le autostrade non vanno! Ma lo so che
lei li vuole costituire quei tavoli, quei tavoli sono il simbolo
del fallimento della politica valdostana! Ne vuol fare un altro per
poi mandare un po' più lentamente a casa i questuati dicendo: "ma
sì, pian pianino due lucine di Natale, due alberelli...ma vengo io
a bagnarvi il fiore davanti al negozio...ma sì, a turno un
Consigliere regionale passa"...ma siamo seri! O diciamo
legittimamente che qui ci sono dei danni com'è successo per gli
albergatori di La Palud, ci sono dei danni, si cerca di trovare una
soluzione...non chiediamo dei risarcimenti faraonici, si prova a
trovare. Dopodiché, ripeto, una via che doveva diventare la via
simbolo del cinema hollywoodiano, la via degli
Avengers
è
diventata la "Beirut valdostana"...scusi, se lei dice che questo è
uguale in tutta la città di Aosta io le dico di no! Ci sono stati
dei disagi in tutta Aosta, però non come lì, non come lì, non come
in quella zona lì! Non lo volete riconoscere? E non riconoscetelo,
però non ci venga a dire che è la stessa cosa la nostra risoluzione
con la sua disponibilità a fare questi tavoli inconcludenti, quelli
sono i tavoli del fallimento della politica valdostana!
Vediamo di fare invece dei tavoli pragmatici, concreti, dove c'è
un impegno politico che si traduce in atti concreti. No! Si vuol
far ripartire la discussione mettendo un soggetto debole circondato
appunto da personaggi...abbiamo visto che razza di squali sono
quelli della Telcha, eccetera, mica sono persone che vengono
lì...no, dico squali...o c'è la pressione politica forte di un
Governo regionale o sennò questi qui se ne fanno un baffo di
quattro questuanti! Fate la causa, fatela, tanto noi abbiamo gli
avvocati pagati magari anche coi soldi di "mamma Regione" perché in
quel 28 percento ci sono anche i soldi degli avvocati di "mamma
Regione" contro i nostri cittadini valdostani...è questo che
vogliamo? Ma allora non mettiamo le persone in queste condizioni! O
siamo in grado di trovare insieme una soluzione e noi abbiamo
proposto una strada - come hanno detto i colleghi Gerandin e
Bertschy - "moderata", una strada moderata che non implicava niente
prima da costruire, oppure si dice che qui li si vuol prendere un
po' in giro, si farà una grande festicciola lì, con due
bignè
lungo la via, lo facciamo un giorno, ci prendiamo
quattro aperitivi in strada e questa è la rinascita di via Torino!
Mi sembra...
Io personalmente sosterrò la petizione e sosterrò la risoluzione
dei gruppi di minoranza, ma non mi sento di presentarmi davanti
alle persone dicendo che il suo tavolo di lavoro è la soluzione ai
loro problemi.
Presidente
- Grazie collega. Ci sono altri? Se non ci
sono altri che chiedono la parola, passerei alla votazione della
risoluzione. Votazione aperta. Votazione chiusa...ah, è arrivata
adesso la Consigliera Certan. La rifacciamo, va bene, non c'è
problema, rifacciamo la votazione. Avete votato tutti? Votazione
chiusa.
Presenti: 34
Votanti: 17
Favorevoli: 17
Astenuti: 17 (Baccega, Bianchi, Borello, Farcoz, Follien,
Fosson, Isabellon, La Torre, Lanièce, Marguerettaz, Marquis,
Péaquin, Perron, Restano, Rini, Testolin e Marco Viérin)
Il Consiglio non approva.
Il Consiglio prende atto della petizione e della
documentazione relativa ad essa.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK