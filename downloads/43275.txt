Consiglio Regionale della Valle d'Aosta - Oggetto del Consiglio n. 689 del 10 giugno 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 689 del 10 giugno 2021 - Resoconto
OGGETTO N. 689/XVI - Interpellanza: "Aggiornamento del piano
regionale di protezione dell'ambiente, di decontaminazione,
smaltimento e bonifica dell'amianto".
Bertin (Presidente) -
Passiamo al punto 31 dell'ordine
del giorno. Per l'illustrazione consigliere Ganis, ne ha
facoltà.
Ganis (LEGA VDA) -
La nostra interpellanza è finalizzata
a portare in questo Consiglio un problema sempre attuale, anche
dopo un ventennio, quello dell'amianto.
L'amianto è un minerale presente in natura, che si ottiene a
seguito di un'attività estrattiva. La composizione chimica
dell'amianto è variabile ed è costituita da fasci di fibra molto
fini, infatti questa particolarità lo rende resistente al calore,
agli agenti chimici, alla trazione e all'usura. Per queste
proprietà, la presenza di numerosi giacimenti e il loro basso costo
l'amianto è stato impiegato negli anni per molteplici usi, in
particolare per quello edile in grande misura negli anni '60 e '80.
Infatti l'amianto veniva impastato con il cemento per produrre
canne fumarie, tubi, cisterne, lastre piane e ondulate. Da qui
nasce il nome Eternit, un marchio registrato di fibrocemento che
prende il nome dell'azienda belga Etex.
Nonostante l'amianto sia stato messo al bando in Italia con
l'entrata in vigore della legge n. 257 del 1992 e in Valle con la
delibera di Giunta n. 2457 del 19 luglio del 1999, la presenza
dell'amianto in edifici privati, in quelli pubblici e nelle
fabbriche persiste e con esso la possibilità negli anni di
ammalarsi. La sua pericolosità, infatti, è legata allo stato di
conservazione. L'amianto diventa pericoloso quando viene sottoposto
a una serie di stress meccanici, eolici, termici o a causa
dell'acqua piovana.
In questo caso, a lungo andare, diventa friabile, polveroso e
disperde le sue fibre nell'ambiente circostante. Le fibre, che sono
sottili e leggere, possono essere trasportate nell'aria anche a
notevole distanza della sorgente. Ecco perché la Giunta regionale,
con la delibera n. 2457, aveva affidato all'ARPA l'incarico per la
predisposizione del piano regionale di protezione dell'ambiente,
smaltimento e bonifica dell'amianto, allegandolo al piano di
gestione dei rifiuti approvato in Consiglio regionale, n. 3188 del
15 aprile 2003.
Detto questo, ogni regione è tenuta a censire i siti che
contengono amianto, in particolare gli edifici pubblici, immobili
di utilizzazione collettiva come, ad esempio, una scuola o blocchi
di appartamenti come i condomini. Il censimento invece è
facoltativo, a meno che le disposizioni regionali dicano il
contrario, per le singole unità. Resta il fatto che i proprietari
degli immobili che hanno manufatto contenente amianto sono
obbligati a segnalarne la presenza alle autorità sanitarie e qui si
spera nel buonsenso delle persone.
In base a queste considerazioni e al fine di tutelare la salute
dei valdostani, si interpella l'assessore competente per conoscere:
se il piano regionale di protezione dell'ambiente, smaltimento e
bonifica dell'amianto sia stato recentemente aggiornato, quali
siano i risultati numerici riguardanti le operazioni di bonifica e
il conseguente smaltimento, e quali siti siano stati utilizzati per
questo tipo di procedura.
Presidente -
Per la risposta il presidente della Regione
Lavevaz, ne ha facoltà.
Lavevaz (UV) -
Ringrazio innanzitutto il collega Ganis
per questa interpellanza che permette di fare un po' il punto sulla
situazione di una tematica molto delicata e sulla quale non bisogna
certo abbassare la guardia.
Riguardo alla prima domanda, il piano di protezione
dell'ambiente, di decontaminazione, di smaltimento e di bonifica ai
fini della difesa dai pericoli derivanti dall'amianto per la
Regione autonoma Valle d'Aosta, ai sensi dell'articolo 10 della
legge 257 del 1992 e dell'articolo 1 del DPR 8 agosto 1994,
costituisce l'allegato n. 2 al piano regionale di gestione dei
rifiuti della Regione autonoma Valle d'Aosta, approvato con la
deliberazione del Consiglio regionale n. 3188 del 15 aprile 2003.
Si sviluppa in quindici capitoli che riportano, in esecuzione delle
disposizioni di legge, le attività che in modo congiunto sono state
effettuate dalle strutture regionali competenti in materia di
tutela dell'ambiente, degli inquinamenti e di pianificazione della
qualità ambientale, dall'ARPA della Valle d'Aosta e dai servizi
sanitari rappresentati dalle strutture regionali competenti in
materia di igiene, sanità pubblica e dal Dipartimento di
prevenzione dell'azienda USL.
L'aggiornamento del piano regionale di gestione dei rifiuti,
approvato con la legge regionale n. 22 del 2015 è costituito tra
l'altro dal volume 3, "Bonifica dei siti contaminati amianto", il
quale in merito all'amianto riporta le attività svolte nell'arco
dei cinque anni successivi all'approvazione del primo piano e
precisa che la pianificazione sopra richiamata risulta essere
ancora pienamente coerente anche con le nuove disposizioni emanate,
pertanto conferma gli obiettivi del piano amianto del 2003 e la
necessità di proseguire nelle diverse attività avviate.
Gli uffici segnalano infine che anche l'aggiornamento del piano
rifiuti attualmente in corso conterrà il volume "Bonifica dei siti
contaminati amianto", che conterrà una sezione aggiornata del piano
amianto. In conclusione, il piano di protezione dell'ambiente, di
decontaminazione, di smaltimento e di bonifica ai fini della difesa
dei pericoli derivanti dall'amianto è aggiornato, vigente e
pienamente coerente con il quadro normativo attuale. La revisione
in atto, nell'ambito dell'aggiornamento del piano regionale,
considererà le evoluzioni connesse alla gestione della tematica
amianto.
Riguardo alla domanda 2, quali siano i risultati numerici
riguardanti l'operazione di bonifica, si attesta che l'attività di
rimozione e bonifica dei beni contenenti amianto avviate sul
territorio valdostano sono tracciate dal servizio di prevenzione e
sicurezza degli ambienti di lavoro del Dipartimento di prevenzione
dell'azienda USL, che verifica l'idoneità del piano di lavoro che
le imprese predispongono per effettuare lavori di demolizione o
rimozione dell'amianto e durante l'esecuzione di ispezioni presso i
cantieri in cui vengono svolte queste operazioni.
Per quanto concerne lo smaltimento è necessario tener presente
che non è possibile avviare a smaltimento presso discariche per
rifiuti speciali inerti i beni contenenti amianto. Tali rifiuti
prodotti in Valle d'Aosta, pertanto, vengono a oggi smaltiti presso
discariche autorizzate ubicate fuori regione. La vigilanza di
competenza del Corpo forestale della Valle d'Aosta è eseguita sulle
fasi di trasporto attraverso la verifica dell'idoneità dell'impresa
che effettua il trasporto e del possesso dell'iscrizione allo
specifico albo statale.
In riferimento alla richiesta dei risultati numerici, il
principale settore ove è presente l'amianto è quello dei tetti,
notoriamente. Per dare un riferimento, nel 2019 la superficie dei
tetti bonificata è stata pari a circa 278 mila metri quadri. In
termini di peso il materiale smaltito nel 2019, materiale isolante
e altro materiale da costruzione contenente amianto, è stato di
circa 290 mila chilogrammi. Come si diceva prima, tali rifiuti sono
stati interamente smaltiti o messi in deposito al di fuori del
territorio regionale, prevalentemente in Piemonte, Lombardia e
Liguria.
Infine, la struttura economia circolare rifiuti attività
estrattive dell'Assessorato ambiente, trasporti e mobilità
sostenibile è referente nei confronti del Ministero della
transizione ecologica della messa in sicurezza del sito di
interesse nazionale di Emarèse. Il primo lotto è stato appena
ultimato e sono stati avviati i lavori del secondo lotto.
Attualmente sono stati recuperati in tale contesto circa 55 mila
metri quadri di territorio.
Presidente -
Per la replica il consigliere Ganis.
Ganis (LEGA VDA) -
Dovrebbe essere un materiale ormai
sparito dalla circolazione, ma purtroppo in molti edifici sono
ancora presenti i componenti in amianto. Ecco perché il censimento
e la mappatura degli edifici pubblici, degli impianti industriali
che hanno utilizzato amianto nei loro cicli protettivi ha come
finalità quella di tutelare la salute dei cittadini e dell'ambiente
circostante. Sarebbe importante anche censire una parte degli
immobili a uso privato, al fine di poter avere un quadro, forse
completo, del problema e poterlo risolvere al meglio.
Ci allieta sapere che il piano regionale, come ha detto lei, di
protezione dell'ambiente sia aggiornato e che gli edifici pubblici
con componenti in amianto siano stati appunto censiti, questo a
dimostrazione dell'impegno da parte del Governo regionale nel
tutelare l'ambiente, il territorio circostante e la salute dei
cittadini. Un tema, come lei ha sottolineato, importante che non va
trascurato, perché ancora oggi questa problematica incute ancora
paura e molti cittadini ne pagano ancora le conseguenze. La salute
è una priorità e va tutelata.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK