Consiglio Regionale della Valle d'Aosta - Oggetto del Consiglio n. 5 del 5 luglio 2013 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CONSIGLIO REGIONALE
Costituzione e funzionamento degli organi consiliari
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 5 del 5 luglio 2013 - Resoconto
OBJET N° 5/XIV - Élection du Président du Conseil
régional.
Presidente provvisorio
- Ricordo che, ai sensi
dell'articolo 7, comma 2, del Regolamento interno, per questa nuova
elezione del Presidente è richiesta la presenza della metà più uno
dei Consiglieri assegnati e che il Presidente è eletto con
votazione a scrutinio segreto a maggioranza assoluta dei
Consiglieri assegnati. Visto che esiste il numero legale per
deliberare, dichiaro aperta la discussione sulla proposta ad
elezione del Presidente. Qualcuno intende prendere la parola?
Nessuno prende la parola? Richiedo: qualcuno prende la parola? Non
ci sono proposte? Perron.
Perron (UV)
- Grazie Presidente.
Riprendiamo un po' da dove ci eravamo lasciati per riaffermare,
dal punto di vista dell'Union Valdôtaine, la necessità di procedere
al più presto alla costituzione degli organi di questo Consiglio,
al fine di permettere alle istituzioni valdostane di affrontare le
questioni che questa comunità richiede vengano affrontate, affinché
abbiano quindi degli organi perfettamente funzionanti. Ci siamo
trovati in questa settimana con dei momenti di confronto dove, dal
nostro punto di vista, come forze politiche di maggioranza, abbiamo
riaffermato e ribadito più volte la nostra disponibilità al
confronto. Credo peraltro - è un mio giudizio, ma credo sia
confermato dai fatti - questi confronti nella Conferenza Capigruppo
convocata in modo informale siano avvenuti in un clima di assoluta
tranquillità e serenità, io penso non ci sia stato nessun muro
contro muro. Dal nostro punto di vista - voglio riaffermarlo oggi
qui -, abbiamo ribadito la nostra disponibilità a discutere delle
proposte che la minoranza ci ha fatto in modo serio ed approfondito
e credo non sia corretto e giusto subordinare l'elezione di un
Presidente del Consiglio all'accettazione di un pacchetto di
regole. Abbiamo quindi ribadito la nostra disponibilità a discutere
di tutte queste corpose modifiche che la minoranza ci aveva
proposto negli organismi competenti, cioè non era la Conferenza
Capigruppo convocata in modo informale deputata a decidere le
modifiche al Regolamento, le modifiche al funzionamento
dell'Ufficio di Presidenza, le modifiche alle leggi.
Ci sono quindi alcune proposte che, a nostro giudizio, possono
anche essere meritevoli di profonda discussione: penso alla
proposta che, ad esempio, aveva fatto la collega Morelli circa
l'avvicendamento all'interno dell'Ufficio di Presidenza e
riprendendo l'impostazione del Valais. Lei, collega, conosce molto
bene il funzionamento del Parlamento del Valais, una proposta di
questo genere merita di essere approfondita in modo "robusto",
perché presuppone un rapporto diverso anche tra Esecutivo e
Parlamento. Noi, quindi, crediamo di essere oggi nella condizione
di riaffermare la nostra possibilità di esprimere il Presidente
dell'Assemblea, e, a nome della Stella Alpina e dell'Union
Valdôtaine, riproponiamo la candidatura alla Presidenza del
Consiglio della collega Emily Rini.
Presidente provvisorio
- Altri intendono prendere la
parola? Chatrian. Ne ha facoltà.
Chatrian (ALPE)
- Merci Président.
Cari colleghi, ho ascoltato con attenzione le parole del collega
Perron: "dobbiamo fare in fretta". Riprendiamo oggi, dopo una
necessaria, oserei dire obbligatoria interruzione, i lavori di
questa Assemblea: obbligatoria, necessaria perché le questioni
poste all'attenzione della maggioranza, ma anche dell'opinione
pubblica, a nostro avviso, non erano questioni secondarie, non
erano meri pretesti, al contrario argomentazioni di sostanza che
diciassette Consiglieri facenti parte dei gruppi UVP, ALPE,
PD-Sinistra Valle d'Aosta e Movimento Cinque Stelle in modo
compatto hanno voluto, hanno cercato di sottolineare. Devo dire che
né l'opinione pubblica, né la maggioranza in un primo momento le ha
sottovalutate o interpretate negativamente, tant'è che la riunione
dei Capigruppo - dove io non ho partecipato, ha partecipato la
nostra Capogruppo, la collega Morelli -, riunitasi il 2 luglio, il
giorno successivo alla prima adunanza, si è svolta in un clima
sereno, che lasciava forse ben sperare.
Sempre come gruppi UVP, ALPE, PD, Movimento Cinque Stelle,
abbiamo cercato di mettere nero su bianco in maniera semplice,
spontanea e chiara ai colleghi di maggioranza alcuni punti che
consideriamo importanti, punti finalizzati al raggiungimento di una
maggiore trasparenza dell'attività consiliare attraverso la
pubblicazione delle delibere dell'Ufficio di Presidenza - più volte
in quest'aula portata a conoscenza dal nostro gruppo e da altri
gruppi ancora -, attraverso la trasmissione pubblica delle riunioni
delle Commissioni, battaglia che nella scorsa legislatura noi più
volte abbiamo cercato di portare in quest'aula, sede deputata a
modificare le regole, per far sì che i cittadini siano informati
del lavoro svolto dal Consiglio regionale, favorendo così una
rivalutazione del ruolo ed un progressivo riavvicinamento alla
politica. Obiettivo nobile a nostro avviso, ma obiettivo che ci
siamo prefissati già nella scorsa legislatura e mai come in questo
momento vorremmo mettere nero su bianco, una politica che deve
saper dimostrare di meritare la fiducia degli elettori nella stessa
ottica forse di credibilità al di là delle barricate, al di là
della maggioranza, al di là dell'opposizione.
Abbiamo avanzato proposte, come dicevo prima, che vanno nel
senso di un'ulteriore risposta chiara, Consiglieri, andando ad
eliminare la doppia rappresentanza per ogni Commissario,
possibilità che oggi è consentita attraverso una delega, e poi
abbiamo voluto toccare un tema che riteniamo ancora prioritario
nonostante i ritocchi già operati nella scorsa legislatura: quello
della riduzione degli emolumenti, dei costi della democrazia, dei
membri dell'Ufficio di Presidenza, nonché l'abolizione
dell'indennità di funzione per i Presidenti di Commissione.
Altri argomenti sono stati evocati, quali l'inopportunità che il
Presidente del Consiglio assuma posti apicali, di vertice nei
partiti di appartenenza. Finezze? No, a nostro avviso, comunque la
necessità era assolutamente quella di porre delle basi importanti
per il prossimo quinquennio, proponendo in maniera chiara e
definita quali erano le nostre istanze.
Infine, si è richiesta la disponibilità a ragionare anche sulla
rotazione - che ascoltando le parole del collega Perron a quanto
sembrava, quasi recepita a livello di interesse - della carica di
Presidente del Consiglio per i componenti dell'Ufficio del
Presidente - un'eventuale rotazione richiesta a breve, a medio e a
lungo termine su cui auspicavamo un impegno, forse il "grimaldello"
è su questo passaggio. Auspicavamo un impegno politico forte da
parte della maggioranza, un'apertura al dialogo che rendesse meno
plenario quanto dichiarato dal Presidente Rollandin:
"governeremo in 18"...
che si abbassassero un po' i toni in
generale in considerazione della congiuntura economica, delle
grandi difficoltà, della grande difficoltà disoccupazionale. Mai
come in questo momento in Valle d'Aosta sotto i 25 anni quasi il 26
percento non ha un posto di lavoro, più di uno su quattro; mai
successo in Valle d'Aosta da tanti tanti anni! Così non è stato,
dalla maggioranza è giunto l'invito a votare invece il Presidente
del Consiglio a scatola chiusa, il confronto politico sui temi
evocati sarà per il dopo, perché "non è mica competenza di questa
Capogruppo, non è competenza di quest'aula, perché le regole e le
modifiche dovranno essere fatte dopo": questa è stata la risposta
dal punto di vista politico. Beh, pensiamo che la fiducia sia una
cosa seria e necessiterebbe di garanzia, di impegno di natura
politica che a tutt'oggi questa maggioranza non ci ha e non ha dato
a queste proposte normali, quasi di tutti i giorni, di ordinaria
amministrazione, che forse si dovevano già fare nella scorsa
legislatura e noi più volte le abbiamo proposte in quest'aula.
Termino dicendo che siamo profondamente rincresciuti, ma
soprattutto siamo indignati dal fatto che non sia stato voluto in
maniera molto diretta prendersi un impegno di natura politica.
Merci.
Presidente provvisorio
- Altri Consiglieri intendono
prendere la parola? Laurent Viérin.
Viérin L. (UVP)
- Merci Monsieur le Président.
Nous voilà reconvoqués pour l'élection du Président du Conseil
de la Vallée après le début de cette législature, qui a fait
enregistrer un premier faux pas des forces politiques qui se
sentent capables aujourd'hui d'assumer la responsabilité numérique
et politique de former un Gouvernement dans cette Assemblée et qui
en pleine solitude ont eu l'idée d'exprimer aussi le nom de celui,
ou de celle en ce cas qui sera appelée à représenter l'Assemblée
tout entière. Une nomination qui s'est révélée vaine à la première
tentative en raison d'une disposition désormais connue, qui stipule
que les deux tiers des Conseillers doivent être présents au moment
de cette importante élection; une disposition qui n'est pas banale
et qui découle des fonctions et du rôle qu'assume le Président, un
rôle délicat et de grande envergure, représentant, arbitre et
garant de la plus haute institution de notre Région, auquel nous
avons tout de suite demandé d'assurer l'impartialité et de faire
preuve d'une vigilance attentive à l'égard de tout ce qui est
équilibre institutionnel et respect de cette Assemblée. Ces
qualités ont néanmoins été mises en doute dès le début justement à
cause de cette attitude...tout comme la sensibilité politique dont
devrait faire part et faire preuve qui s'apprête à revêtir ce rôle,
mais qui ne se soucie aucunement de concerter ce passage avec les
forces politiques qu'il devrait représenter, un Président donc dont
le nom s'il appartient à la majorité...même s'il appartient à la
majorité, aurait dû, par égard des institutions, être concerté, ou
tout de moins être discuté avec les autres forces politiques,
précisément pour le rôle de garant de l'Assemblée qu'il devra
assurer, ainsi que pour le mince écart entre les nombres qui
régissent ce Conseil. C'est donc le manque de respect des règles
qui est à l'origine de notre décision.
Al di là delle regole che qualcuno vorrebbe ignorare, o che
avrebbe comunque voluto ignorare anche in quest'Assemblea - e che
sono probabilmente considerate superflue, salvo poi addossare il
ritardo nella formazione del Governo ad altri per non vedere le
difficoltà oggettive derivanti da appetiti e spartizione di
poltrone di questo mese -, c'è da chiedersi perché esista questa
previsione del Regolamento del Consiglio regionale che fissa a due
terzi la presenza minima per l'elezione del Presidente del
Consiglio regionale. Una previsione che, se conosciuta come
qualcuno ha affermato, a maggior ragione avrebbe potuto vedere, in
questo lungo mese di trattative e di spartizioni di posti di potere
dalla difficile soluzione, almeno un coinvolgimento di tutte le
forze politiche per concertare dapprima, come è stato ricordato,
tutti i contenuti dell'azione del prossimo Presidente del Consiglio
e solo in seguito ipotizzare un nome che incarnasse questi
contenuti ed attorno al quale ricercare un'ampia convergenza, o
comunque anche un eventuale consenso da parte del maggior numero
possibile di forze politiche in questo Consiglio Valle. Giusto è
che chi ritiene di avere i numeri per governare tenti di formare il
Governo, è legittimo, ma altra cosa è, soprattutto con una
maggioranza così risicata, il delicato passaggio
dell'individuazione del Presidente del Consiglio e la prudenza, il
garbo istituzionale ed anche il rispetto delle altre forze
politiche che noi avremmo auspicato, unite appunto a questa
disposizione vigente e all'accortezza quindi che questo passaggio
politico avrebbe suggerito. Questo non è avvenuto e la carica del
Presidente dell'Assemblea è stata fatta rientrare nella logica
spartitoria dei posti di governo e anche di sottogoverno, assieme
al "dietro front" sulla riduzione del numero degli Assessorati che
noi suggeriamo a "qualcuno" che nelle scorse ore ha promesso di
occuparsi di riduzione di costi della politica...ecco, di pensare
prima a questi impegni che erano stati assunti davanti agli
elettori... Poltrone...e spartizione che è stata fatta rientrare
assieme ad altre poltrone anche in altre sedi istituzionali o meno,
in particolare al Comune di Aosta, che è diventato una succursale
della Regione e fetta della "torta" anche per gli alleati non
eletti.
Una Presidenza intesa quindi come posto di potere da distribuire
e da incastrare con i precari equilibri e i crescenti appetiti di
tanti ed utile a far quadrare i conti, a placare le proprie
ambizioni e ad evitare intoppi; atteggiamento troppo comodo, al
quale abbiamo reagito. Stupisce quindi l'atteggiamento di chi si è
meravigliato o indignato nel vedere le forze non coinvolte in
questo delicato passaggio politico usare una delle poche armi
democratiche in proprio possesso, cioè il Regolamento e le regole
per difendersi da questa mancanza,
extrema ratio
ed unico
modo per rivendicare in modo incisivo il rispetto istituzionale.
Proprio a causa di queste considerazioni, abbiamo deciso di non
garantire questa maggioranza qualificata che la maggioranza stessa
da sola non aveva, non dimentichiamolo, non per perdere tempo come
qualcuno ha affermato, ma per affermare un principio, non per fare
ostruzionismo, ma per chiedere il rispetto delle regole,
consapevoli della responsabilità che la comunità ci ha affidato,
tra cui anche la verifica e la garanzia proprio del rispetto di
quelle regole istituzionali, base della nostra democrazia, e certi
che il loro rispetto non sia mai perdita di tempo, come neppure il
fatto di aggiornare la seduta, che noi eravamo disponibili a
ripetere anche prima, ma che impedimenti da parte della maggioranza
hanno fatto slittare ad oggi. Non perdita di tempo quindi, ma senso
di responsabilità e sottolineatura del rispetto delle regole di
fronte alla superficialità e anche alla fretta di qualcuno, volontà
di lanciare da parte nostra un messaggio ben preciso in
quest'inizio di legislatura a chi pensa di continuare a gestire il
potere con arroganza, con supponenza e anche prepotenza, incurante
delle regole istituzionali le più elementari. Qualcuno che ha
utilizzato questa carica appunto per i propri scopi politici e per
completare il rebus della formazione del Governo, confondendo ruoli
e funzioni e che si è sin da subito dimostrato poco rispettoso
delle forze politiche alternative a questo sistema.
Questa maggioranza non ancora insediata è troppo impegnata in
questa spartizione per curarsi delle regole e delle prassi e ha
quindi, secondo noi, commesso il primo passo falso ponendosi in
modo superficiale di fronte alle istituzioni e a queste regole, che
sono la base della nostra azione democratica. Questo è il primo
dato di fatto che vogliamo sottolineare, ricordando che le
istituzioni sono patrimonio di tutta la comunità valdostana e non
prerogativa di qualcuno da utilizzare a proprio piacimento!
Sappiamo bene che questo passaggio forse non avrebbe sortito
un'intesa, ma avrebbe sicuramente evitato quell'intoppo
istituzionale, per poi vedere legittimata ogni forza politica o
coalizione ad esprimere la propria posizione di fronte alla
proposta avanzata, o in alternativa esprimere altre proposte,
avendo però verificato questa disponibilità e percorso a monte un
dialogo e un confronto. In questo senso e a questo proposito, per
quanto riguarda l'Union Valdôtaine Progressiste, questo ora è
avvenuto, e giudichiamo - e concordo con il collega Ego Perron -
positivi, al di là dell'esito, gli incontri di questi giorni. Noi
li giudichiamo positivi, malgrado l'indisponibilità dell'Union
Valdôtaine e della Stella Alpina ad accogliere subito le proposte
avanzate in merito al ruolo del Presidente del Consiglio, alla
trasparenza istituzionale ed amministrativa, ai costi della
politica, al metodo di lavoro e malgrado anche la mancanza di
disponibilità ad individuare una candidatura condivisa e concertata
che si facesse carico delle proposte avanzate e anche garante
politico-istituzionale dell'intero Consiglio Valle; questo è stato
comunque un passaggio istituzionale importante e per questo noi ci
dichiariamo soddisfatti. Certo, ci rammarichiamo per questa
chiusura o, meglio, per una presunta disponibilità ad un confronto
futuro su questi temi, che, per quanto ci riguarda, equivale ad una
chiusura...e anche a false promesse di cui non ci fidiamo visti
appunto i precedenti anche recenti, alle quali attribuiamo la
stessa credibilità dell'impegno di riduzione degli Assessorati,
sbandierato per mesi e vanificato in questi giorni; promesse, a
nostro avviso, prive di fondamento, quindi utili solo a superare
l'
impasse
e che celano la mancanza di volontà effettiva di
dare attuazione alle proposte avanzate, tipiche di un vecchio modo
di fare politica.
In questo senso, per quanto riguarda l'Union Valdôtaine
Progressiste, nel corso di questo confronto, ma anche nei confronti
successivi con l'ALPE, il PD-Sinistra Valdostana e il Movimento
Cinque Stelle, a seguito della chiusura da parte di Union e Stella
Alpina, abbiamo attribuito grande importanza prima di tutto, al di
là dei nomi da proporre, ai contenuti che questa Presidenza e chi
la incarnerà rappresenterà e, dopo l'impraticabilità del dialogo
con queste forze, l'Union e Stella Alpina, abbiamo trovato
un'importante intesa con le altre forze politiche del cambiamento,
che ringraziamo, e di cui altri diranno nelle proposte
specifiche...ma lavorando ad una proposta alternativa e concreta,
una proposta che potesse incarnare queste richieste anteponendo i
contenuti, in grado anche di garantire le nostre istanze: quelle
della comunità che rappresentiamo, con particolare riferimento alla
trasparenza, al cambiamento e al contenimento della spesa appunto e
facendo arrivare solo dopo, aprendo un confronto, il nome che
proporremo: un nome che è la sintesi delle nostre sensibilità, del
nostro modo di essere, del nostro modo di porci e di rappresentare
la comunità valdostana in quest'aula. Tutto ciò al di là della
logica spartitoria, di potere e di ricerca della poltrona che, come
Union Valdôtaine Progressiste, abbiamo rifiutato sin dalle nostre
prime scelte all'inizio del nostro percorso di cambiamento e che
manteniamo come caposaldo in questo passaggio politico molto
importante per la storia delle istituzioni valdostane, e lo
facciamo anteponendo valori, principi, metodi e contenuti uniti al
bene comune, alle persone, ai posti e alle poltrone...ma
soprattutto anteponendoli all'interesse personale; un modo di agire
e di concepire la politica e l'azione amministrativa diverso, che
ci è proprio e che è alla base del nostro movimento, che facciamo
nostro riaffermandolo oggi con forza in quest'importante elezione,
ponendoci ancora una volta al servizio della comunità valdostana.
Grazie.
Presidente provvisorio
- Altri Consiglieri vogliono
prendere la parola? Donzel Raimondo. Ne ha facoltà.
Donzel (PD-SIN.VDA)
- Grazie Presidente.
Cari colleghi, siamo in un momento molto delicato per la Valle
d'Aosta dal punto di vista economico-sociale e quindi ci sono
grandi aspettative da parte della nostra comunità rispetto alle
importanti decisioni che dovranno essere prese dal Consiglio
regionale. È proprio per questo, perché siamo chiamati a dare delle
risposte importanti, che non possiamo partire con dei comportamenti
che non siano quelli dell'assoluto rispetto delle regole e
dell'assoluto rispetto del ruolo che ciascuna forza politica deve
svolgere all'interno di questo Consiglio regionale. Ricordavo
l'altra volta come la maggioranza deve farsi consapevole del fatto
che il ruolo che le è stato affidato le è stato affidato sulla base
di 229 voti di vantaggio e, considerato che nello schieramento
diciamo delle forze che sono alternative all'Union Valdôtaine e
alla Stella Alpina ci sono anche gli elettori del Movimento Cinque
Stelle, non esito a dire che la maggior parte degli elettori non ha
sostenuto l'Union Valdôtaine e la Stella Alpina, quindi almeno una
presa di coscienza numerica della vostra condizione dovrebbe
esserci! Un piccolo segnale di umiltà rispetto a quella che fu
l'arrogante gestione dei cinque anni passati doveva avvenire.
Ebbene, io condivido una cosa col Capogruppo dell'Union Valdôtaine,
Ego Perron, riprendiamo esattamente da dove ci eravamo lasciati, su
questo sono d'accordissimo, nel senso che ci eravamo lasciati con
un meccanismo che creava l'emergenza, creava la situazione
d'urgenza, dopodiché si arrivava in quest'aula e si diceva: "ma
minoranza, per cortesia, non fateci perdere tempo, ci sono i
valdostani fuori che hanno bisogno delle risposte!", ma
regolarmente il procurato allarme, l'emergenza era creata dalla
lentezza con cui la maggioranza affrontava le questioni... Vi siete
presi, voi che avete fretta di dare risposte ai cittadini, tutto il
tempo utile possibile, l'avete succhiato fino all'ultimo minuto,
insomma ci avete fatto arrivare la fatidica decisione, la
composizione del puzzle "Giunta più Presidente del Consiglio",
all'ultimo istante utile, cioè il giorno prima del Consiglio
regionale. Vi siete presi tutto il tempo possibile, se avevate
voglia di dare risposte ai cittadini valdostani, eccetera, questa
soluzione la trovavate nei primi dieci giorni e noi avremmo già
fatto due sedute del Consiglio regionale, perché non ci saremmo
opposti a dare risposte d'urgenza ai problemi economici, alle
imprese, agli artigiani, ai lavoratori che sono disoccupati e non
trovano soluzioni! Avete invece utilizzato tutto il tempo
possibile, poi avete dato un'interpretazione supponente del
Regolamento di questo Consiglio regionale, avete immaginato che chi
ha un voto in più in Consiglio regionale può fare quello che vuole
e vi siete trovati di fronte al fatto che vi mancava il numero
legale per gestire l'aula.
Perché noi abbiamo evidenziato questa situazione? Perché deve
finire il paradosso che in Valle d'Aosta chi rispetta le regole,
chi le fa rispettare deve sentirsi in colpa, noi non abbiamo fatto
altro che chiedere l'applicazione corretta di un Regolamento
consiliare...e quindi che doveva esserci un numero legale per
ottenere questo...affinché questo numero legale ci fosse, le
persone che avevano scritto quel Regolamento si erano poste il
problema che il Presidente del Consiglio dovesse rappresentare la
maggior parte di quest'aula...e poi, se questi accordi non si
sarebbero trovati, si sarebbe proceduto ad oltranza fino ad
arrivare ad una persona che doveva gestire questa situazione...
Ecco, per trovare quest'accordo, non abbiamo messo in campo
esigenze di posti da parte della minoranza, anche questo vorrei
farlo notare, e, quando sento parlare di disponibilità a parlare di
questi problemi, scusate se mi viene un po' da sorridere! Perché
tali problemi, con tutte le difficoltà del caso di far capire che
non eravamo disposti ad occupare posti, a fare accordi strani, ma
volevamo rispettare il voto degli elettori valdostani che ci
avevano chiesto di essere alternativi a questo sistema di
governo...noi molti di questi problemi li avevamo già posti più di
20 giorni fa! Non c'è stato nessuno della maggioranza che abbia
detto: "beh, c'è qualcuno della minoranza che vuole parlare delle
regole interne del Consiglio, che vuole cambiare qualcosa", si è
andati avanti a dire: "l'Assessore lo fai tu...no, lo fa lui, lo fa
l'altro, lo fa quell'altro..."
,
cioè questa è stata la
logica: incastrare la Presidenza del Consiglio nel puzzle dei
rapporti di forza tra Stella Alpina ed Union Valdôtaine e quindi
neanche minimamente prendere in considerazione che vi fossero anche
dei problemi legati ai regolamenti interni...ma questi problemi
avevano unicamente la necessità di rispondere alle forze di
minoranza? Le questioni che noi maggiormente abbiamo posto hanno
l'esigenza di rispondere ai cittadini valdostani, noi siamo qui
oggi a fare un dibattito che va nell'indirizzo di rispondere alle
richieste dei cittadini valdostani, che ci chiedono da tempo di
fare lo sforzo, il massimo possibile anche da parte delle forze
politiche, di ridurre i costi della politica. Ecco, degli
Assessorati avremo modo forse in mattinata di parlare, ma vorrei
dire che la riduzione dei costi della politica non è una novità di
oggi, ma ALPE e PD avevano già posto l'abolizione del compenso per
i Presidenti di Commissione, quindi è un tema... Quest'apertura al
dialogo che arriva in aula per cinque anni non c'è stata, non
l'abbiamo vista quest'apertura al dialogo e oggi c'è la possibilità
di parlarne con un po' più di forza, perché i numeri in aula sono
17, perché, se rimanevamo quegli 8 che eravamo la scorsa
legislatura, ci beccavamo gli sberleffi della maggioranza su questi
temi, quindi è cambiato profondamente l'atteggiamento che va tenuto
su tali questioni. Noi non siamo qui soltanto a parlare di chi è
capace a schiacciare un pulsante e dire: "parla tu, parla
quell'altro", noi volevamo che vi fosse un impegno politico su
questi temi, impegno politico, quand'anche molti impegni politici
non avete avuto nessuna intenzione poi di trasformarli in fatti o
di mantenerli, però l'impegno politico era comunque importante.
Altra questione non indifferente ed utile ai cittadini
valdostani era la pubblicità delle delibere dell'Ufficio di
Presidenza, affinché qualsiasi cittadino valdostano potesse essere
a conoscenza di come si è articolata una decisione, se abbiamo
comprato coi soldi del Consiglio...cioè se abbiamo finanziato coi
soldi del Consiglio la pubblicazione di un libro, un evento,
eccetera. Questo deve essere trasparente, pubblico, questa non è
una richiesta che dipende dai Consiglieri regionali, che possono
saperlo tramite i loro colleghi che sono nell'Ufficio di
Presidenza, è l'esigenza del singolo cittadino, che non appartiene
a nessuna forza politica, che però, siccome gli capita qualche
volta di andare anche a votare, vuole sapere cosa fa quest'Ufficio
di Presidenza.
Abbiamo posto delle questioni senza senso? Erano a nostro
vantaggio? Noi sappiamo benissimo cosa avviene nell'Ufficio di
Presidenza, abbiamo i rappresentanti di minoranza...volevamo che il
cittadino avesse la possibilità di accedere a quegli atti. Era
troppo difficile dire: "sì, lo facciamo",
invece di dirci
all'ultimo minuto: "abbiamo una disponibilità a parlarne, chissà
vedremo negli organismi che hanno la funzione di farlo".
Altra questione non indifferente - oggi abbiamo il privilegio,
l'onore di essere in un'aula con un pubblico anche nutrito che ci
segue e ce n'è un altro ancora più vasto che ci segue sui
social
network
e tramite la diretta -: noi chiedevamo di dare la
possibilità a queste persone che sono interessate a seguire
l'attività politica...quindi esistono dei cittadini in questo
momento difficile in cui tutti si sono in qualche modo occupati a
dire: "facciamo ogni sforzo possibile per contrastare
l'antipolitica", si parla tanto di antipolitica, esiste però una
buona fetta di cittadini che è molto interessata a seguire cosa fa
la politica, quindi non è tutta antipolitica, anzi, una certa
antipolitica viene proprio dal fatto che i cittadini non riescono
abbastanza a conoscere anche le attività che vengono
svolte...quindi si diceva: "c'è la possibilità di rendere
pubbliche...di poter seguire direttamente l'attività...", tengo a
precisare in alcune Commissioni, in alcune situazioni, senza chissà
voler forzare in qualsiasi modo il Regolamento, ma per avvicinare
di più il cittadino alla politica; è un'esigenza solo dei
Consiglieri regionali? Non credo, noi ci possiamo andare a queste
riunioni, abbiamo gli organismi di partito, raccontiamo a chi viene
alle riunioni di partito che cosa è successo, riusciamo ad
informare tramite comunicati stampa e quant'altro, ma il singolo
cittadino, quello che non ha rapporti diretti con i partiti,
eccetera...vuole fare politica, vuole capirci di più di questa
politica; questo chiedevamo: un impegno specifico in quella
direzione alla maggioranza.
La maggioranza ha avuto la curiosa idea in questa delicatissima
fase politica di approfittare di questa sorta di
vacatio
legis
in cui ci troviamo e in qualche modo dire in quella che
era una Conferenza dei Capigruppo un po' improvvisata, tanto per
non riconoscere la legittimità della Presidenza del Consiglio
provvisoria che deve legittimare la Conferenza dei Capigruppo...ma
una riunione informale - è stato molto cortese il collega Perron:
"informale" - dei Capigruppo, che i cittadini diranno: "che cosa
vuol dire "riunione informale dei Capigruppo"?"
.
Era un
messaggio chiaro, cioè "quella roba lì per noi non conta niente,
siamo passati di lì per un gesto di cortesia, ma ci mancherebbe
pure che tra di noi non ci salutiamo al mattino e non siamo educati
tra di noi...ci mancherebbe pure!". Vi ringraziamo di questa
gentilezza, che avete voluto sedervi al tavolo con noi ed ascoltare
queste ragioni che abbiamo cercato di portare in quella sede. Io,
invece, ho immaginato quella riunione come un fatto estremamente
importante dal punto di vista politico, perché, cari Signori miei,
quando ci sarà da fare una legge urgente - adesso - per le imprese,
allora vi appellerete e direte: "venite anche voi con noi, dateci
una mano a fare questa legge", quando ci sarà da rispondere ai
problemi del turismo e quant'altro, allora direte: "senso di
responsabilità, fronte unito, larghe intese
per dare
risposte ai cittadini valdostani", ma come partite? Cercando di
delegittimare quelle che sono le proposte che arrivano da noi,
cercando di delegittimare già da subito i primi passaggi dicendo:
"riunione informale, non ha validità proprio legale, non si
capisce...",
quando sappiamo benissimo che un impegno
politico preso in modo chiaro davanti ai cittadini valdostani è un
impegno politico che si può assolutamente portare avanti e
mantenere.
Da questo punto di vista, quindi sono molto rammaricato, perché
in qualche modo si cerca di vendere ai cittadini valdostani una
grande disponibilità al dialogo che però nelle nostre procedure
interne inficia tutta una serie di difficoltà, perché ovviamente,
avendo noi proposto delle questioni normative...la riduzione dei
compensi, che prevede una norma e deve essere per forza discussa
nella I Commissione, cioè, scusate, nella I o nella II Commissione,
che oggi non c'è, la questione del Regolamento di cui si parlava
deve essere discussa nella Commissione Regolamento, che oggi non
c'è...e quindi viene fuori la balzana idea: "beh, prima eleggiamo
questi organismi e poi ne parliamo"
.
Sì, d'accordo questa mi
pare un'ovvietà, ma c'è qualcuno che si prende un impegno politico
di dire: "su queste cose troviamo delle persone che hanno veramente
la voglia di dare un segnale ai valdostani di cambiamento"?, cioè
siamo pronti a dire: "siamo per abolire i compensi alla Presidenza
delle Commissioni"?
Lo diciamo con chiarezza e in questo
caso sì che ci può essere da parte nostra un'attenzione a
discutere, perché anche questo non si è detto: noi non abbiamo
messo in discussione che la candidatura a Presidente del Consiglio
potesse venire dai banchi della maggioranza, questo dovete
riconoscerlo! Abbiamo detto che solo qualora ci fosse
l'indisponibilità ad assumere un chiaro impegno politico su una
serie di questioni, allora avremmo immaginato una candidatura
alternativa che si facesse carico di queste problematiche che
abbiamo sollevato. Da parte nostra, quindi, c'è stato un
atteggiamento...come dire? se la maggioranza accoglie...ma non con
la disponibilità al dialogo, perché io lo dimostrerò, ho degli atti
in cui dichiarate a spron battuto che siete per l'abolizione dei
compensi ai manager, ma poi in Commissione ci avete affondato
tutto, non avete ridotto un euro ai manager, li premiate pure! La
vostra parola in questo momento quindi è così un po'
sub
judice
, volevamo un impegno che i Capigruppo potevano prendere
e sottoscrivere come impegno politico, quindi una cosa che si
poteva fare in assoluta trasparenza, i valdostani avrebbero visto
un documento firmato dai sei Capigruppo di quest'aula in cui ci si
impegnava in una certa direzione.
Siamo quindi arrivati, diciamo, ad una situazione in cui noi non
possiamo accogliere una proposta della maggioranza che risponde
unicamente alla logica spartitoria delle poltrone, un puzzle
composto per dare un equilibrio all'interno dei rapporti Stella
Alpina-UV e all'interno delle singole forze politiche in cui si è
messa dentro anche la figura del Presidente del Consiglio,
ovviamente tagliando fuori tutti quelli che non c'entrano con la
maggioranza, e che non risponde assolutamente a nessuna delle
esigenze che noi avevamo chiesto di prendere in conto, e ci
mancherebbe che poi dopo in Commissione voi non deste la
disponibilità a parlarne! Perché voi sapete benissimo che questi
problemi noi li riproporremo in Commissione! La vostra
disponibilità che ci sia o non ci sia quindi non cambia nulla!
Quello che cambiava era se oggi qualcuno di voi si alzava e diceva:
"vi è l'impegno politico ad assumere queste cose". La vostra
disponibilità a parlarne è un obbligo, perché noi ve lo imporremo,
vi obbligheremo a parlare di queste cose e lì vi confronterete
punto per punto e dovrete dire: "sì" o "no", oggi potete
squagliarvela e fuggire in ritirata con questa "cosa" della
disponibilità, tra qualche settimana in Commissione queste saranno
proposte di legge, proposte di modifica del Regolamento da parte
delle forze di minoranza e lì dovrete dire: "sì" o "no"! E gli
elettori capiranno se questa disponibilità che oggi avete tirato
fuori dal cilindro tanto per far vedere che non siete proprio
cattivi è una disponibilità vera, o se era l'ennesimo trucco per
passare
"'a jurnata
...
'a nuttata"
(traduzione
letterale dal dialetto napoletano: "la giornata...la nottata")
scusate, per riuscire a scamparla bella e ad arrivare in fondo a
quest'elezione che vi ha messo in difficoltà. Noi, dal nostro punto
di vista, sosterremo l'idea della possibilità di un progetto
politico che va nella direzione di concretizzare da subito queste
proposte che abbiamo avanzato.
Presidente provvisorio
- Altri Consiglieri intendono
prendere la parola? Non ci sono altri interventi? Ferrero Stefano.
Prego.
Ferrero (M5S)
- Grazie Presidente.
Direi che c'è poco da aggiungere a quanto è stato già detto dai
colleghi di UVP, ALPE e PD-Sinistra Valle d'Aosta, due
considerazioni tuttavia, secondo noi, sono indispensabili,
veramente indispensabili. La prima è che l'indisponibilità a
prendere un impegno politico su questioni come la riduzione dei
costi dell'Amministrazione e sulla trasparenza - due cavalli di
battaglia del Movimento Cinque Stelle, ma due temi che erano
contenuti nei programmi di tutti i partiti che si sono presentati
alle elezioni - ci ha stupito molto, perché non sia stato possibile
ritrovare un accordo su questi due punti sinceramente ci è
sfuggito. Non abbiamo cercato pretestuosamente, quando ci siamo
visti, dei punti che sapevamo non fossero accettabili per farci
dire "no" a tutti i costi: abbiamo cercato dei punti sui quali già
in fase di campagna elettorale tutti si erano espressi in maniera
favorevole, erano un patrimonio di tutti, adesso qualcosa è
cambiato, ma non abbiamo capito perché.
Venendo poi alle dichiarazioni di alcuni dei vostri esponenti,
abbiamo letto delle dure critiche ad un modo di fare interno al
vostro gruppo che è lo stesso che non ci piace, quasi una necessità
da parte di alcuni dei vostri che si apprestano a governare di
prendere le distanze dal gruppo stesso, questo vi avrebbe dovuto
fare riflettere, perché voi vi apprestate a governare in una
situazione che è una situazione molto precaria. Non mi dilungherò
oltre e la necessità per noi - "per noi" inteso come gruppi
dell'UVP, di ALPE, del PD-Sinistra Valdostana e del Movimento
Cinque Stelle - è a questo punto quella di individuare un candidato
forte, un candidato che abbiamo individuato all'unanimità -
"all'unanimità" una parola che forse suona in maniera diversa per
qualcuno... -, e direi indipendente, soprattutto indipendente ed
autorevole, che abbia un profilo istituzionale ed un'esperienza e
che a questo unisse anche una spiccata personalità, perché ci vuole
anche personalità per garantire quel ruolo di veramente arbitro e
garante imparziale nell'ambito del Consiglio regionale. Ha
rifiutato questa persona, e lo sappiamo, il burattinaio, come
l'hanno rifiutato altre persone in precedenza, questo per noi è un
fatto decisivo e, per portare una battaglia vera al di fuori di
quel teatrino della politica a cui era stata ridotta la Valle in
questi ultimi anni, ha fatto delle scelte coraggiose. In uomini,
mezz'uomini, "ominicchi", ed altre due categorie che non stiamo qui
a citare, Leonardo Sciascia divideva l'umanità. Noi candidiamo alla
Presidenza del Consiglio regionale della Valle d'Aosta Patrizia
Morelli. Siamo certi di aver trovato una donna tutta d'un pezzo,
che saprà rappresentare le quattro forze politiche che l'hanno
candidata e che saprà tenere all'interno di tutta la legislatura un
profilo istituzionale elevato e ricoprire quel ruolo di garanzia
che, secondo noi, in una situazione così precaria è indispensabile,
quindi ribadisco la candidata scelta all'unanimità dai quattro
gruppi è Patrizia Morelli.
Presidente provvisorio
- Altri interventi? Se non ci sono
altri interventi, possiamo passare alla votazione. Morelli
Patrizia. Ne ha facoltà.
Morelli (ALPE)
- Merci Monsieur le Président.
Ritengo necessario intervenire dopo la presentazione fatta dai
colleghi della minoranza, una presentazione che mi onora, mi sento
particolarmente fiera della proposta che è stata fatta. La proposta
che ho l'onore di rappresentare è una proposta, come è già stato
detto, che è il frutto di un lavoro corale, di un apporto originale
di ciascuno dei gruppi che compongono la minoranza, di ognuno dei
17 Consiglieri di minoranza, perché noi crediamo che un passaggio
importante che dovrebbe caratterizzare quest'Assemblea sia proprio
la coralità del lavoro, la condivisione, il confronto franco,
aperto, senza rigidità, senza preconcetti. Il nostro progetto, che
è già stato ripreso da chi mi ha preceduto, è finalizzato a
ridefinire il ruolo del Presidente del Consiglio come una figura
super partes
capace di ascoltare le istanze di tutti,
facendo quasi astrazione dalla propria appartenenza partitica. Noi
proponiamo di favorire una maggiore partecipazione,
responsabilizzazione di ogni Consigliere, in particolare attraverso
l'approfondimento della possibilità della rotazione di tutti i
componenti dell'Ufficio di Presidenza, come è già stato evocato,
alla carica di Presidente del Consiglio, come avviene
effettivamente per il
Grand Conseil du Valais
, ma anche
attraverso alcune modifiche che potrebbero sembrare marginali, ma
che, in realtà, sono sostanziali, come, per esempio, l'abolizione
della possibilità, in caso di assenza di un Commissario nelle
Commissioni consiliari, della doppia rappresentanza nella persona
di un solo Consigliere, cosa che adesso è consentita, noi diciamo:
un Consigliere, una presenza, un voto.
Il nostro cruccio è anche quello della totale trasparenza di
quest'istituzione, questa deve essere veramente una casa di vetro,
la casa di tutti i valdostani, da favorire, come è già stato detto,
attraverso la pubblicazione integrale delle delibere dell'Ufficio
di Presidenza, attraverso la pubblicità e la trasmissione dei
lavori delle Commissioni, che sono la
cheville ouvrière
di
quest'istituzione, delle quali i cittadini non conoscono niente.
Proprio nell'ottica di un riavvicinamento dei cittadini alla
politica, i cittadini devono rendersi conto di come i Consiglieri
occupano il loro tempo all'interno di quest'istituzione e poi
bisogna porre ogni singolo Consigliere nella condizione di poter
lavorare, di poter dare il meglio di sé attraverso l'accesso
facilitato, snello a tutti gli atti, ai progetti, senza lungaggini
come avviene oggi.
Infine, permettetemi ancora un passaggio sulla riduzione dei
costi della politica, argomento che dobbiamo riconoscere è già
stato iniziato, abbozzato nella scorsa legislatura, ma che va
proseguito ancora con convinzione. Sono argomenti importanti che
prescindono da quale sia la persona che in questo caso la minoranza
ha voluto indicare, rendendo a me quest'onore, e sui quali noi ci
impegniamo fin da ora, poi, come è stato detto, le procedure, le
norme, le sedi istituzionali all'interno delle quali i singoli
provvedimenti, le singole modifiche andranno discusse verranno
individuati opportunamente, ma oggi qui è necessario assumere un
impegno politico formale su questi temi ed è proprio quello che è
mancato da parte della maggioranza. Vi ringrazio per la vostra
attenzione.
Presidente provvisorio
- Altri intendono prendere la
parola? Non ci sono altre richieste? Se non ci sono altre
richieste...Bertschy Luigi, prego, ne ha facoltà.
Bertschy (UVP)
- Merci Monsieur le Président. Seulement
pour demander la votation à la table de vote au nom du groupe UVP
et aussi des autres groupes, mais sont suffisants les cinq
Conseillers, alors c'est...merci.
Presidente provvisorio
- Per la votazione è richiesta la
presenza in cabina, ad ogni Consigliere quindi verrà consegnata una
scheda sui cui potrà essere scritto un solo nominativo. Ricordo
che, in caso di omonimia, dovrà essere scritto sulla scheda, oltre
al cognome, anche il nome di battesimo. Io, per una questione di
trasparenza, proporrei, proprio per evitare incomprensioni, che il
nome venga posto...il cognome in maiuscolo, onde evitare
problematiche di annullamento o di incomprensione. La cabina di
votazione - lo dico per i nuovi Consiglieri - è posta alla sinistra
del bancone del Presidente, l'urna per le schede è al centro
dell'aula. Il Consigliere Segretario chiamerà uno alla volta, in
ordine alfabetico, i Consiglieri per la votazione. Ci sono
interventi? Se non ci sono interventi...è chiaro? Bertschy Luigi ne
ha facoltà.
Bertschy (UVP)
- Chiedo di richiarire, Signor Presidente,
il sistema di voto, che non è stato così chiaro...in
stampatello...maiuscolo?
Presidente provvisorio
- Ad ogni Consigliere verrà
consegnata una scheda su cui potrà essere scritto un solo
nominativo. Ricordo che, in caso di omonimia, dovrà essere scritto
sulla scheda, oltre al cognome, anche il nome di battesimo, solo in
caso di omonimia; quindi chiedo, per una maggior trasparenza, onde
evitare i problemi che si sono già avverati in tempi passati, che
il nome posto venga scritto in maiuscolo, credo che tutti capiscano
che cosa vuol dire "maiuscolo"!
(interruzione di un Consigliere, fuori microfono)
...stampatello, sì, è chiaro...no, non dice neanche il
contrario. Non è un invito, è una richiesta per ordine di
trasparenza, non va bene?...chiedo se c'è qualcuno vuol prendere la
parola, chi vuol prendere la parola? Nessuno? Credo che tutti siano
in grado di scrivere in stampatello, è semplice! Perron Ego, prego
ne ha facoltà.
Perron (UV)
- Solo per chiarire, Presidente, una scheda
scritta in corsivo verrà dichiarata nulla dalla Presidenza? Solo
per capire.
Presidente provvisorio
- No, la Presidenza non ha
competenza ad annullare, però gli scrutatori valuteranno...se
chiediamo di farlo in stampatello e tu scrivi in corsivo, è un
segno di riconoscimento.
Presidente provvisorio
- È chiaro, è una maggior
trasparenza, non capisco quale possa essere la difficoltà di
scrivere in stampatello...
(interruzione di un Consigliere, fuori microfono)
...ma non c'è scritto neanche il contrario...comunque ribadisco:
cognome, in caso di...il nome da aggiungere. Possiamo procedere
alla votazione? Non ci sono altre richieste? Chiedo al Consigliere
Segretario di procedere all'appello.
Appello nominale
Presidente provvisorio
- Si preparino gli scrutatori
Borrello, Follien e Nogara. Do l'esito della votazione:
Consiglieri presenti: 35
Consiglieri votanti: 35
Schede bianche: 2
Hanno riportato voti:
- Rini: 16 voti
- Morelli: 17 voti
Presidente provvisorio
- Chiedo, per cortesia, al
pubblico di fare silenzio. No, in effetti chiedo, per cortesia, il
silenzio...non è possibile, non siamo allo stadio! Grazie.
Procediamo ad una nuova votazione. Ci sono interventi? Borrello, ne
ha facoltà.
Borrello (SA)
- Presidente, solo per una questione di
correttezza istituzionale. Avendo fatto parte degli scrutatori,
abbiamo condiviso con il collega Nogara e con il collega Follien di
far notare questo proprio in virtù della sua richiesta, delle
particolari grafie sul voto della Morelli..., quindi le chiediamo
nel rispetto di quello che lei ha detto di attenerci a quanto
richiesto.
Presidente provvisorio -
Nogara Alessandro...ne ha
facoltà.
Nogara (UVP)
- No, volevo solo confermare quello che è
stato detto, ma non sono dei particolari graffiti, sono i puntini
sulla "i": tre puntini su tre "i". Particolari graffiti è una cosa,
il puntino sulla "i" probabilmente è anche un'altra.
Presidente provvisorio -
Reputo però e vorrei
chiarire...c'è il segreto dell'urna, Signori, se gli scrutatori mi
hanno dato questo risultato, io leggo questo risultato, che cosa
hanno visto non ci interessa! Vorrei chiarire quest'aspetto,
Borrello, Nogara, questo è il risultato, se hanno fatto fiorellini,
se hanno fatto cerchietti o quadretti non ci interessa, voi avete
deciso, questo è il riscontro! Grazie. Seconda votazione. Chatrian
Albert, prego.
Chatrian (ALPE)
- Merci Président.
A nome dei gruppi ALPE, UVP, PD-Sinistra Valle d'Aosta e
Movimento Cinque Stelle, chiederei una sospensione dei lavori,
grazie.
Presidente provvisorio
- Ci sono altri interventi?
Chiedo: una sospensione di 10 minuti, un quarto d'ora va bene? Un
quarto d'ora. I lavori riprenderanno tra un quarto d'ora.
Si dà atto che la seduta è sospesa dalle ore 10,23 alle ore
10,44.
Presidente provvisorio -
Possiamo riprendere i lavori?
Possiamo procedere? Procediamo quindi, come da Regolamento, alla
seconda votazione, a meno che non ci siano delle richieste di
intervento. Chatrian Albert...ne ha facoltà.
Chatrian (ALPE)
- Merci Président.
Forse qualcuno ha ritenuto curioso qualche istante fa che siano
stati i gruppi ALPE, UVP, PD-Sinistra Valle d'Aosta e Movimento
Cinque Stelle a chiedere un momento di sospensione di questi lavori
su questo punto importante; io ritengo che gli equilibri siano
mutati rispetto alla scorsa legislatura, i numeri non mentono mai
come mi sembra un quarto d'ora fa i numeri non hanno mentito. Un
segnale forte il risultato della seconda votazione, è un risultato
precario dal punto di vista politico, ma è un risultato ancora più
pericoloso legato al progetto, al programma che i quattro gruppi -
ribadisco: ALPE, UVP, PD e Movimento Cinque Stelle - presentando
nella persona di Patrizia Morelli, garante di un progetto politico,
garante di un programma per creare tutte quelle condizioni a
livello di Presidenza del Consiglio quindi fatti e non parole. Dico
questo perché vorrei insieme a voi condividere il cuore, il
dibattito su questo punto, che non abbiamo fatto perdere tempo ai
valdostani, non è tempo perso, questi quattro giorni non sono stati
tempi persi, perché il risultato è sotto gli occhi di tutti. Noi
allora riteniamo che questo modo di fare politica, questo modello
di utilizzare le istituzioni come delle caselle, di utilizzare le
istituzioni come delle quadrature interne dei partiti deve finire
in Valle d'Aosta per il bene dei cittadini e per il bene della
collettività! Deve finire e questo è un altro segnale, che, a
nostro avviso, ravvisiamo molto forte, e in maniera convinta il
gruppo di ALPE e gli altri gruppi vogliono toccare il centro di
questo progetto, il mondo è cambiato anche in Valle d'Aosta dal
punto di vista politico, questo è il risultato. Neanche la
Presidenza del Consiglio dopo la seconda votazione riesce a
chiudere il cerchio, nonostante le proposte che questa mattina
abbiamo sentito e nonostante la volontà di non condividere
assolutamente a priori e non a posteriori, le esigenze di
cambiamento, di rinnovamento e soprattutto le esigenze di
trasparenza e le esigenze che le istituzioni in questo momento
devono dare.
Il collega Donzel più volte lunedì scorso, e anche oggi, ha
messo sul tavolo un numero importante: 229 voti che ci non ci hanno
permesso di andare al ballottaggio, non utilizzerò più i numeri, ma
mi sembra che questa maggioranza non abbia i numeri per fare
maggioranza. Mi sembra che questa maggioranza non abbia neanche la
possibilità di mettere in campo un Presidente del Consiglio, forse
ecco perché noi abbiamo chiesto una pausa: proprio perché, come
forze non di opposizione, ma come gruppi consiliari ALPE, UVP, PD e
Movimento Cinque Stelle, riteniamo che la nuova stagione sta
iniziando anche in Valle d'Aosta. Grazie.
Presidente provvisorio
- Altri intendono prendere la
parola? Donzel Raimondo. Ne ha facoltà.
Donzel (PD-SIN.VDA)
- Grazie Presidente.
Cari colleghi, in termini tecnici e politici si dice, quando una
candidatura per due volte non passa in un'aula, che è bruciata,
adesso vedremo se la pausa di riflessione ha portato consiglio in
maggioranza e quindi se, dopo due esiti negativi molto pesanti,
questa maggioranza riterrà opportuno riflettere di più su una
candidatura che abbia la condivisione con la minoranza. Di certo
insistere su questa linea dà l'impressione che veramente sia una
maggioranza che vuole andare a testa bassa verso lo schianto, ma,
come ho ricordato all'inizio dell'intervento precedente, qui lo
schianto non è nostro, non è del Consiglio regionale: lo schianto è
di una comunità che non riesce, perché c'è un'incapacità politica
evidente ormai in quest'aula da parte della maggioranza, a trovare
dei percorsi che la possano traghettare fuori da questa difficile
situazione che stiamo vivendo.
Come non doveva essere minimizzato la volta scorsa il meccanismo
del rispetto del numero legale, così oggi non può essere
minimizzato il fatto che alla prima prova del fuoco, come si usa in
termini militareschi, la maggioranza ha perso questo confronto del
voto nei confronti della minoranza...la compattezza delle forze di
minoranza, anche una minoranza che si è allargata, che ha saputo
allargarsi, in questo mese di opportunità di lavoro che abbiamo
avuto, al Movimento Cinque Stelle e che ha subito dato una prova
molto positiva. Nell'esperienza militare la prima prova del fuoco è
decisiva, qui qualcuno ha tagliato la corda subito, ha voluto
lanciare un messaggio molto forte all'interno del suo gruppo e
quindi questo messaggio forte non può non essere raccolto. Sappiamo
che andremo avanti ad oltranza con le votazioni e quindi avremo
alla fine di questa mattinata un Presidente del Consiglio, però è
evidente che, dopo il Consiglio scorso, dopo questa votazione,
difficilmente se non fermiamo questo modo di procedere, se non
troviamo un'intesa...questo sarà un Presidente del Consiglio che
parte debole, non parte forte, che non parte con il consenso di cui
ha bisogno per fare tante riforme, dicevamo, all'interno degli
organismi consiliari, che facciano lavorare meglio tutti, chiunque
sarà, maggioranza e minoranza. Davvero allora ancora un appello
alla maggioranza di prendere atto di questa situazione e di non
insistere su questa linea, ma di avviare un vero confronto con la
minoranza sui contenuti e sulla possibilità di trovare un accordo.
È incomprensibile, anche nella logica parlamentare classica, che si
insista su una candidatura che è risultata bruciata dallo stesso
voto di maggioranza, non risponde davvero a nessuna logica
istituzionale, se non alla logica della prova di forza fino
all'ultimo. Allora la prova di forza tra di noi c'è stata, ha
parlato a vantaggio delle forze UVP, ALPE, PD-Sinistra VDA e
Movimento Cinque Stelle, a voi avere la capacità davvero di
dimostrare, come avete scritto per un mese sui giornali, che siete
responsabili, che avete davvero a cuore l'interesse dei valdostani!
Dimostrate che avete a cuore l'interesse dei valdostani e non le
vostre poltrone!
Presidente provvisorio
- Altri intendono prendere la
parola? Cognetta Roberto. Ne ha facoltà.
Cognetta
(M5S) -
Grazie Presidente.
La nostra indicazione, come abbiamo già anticipato nella passata
seduta, è l'indicazione di un nome di garanzia, impegni e compiti
istituzionali che caratterizzano il ruolo del Presidente non sono
assolvibili da chi ha già dimostrato con i propri comportamenti la
sudditanza psicologica verso alcuni esponenti del proprio partito.
Il Presidente del Consiglio riveste un ruolo di rappresentanza e di
garanzia e non può essere venduto e comprato come frutto di un
mercimonio fra gruppi di potere in nome di una spartizione
economica, la nostra idea di politica è un'altra: per noi chi
ricopre ruoli di arbitro delle istituzioni deve essere sempre
super partes
, giusto, equidistante dalle logiche degli
opposti. Gli arbitri devono garantire il rispetto delle regole,
senza un arbitro giusto ed imparziale, i risultati degli incontri
sono sempre falsi, ci sarà chi vince, ma senza avere diritto alla
vittoria e ci sarà chi perde, ma senza meritare la sconfitta. Il
cittadino che osserva lo scontro capisce che il risultato è
fasullo, si rende conto in questo caso che, anziché assistere alla
politica con la "P" maiuscola, in realtà sta guardando una
trattativa commerciale che non si svolge neanche più a questo
livello in un mercato rionale; ecco, questo ci fa dire un "sì"
convinto alla candidatura della Consigliera Morelli.
Quest'indicazione non è il frutto di uno scambio di favori o del
peso elettorale: è frutto di un ragionamento, un ragionamento fatto
al nostro interno con i nostri simpatizzanti e soprattutto è
garanzia che la Consigliera interpreta meglio il compito assegnato
ed è garanzia per tutti i componenti di questo Consiglio. Invito
quindi tutti i Consiglieri a votare la Consigliera Morelli, perché
è una persona che garantisce l'imparzialità e non rappresenta gli
interessi personali di qualcuno.
Presidente provvisorio
- Ci sono altri interventi?
Bertschy Luigi. Ne ha facoltà.
Bertschy (UVP)
- Grazie Presidente.
Intanto segnalo che anche oggi ci sono dei problemi sul web,
abbiamo segnalato, con lettera dei Capigruppo UVP, PD, Movimento
Cinque Stelle e ALPE, il malfunzionamento della...seduta, chiediamo
che si faccia attenzione comprendendo le difficoltà del lavoro di
tutti, però è un momento molto importante in termini politici e la
gente ha piacere di seguire.
Il fatto politico evidentemente è talmente rilevante che
sottolinearlo diventa banale e sicuramente è un fatto politico che
la sicurezza dei Capigruppo dell'UV e della Stella Alpina ieri
nell'incontro con noi probabilmente ostentava un qualcosa che
doveva ancora maturare.
Per quello che ci riguarda, le difficoltà a sostenere un
percorso di questo genere sono notevoli, soprattutto la matematica
non è politica e la politica non si fa con la matematica e
l'autorevolezza che avrà anche in una possibile terza elezione la
candidatura proposta sarà sempre minore in termini politici e anche
morali di quello che è stato il percorso fatto dai nostri gruppi e
quindi rispondere con della buona politica che risponda in maniera
chiara, con discorsi chiari, ecco, a quelle che sono le esigenze e
la maturazione che la società ha voluto dare anche alla comunità
valdostana attraverso questo voto, se pure non ha portato in
maggioranza gruppi che oggi per poco sono in minoranza, deve essere
seguita attentamente. A noi credo interessi di più il percorso che
non tutto il resto e il percorso ha visto quattro gruppi molto
differenti, per certi versi, in termini politici, sulle
sensibilità, sugli obiettivi, capire che la politica si fa
organizzando con dei progetti e non sistemando 10 caselle su 18.
Rispetto a questo, evidentemente ci auguriamo che questa
legislatura non venga portata avanti a singhiozzo, perché non sono
i cinque giorni che abbiamo fatto perdere noi e a questo punto sono
talmente evidenti i fatti...che non sono i cinque giorni che
allontaneranno la risoluzione dei problemi concreti della comunità
valdostana...perché, se la comunità valdostana sarà oggetto ad ogni
discussione politica di qualche possibile "mal di pancia",
evidentemente questa maggioranza non potrà assicurare nessuna
soluzione. Insieme agli altri quindi vi chiediamo di riflettere,
forse di sostenere in maniera diversa l'inizio di questa
legislatura per dare a questa legislatura una forza e la forza che
deve avere in politica...l'attenzione che ognuno di noi deve
portare ai problemi della gente che rappresenta.
Presidente provvisorio
- Altri Consiglieri intendono
prendere la parola? Non ci sono altri interventi? Si procede alla
seconda votazione. Colgo l'occasione, in attesa di un aspetto
tecnico...per ricordare al pubblico che non è consentito esternare
il proprio pensiero. Grazie. Chiede la parola Gerandin Elso, ne ha
facoltà.
Gerandin (UVP)
- Grazie Presidente.
Era solo per unirmi a quanto già espresso prima, nel senso che
mi pare chiaro che in quest'aula oggi nasce un messaggio chiaro: è
finito un metodo di fare politica, dove le imposizioni, le figure
calate dall'alto e le scelte personalistiche e di comodo, o, meglio
ancora, di convenienza non pagano più. Per troppi anni
probabilmente si è stati abituati a gestire larghe maggioranze, in
cui si era persa la volontà del confronto, si era persa la volontà
di rispettare quella che era l'idea delle persone, soprattutto la
libertà di coscienza delle persone. Questa prima votazione è un
segnale di speranza per la Valle d'Aosta, per i suoi cittadini e
per tutti quegli elettori che hanno scelto le persone prima dei
partiti. Penso che questo luogo debba divenire, e soprattutto debba
essere, quel posto in cui si fanno le scelte nell'interesse della
Valle d'Aosta e l'interesse della Valle d'Aosta non si fa con prove
di forza, si fa con il dialogo, con il confronto e soprattutto si
fa in un momento in cui i numeri sono assolutamente risicati, in
cui, visto l'andamento del primo Consiglio e della seduta
odierna...la preoccupazione è quella che il futuro della Valle
d'Aosta sia un futuro incerto, quando si è in un momento molto
difficile, quando - qualcuno che mi ha preceduto l'ha ribadito -
c'è grande carenza per quanto riguarda il lavoro... Se questo è un
modo di imporsi, di confrontarsi, siamo veramente preoccupati per
quello che può essere il futuro delle scelte, anche in futuro
legate ad un Esecutivo che avrà, ben che vada, questi numeri -
dico: "ben che vada" - che dovrà garantire l'attività istituzionale
soprattutto nell'interesse dei cittadini, perché la politica deve
fare un passo indietro, ma i cittadini, i valdostani in questo
momento hanno bisogno di risposte e questo ci preoccupa, perché non
è ammissibile che, per personalismi o per prove di forza, si metta
in gioco il futuro della Valle d'Aosta in un momento così delicato.
Grazie.
Presidente provvisorio
- Vi sono altri interventi?
Laurent Viérin, prego.
Viérin L. (UVP)
- Merci Monsieur le Président. Seulement
pour demander aux forces de l'Union Valdôtaine et de la Stella
Alpina quelle est leur candidature face à la proposition de nos
groupes qui ont proposé de nouveau Patrizia Morelli, on voudrait
savoir si cette proposition d'Emily Rini reste ou s'il y a un
changement. Merci.
Presidente Provvisorio
- Altri interventi? Ego Perron. Ne
ha la facoltà.
Perron (UV)
- Pour ce qui nous concerne, la proposition
que je venais de faire lors des précédentes interventions reste
absolument valable.
Presidente Provvisorio -
Ci sono richieste di intervento?
Bertschy Luigi, prego.
Bertschy (UVP)
- Je demande de nouveau la votation à la
table de vote, la votation sécrète.
Presidente Provvisorio -
Se non ci sono altri interventi,
possiamo procedere alla seconda votazione. Ricordo che verrà
consegnata una scheda su cui porre per iscritto un solo nominativo,
in stampatello e che, in caso di omonimia, dovrà essere scritto
sulla scheda, oltre al cognome, anche il nome di battesimo,
qualsiasi altro segno sarà riconosciuto come segno di
riconoscimento. Chiedo al Segretario di procedere all'appello.
Appello nominale
Presidente Provvisorio -
Chiedo agli scrutatori di
prepararsi...Borrello, Follien, Nogara. Do l'esito della
votazione:
Consiglieri presenti: 35
Consiglieri votanti: 35
Schede valide: 35
Hanno riportato voti:
- Emily Rini: 18
- Morelli: 17
Presidente Provvisorio -
In base all'esito della
votazione, proclamo eletta a Presidente del Consiglio regionale
Emily Rini. Porgo, a nome mio e di tutto il Consiglio regionale, le
felicitazioni al nuovo Presidente e la invito a prendere posto al
banco della Presidenza.
À 11 heures et 23 minutes, après avoir invité le Président
nouvellement élu, Emily Rini, à assumer la Présidence du Conseil et
de la séance, le Président provisoire, Rosset, rejoint les bancs
des Conseillers et le Président, Emily Rini, prend la présidence du
Conseil et de la séance.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK