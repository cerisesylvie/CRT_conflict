Consiglio Regionale della Valle d'Aosta - Oggetto del Consiglio n. 2566 del 26 luglio 2012 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CONSIGLIO REGIONALE
Attività consiliare d'aula
STATUTO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2566 del 26 luglio 2012 - Resoconto
OGGETTO N. 2566/XIII - Approvazione della risoluzione:
"Iniziative a difesa dell'autonomia speciale della Valle d'Aosta in
accordo con le altre autonomie speciali". (Decadenza di altra
risoluzione)
Risoluzione
Il Consiglio regionale della Valle d'Aosta/
Vallée
d'Aoste
Preso atto di quanto emerso nella recente audizione con i
parlamentari della Valle d'Aosta, Sen. Antonio Fosson e On. Roberto
Nicco, svoltasi in I Commissione sul tema della proposta di riforma
della Costituzione all'esame del Senato della Repubblica;
Sottolineato preliminarmente che:
- si avverte in questa fase storica un clima di crescente
ostilità nei confronti delle autonomie speciali, che evidenzia
l'esistenza di un'azione coordinata che sfocia in prese di
posizione di vario genere derivanti dal mondo politico e
accademico, oltreché da diversi settori dell'economia e
dell'informazione, profittando anche della grave situazione legata
alla crisi economico-finanziaria in corso;
- la proposta costituzionale, attualmente in discussione a
Palazzo Madama, rappresenta una sintesi contraddittoria in assenza
di un disegno complessivo e di un clima costituente condiviso, come
evidenziato dalle scelte sulla forma di governo (ciò emerge, ad
esempio, dalle forti polemiche sul semipresidenzialismo);
- risultavano, nel testo iniziale della riforma in
discussione, elementi di preoccupazione, come previsto dal concetto
- per ora bocciato dall'aula - dell'"unità giuridica o economica
della Repubblica", versione riproposta del vecchio "interesse
nazionale" assai negativo per le potestà legislative
regionali;
- risulta assai negativo che nella bozza di riforma manchi
del tutto l'auspicata introduzione del principio dell'intesa con le
autonomie speciali nell'articolo 116 della Costituzione,
indispensabile tutela per la specialità e presupposto per
affrontare con serenità la riforma organica degli Statuti;
- si nota come la legislatura nazionale si avvii alla sua
tormentata conclusione e, nella situazione di incertezza già
evocata, risulti difficile il raggiungimento delle maggioranze
necessarie per una riforma costituzionale che non venga sottoposta
a referendum;
Giudica
incoerente la proposta di bicameralismo così come formulata e
per altro, anche nel punto riguardante la riduzione del numero dei
parlamentari nazionali, non in linea con le reiterate proposte
federaliste approvate dal nostro Consiglio Valle in tema di Camera
delle Regioni;
Propone
di rafforzare la rete di collaborazione e di fronte comune
con le altre autonomie speciali dell'Arco alpino sia dei governi
che dei Consigli regionali, oltreché dei Parlamentari eletti in
queste zone, come mostrato dal recente incontro nella Provincia
autonoma di Trento fra i Presidenti delle Regioni a Statuto
speciale e delle Province autonome del Nord;
Segnala
positivamente come, rispetto alla messa in discussione
dell'autonomia speciale, si siano avute una serie ripetuta di
sentenze della Corte Costituzionale che, nel breve volgere di due
mesi, hanno posto alcuni principi a difesa degli Statuti
d'autonomia speciale:
Ricorda
come vi sia una necessità evidente di una revisione della
legge nota come "Porcellum" per le elezioni politiche, fatto salvo
il sistema elettorale in vigore in Valle d'Aosta;
Impegna
infine il Presidente della Regione, invitando altresì i
Parlamentari valdostani, ad azioni, concertate con il Consiglio
Valle, a difesa dell'autonomia speciale della Valle
d'Aosta/
Vallée d'Aoste e delle sue prerogative per
contrastare la campagna in atto contro la specialità, in accordo
con le altre autonomie speciali, e a vigilare sui contenuti delle
riforme in divenire.
F.to: Zucchi - Caveri - Empereur - Crétaz - Salzone - Emily
Rini - La Torre
Risoluzione
Il Consiglio regionale della Valle d'Aosta
Posizione del Consiglio regionale della Valle d'Aosta in
ordine alla riforma costituzionale
Ringrazia i Parlamentari della Valle d'Aosta Sen. Antonio
Fosson e On. Roberto Nicco per aver voluto aprire un confronto con
il Consiglio regionale sul tema della riforma della Costituzione
secondo la proposta attualmente all'esame del Senato della
Repubblica;
Osserva che:
- si avverte in questi mesi un clima di crescente ostilità
nei confronti delle autonomie speciali, apertamente fomentato da
alcuni settori del mondo politico, dell'economia e
dell'informazione, clima che non permette che prenda forma una
Costituzione autenticamente federale, garantita anche dal principio
della previa intesa con le Regioni a statuto speciale sulle future
modificazioni che le riguardano;
- la "proposta Vizzini" rappresenta una difficile e
contraddittoria sintesi di spinte diverse e talvolta incompatibili
fra loro e reintroduce elementi di potenziale ritorno ad un
accentuato centralismo legislativo, come nel caso dell'introduzione
del principio di "unita giuridica o economica della Repubblica" in
relazione alle materie attribuite alla potestà legislativa
regionale;
- la legislatura nazionale è ormai entrata nei suoi ultimi
mesi di vita e le preoccupazioni dell'opinione pubblica italiana e
valdostana sono rivolte in modo assolutamente prioritario alle
questioni del lavoro, della fiscalità, della ripresa economica e
della giustizia sociale;
- nel contesto politico confuso di questi mesi, in cui le
forze politiche nazionali non riescono né ad esprimere un governo
politico per il Paese né ad intendersi sulla riforma della legge
elettorale, assolutamente necessaria ed urgente per evitare che si
torni alle urne con l'attuale deprecabile normativa elettorale (il
c.d. "porcellum"), sono purtroppo assenti le condizioni minime che
consentirebbero riforme costituzionali organiche ed equilibrate. Ne
sono prova le vistose forzature e i comportamenti irresponsabili
tenuti da alcune forze politiche che, in queste ultime ore, hanno
preferito agitare vessilli ideologici e votare proposte palesemente
contraddittorie, agendo in maniera incompatibile con un serio
spirito costituente;
Esprime, pertanto, la propria viva preoccupazione in ordine
ad una parte rilevante dei contenuti della proposta di riforma
avanzata dalla Commissione affari costituzionali del Senato (A.S.
n. 24 e abbinati-A) attualmente all'esame del Senato, e in
particolare per le opzioni "semi-presidenzialistiche"
avventurosamente votate nella seduta di ieri dal Senato che
provocano il venir meno di una Presidenza della Repubblica con
spiccate funzioni di garanzia.
Ritiene a questo proposito auspicabile che il Parlamento, ove
decida di portare a termine il procedimento di riforma
costituzionale in corso, si limiti ad adottare le misure
assolutamente condivise, quali quelle relative all'abbassamento
dell'età dell'elettorato e alla riduzione del numero dei
parlamentari (anche se considera a questo riguardo che sarebbero
necessarie scelte più coraggiose di quella contenuta nella
proposta);
Giudica pericolosamente confusa la proposta di bicameralismo
così come formulata, mentre sarebbe indispensabile differenziare
nettamente - in modo sostanzialmente diverso da quello
demagogicamente e contraddittoriamente votato dall'aula del Senato
- funzioni e composizione dei due rami del Parlamento, definendo
per il Senato caratteri di vera e propria "Camera delle Regioni"
dotata di rappresentanza paritaria fra gli enti regionali che
compongono la Repubblica ai sensi dell'art. 114 della
Costituzione.
Evidenzia inoltre come la scelta di sostituire il Presidente
del Consiglio all'intero governo come destinatario della fiducia
parlamentare non avvantaggi di fatto né il Parlamento, né il
Governo, sbilanciando ulteriormente l'assetto costituzionale a
favore di una marcata personalizzazione del potere;
Impegna il Presidente del Consiglio regionale e il Presidente
della Regione e invita i parlamentari valdostani, in relazione
all'iter della riforma costituzionale, a rafforzare, analogamente a
quanto avvenuto nelle scorse settimane in relazione alle
problematiche del federalismo fiscale, la rete di collegamento
istituzionale con le altre Regioni alpine ad ordinamento
differenziato attraverso l'operato parallelo e solidale dei
rispettivi governi e consigli regionali, oltre che dei parlamentari
espressi dai territori alpini, in conformità alle indicazioni della
presente risoluzione.
F.to:
Louvin - Carmela Fontana - Giuseppe Cerise -
Donzel - Rigo - Chatrian - Patrizia Morelli - Bertin
Presidente
- La parola al Consigliere Zucchi per
l'illustrazione della risoluzione espressa dalla I Commissione.
Zucchi (PdL)
- Grazie Presidente.
Credo sia utile ripercorrere l'iter che ci ha portato alla
formulazione di queste risoluzioni per rendere edotti tutti i
colleghi che non fanno parte della I Commissione e perché si
capisca quali sono stati la genesi e l'iter che ci hanno portato
fino a qua. Nei primi di luglio sono stato contattato, in qualità
di Presidente della I Commissione, dal Senatore Fosson, che ha
manifestato l'intendimento, a nome anche dell'Onorevole Nicco, di
arrivare in commissione per parlare dei temi in quel momento in
discussione in Senato. La calendarizzazione dell'argomento aveva
assegnato al Senato i temi che sono oggetto di queste risoluzioni.
Alla prima data disponibile delle agende degli Onorevoli Nicco e
Fosson, il 16 luglio, è stata convocata la commissione per sentire
quali erano le novità, le impressioni e la situazione che
intercorreva in quel momento in Senato. L'audizione quindi è
avvenuta il 16, quando in Senato le votazioni erano già iniziate.
Non erano giunte al completamento come sono giunte nella giornata
di ieri e, a questo proposito, chiedo in occasione di tale
illustrazione che venga rettificata per una questione tecnica la
parte introduttiva della risoluzione in oggetto, dove si parla di
una discussione in corso, quando invece la discussione si è chiusa
in Senato, quindi di modificare "dal Senato" a
"in discussione
in Parlamento"
.
In occasione dell'audizione c'è stato un ampio dibattito su temi
molto rilevanti che riguardano l'assetto della nostra Nazione da un
punto di vista costituzionale, che concerne l'impianto
costituzionale e la conseguente riforma elettorale, con le ricadute
che hanno suscitato in tutti, ma in particolare - spiegherò il
perché - nei Commissari di maggioranza gli argomenti che hanno una
ricaduta diretta sul nostro ordinamento, visto quello che si muove
negli organi di informazione, nel mondo accademico e scientifico in
questo momento particolare della nostra storia, che vede il
manifestarsi di un movimento di antipolitica, di insofferenza che
mette in cattiva luce, a nostro avviso in maniera ingiusta, le
autonomie speciali tutte, senza alcuna distinzione fra le Regioni
virtuose e quelle meno. La nostra attenzione è stata rivolta ad
individuare quei temi che univano i commissari per giungere ad un
indirizzo, un
incipit
in occasione delle votazioni che si
stavano profilando, secondo una proposta che, come Presidente, mi
sono sentito di fare e non solo dietro richiesta dei due
Parlamentari e quindi l'intenzione mia e della commissione era
quella di giungere ove possibile ad un documento condiviso che
potesse unire, senza togliere la possibilità di disquisire sui vari
temi, tutte le forze politiche. C'è stato un iter che è durato una
settimana di colloqui informali, in questo senso ringrazio il
collega Caveri, che si è reso protagonista, anche su richiesta
della maggioranza, nello stendere i temi che erano stati
individuati nel corso di questa prima discussione in commissione e
che erano i temi di più diretta pertinenza e di ricaduta sul nostro
ordinamento.
Abbiamo seguito anche le evoluzioni per viva voce del Senatore
Fosson. Come è noto, sia con la scorsa settimana, sia con il voto
di ieri si è consumata con il voto favorevole in Senato la riforma
costituzionale e ci eravamo proposti di riunirci il 22 luglio allo
scopo di preparare una bozza di risoluzione che fosse condivisa. In
quella fase c'erano state delle incomprensioni anche fra i
Commissari di maggioranza, che non ritenevano che fossero maturi i
tempi per giungere ad una discussione in questo particolare
momento, ma, a seguito anche della presentazione di una risoluzione
al termine della riunione di commissione del 22 luglio, presentata
dal gruppo ALPE, le forze di maggioranza, che avevano peraltro
chiesto un termine di sospensione, hanno deciso di arrivare oggi
con un documento che fosse condiviso e contenesse le preoccupazioni
che erano contenute anche nel documento presentato da ALPE.
Sempre con il supporto tecnico-politico del collega Caveri,
abbiamo cercato di fare un'opera di unione delle suggestioni che
erano state oggetto di preoccupazione di ALPE e PD per arrivare
in
extremis
ad una risoluzione unitaria. Purtroppo,
ieri, nell'ultima riunione di commissione su questo tema, in un
clima di emergenza non si sono trovati i presupposti per arrivare
ad una risoluzione condivisa. C'erano delle spinte da parte delle
forze di opposizione tese più che altro ad inserire degli argomenti
finalizzati a dividere, piuttosto che ad unire; per questo motivo -
credo che il collega Louvin lo dirà quando interverrà - per la
prima volta in quattro anni mi sono permesso di interrompere il suo
intervento in commissione, perché ritenevo che i tempi, le modalità
e le forme che si erano verificate nell'aula qui a fianco, anche in
prossimità dell'inizio dei lavori consiliari, non giustificassero
l'espressione di un ampio ed articolato dibattito da parte di tutte
le forze politiche. Mi sono permesso per la prima volta in quattro
anni di interrompere il collega Louvin ritenendo che le sue
argomentazioni di carattere strettamente politico non fossero
pertinenti in quella sede e in quella forma.
Nonostante gli ultimi tentativi che sono giunti anche a seguito
della proposta da parte de gruppo PD di elementi che erano
giudicati comunque degli elementi che potevano essere inseriti,
tant'è che sono stati inseriti nella risoluzione della maggioranza,
non è stato possibile giungere ad una condivisione, perché i gruppi
ALPE e PD hanno abbandonato la sede della commissione. La
commissione a quel punto all'unanimità ha votato il documento della
maggioranza e ha deciso con rammarico di presentare questo
documento alla votazione in Consiglio.
Mi fermo qui, mi riservo di esprimere le valutazioni di
carattere politico in sede di discussione. Esprimo solo il mio
rammarico perché su temi come questi sarebbe stato necessario
esprimere da parte del Consiglio Valle delle posizioni che univano.
Non c'erano nel documento degli elementi che impedivano la
discussione su altri temi di carattere nazionale dove le forze
politiche potevano esprimere le posizioni anche difformi, come
avverrà nel corso delle discussioni, ad esempio il tema del
presidenzialismo che ci vede distanti, ma un conto è esprimere in
aula delle posizioni legittime se sono fatte in buona fede, un
conto è pensare di inserire dei giudizi
tranchant
nelle
premesse di un documento, che trattano il documento con una logica
di parte e che come tale non può essere condiviso. Mi limiterò a
fare considerazioni di carattere politico in una fase
successiva.
Presidente
- La parola al Consigliere Louvin per
illustrare la risoluzione a firma ALPE e PD.
Louvin (ALPE)
- Grazie Presidente.
Tengo ad assicurare il collega Zucchi che non abbiamo una
suscettibilità particolare, abbiamo già qualche anno di vita nelle
istituzioni per poter affrontare momenti di frizione e di scontro
che rientrano nella normalità dei nostri rapporti, seppure debbano
essere mantenuti rigorosamente entro i limiti e nelle forme. Per la
verità, la ricostruzione del percorso di queste risoluzioni,
secondo noi, dovrebbe essere ricordata nella sua completezza,
perché in effetti nella seduta del 16 luglio i nostri Parlamentari,
in particolare il Senatore Fosson auspicò vivamente una posizione
del Consiglio regionale che desse lumi per quanto riguardava le
votazioni che avrebbe dovuto affrontare nei giorni successivi.
Proprio riprendendo questo invito, condiviso dalla commissione, ci
siamo attivati e siamo venuti noi stessi in commissione a portare
una nostra proposta, che ritenevamo condivisibile, o base di lavoro
comune per affrontare questo tema.
Lei, Presidente, è certificatore del fatto che in commissione è
stata depositata la settimana scorsa una proposta di risoluzione a
firma di ALPE, in quella circostanza il collega Caveri si è
limitato a comunicarci di aver trasmesso al Presidente Rollandin e
ai colleghi di maggioranza dei punti, che non abbiamo mai avuto
l'onore di esaminare in commissione, e che, sulla scorta delle
valutazioni fatte in maggioranza, il Capogruppo dell'Union
Valdôtaine Empereur molto nettamente ha indicato l'inopportunità
allo stato, sentito il Presidente della Regione, che il Consiglio
si pronunciasse su questo tema. Noi abbiamo mantenuto la nostra
proposta in commissione, lei ha avuto la cortesia di riconvocarla
con l'argomento "esame della risoluzione". È stato discusso solo il
testo elaborato dalla maggioranza, c'è stato un disaccordo di fondo
che adesso riassumo in due termini, visti i titoli distinti di
queste due risoluzioni. A fronte di una richiesta di pronunciarci
su un progetto di legge di riforma costituzionale, che riguarda il
funzionamento dei massimi organi dello Stato, la Presidenza della
Repubblica, il Consiglio dei Ministri e i due rami del Parlamento,
la maggioranza sottopone al Consiglio una risoluzione dal titolo:
"Iniziative a difesa dell'autonomia speciale della Valle d'Aosta in
accordo con le altre autonomie speciali". Lodevolissimo, è una
parte del discorso che abbiamo condiviso in commissione, ma quello
che ci è stato chiesto dai Parlamentari in tempo utile - ed in
tempo inutile arriva a questo Consiglio, perché nel frattempo c'è
stata un'accelerazione in Senato - è la problematica complessiva
che è oggetto della nostra risoluzione sottoscritta dai colleghi di
ALPE e dai colleghi del Partito Democratico, ovvero "Posizione del
Consiglio regionale della Valle d'Aosta in ordine alla riforma
costituzionale". Questo per dire che non stiamo cavillando su
piccole sfumature o su impuntature polemiche, ma stiamo ragionando
su due temi distinti: uno è una valutazione complessiva
dell'impatto politico di una riforma costituzionale sciagurata
senza futuro per il modo in cui è stata gestita in Senato,
irresponsabile per iniziative, fughe in avanti, eccetera - cosa di
cui parleremo nel dibattito successivo - e sulla quale è doveroso
che un'assemblea politica come il Consiglio regionale prenda la sua
posizione; oppure una restrizione del nostro pronunciamento a poche
cose non dico banali, perché farei torto all'intelligenza di tutti
i colleghi della commissione, ma soprattutto del collega Caveri,
che si è molto speso per elaborare questo documento...colleghi che
però hanno maggioritariamente voluto sterilizzare la presa di
posizione del Consiglio, facendo sì che rimanesse circoscritta
nell'ambito di poche questioni che non dessero fastidio a nessuno e
che facessero velo ad un'opinione che riteniamo di dover
esplicitare come forze politiche responsabili su un cambiamento di
quadro dell'intero apparato costituzionale. Sappiamo che non avrà
un futuro, tant'è che i giornali di oggi ne danno cognizione in
modo sommario e l'hanno già relegata, ci sono altri temi più
centrali, c'è la riforma della legge elettorale che è il nodo che
si ha di fronte, questo potrebbe sembrare un diversivo. Non è però
un diversivo che un Parlamento si ritenga legittimato a stravolgere
l'assetto costituzionale di un Paese a colpi di mano, che sono
fatti senza perseguire un intento costruttivo e senza tenere
presente i diversi soggetti che ci sono in campo.
Siccome non siamo giornalisti che devono dare conto di cosa è in
discussione, ma siamo un'espressione di forze politiche e dei
soggetti che hanno il dovere di illuminare l'opinione pubblica
rispetto al nostro convincimento e a quello che si può formare
nella comunità valdostana su quello che sta succedendo, riteniamo
importante segnalare non solo il quadro generale, ma una serie di
gravissimi stravolgimenti che hanno impatto sulle nostre Regioni
speciali. Essere in un sistema presidenzialistico, o
semipresidenzialistico, o essere in un sistema parlamentare non è
la stessa cosa per una Regione a statuto speciale. Essere in un
sistema federale o in un sistema pseudo-federale che vota, che ha
un Senato federale che tale non è - e noi lo abbiamo valutato sulla
base delle votazioni che ci sono state in Senato -, per noi sono
fattori di estrema rilevanza sui quali occorre pronunciarsi.
Pronunciarsi per noi nel dire che le Regioni devono avere una pari
dignità nel Senato delle Regioni e non essere uno a venticinque,
come sarebbero nel rapporto fra noi e la Lombardia, fra noi e la
Sicilia, per noi non è indifferente.
Non è quindi un'impuntatura, la rassicuro rispetto soprattutto
ai rapporti personali che ci sono fra di noi, noi non abbiamo
apprezzato la sua conduzione della commissione nella giornata di
ieri, ma sono cose sulle quali si voltano tranquillamente le
pagine. Siamo adesso a parlare nel merito di questioni serie e a
queste ci vogliamo limitare parlando chiaro, dicendo che non
dobbiamo cadere negli equivoci demagogici e propagandistici in cui
una parte del Parlamento sta portando su questo tema l'intero Paese
e dire che il Consiglio reputa...e sull'impugnativa di
mobilitazione credo che lei non avrà trovato grandi divergenze,
entrambi diciamo che il Governo regionale dovrebbe fare certe cose,
noi precisiamo anche la componente consiliare che non deve rimanere
estranea a questa rete di collegamento interistituzionale, ma
questi sono dettagli: il problema di fondo è una presa di posizione
e di coscienza che riteniamo di dover assolutamente fare in questo
Consiglio. Riteniamo che, seppure con il caldo delle ultime ore di
un Consiglio di fine luglio, sia significativo che venga messa
all'ordine del giorno come è stato e che faccia oggetto di un
pronunciamento della nostra Assemblea. Grazie.
Presidente
- Dichiaro aperta la discussione generale.
La parola al Consigliere Caveri.
Caveri (UV)
- Merci M. le Président.
Il me paraît évident que j'éviterai de revenir sur la question
de forme et je m'occuperai que de la substance, parce que les temps
que nous sommes en train de vivre sont tellement difficiles et
qu'il est tellement important de discuter des éléments concrets
qu'il faut éviter de revenir sur tout ce qui s'est passé en
commission. Aujourd'hui nous avons des documents, chacun de nous
est à même de s'exprimer et je voudrais m'occuper que des éléments
politiques que nous sommes tenus à débattre cet après-midi.
Du point de vue psychologique, nous sommes, en tant qu'autonomie
spéciale, en difficulté. Personne n'aurait pensé d'avoir une
situation tellement délicate pour notre autonomie dans un cadre
politique sans précédents en Italie et en Europe et dans un climat
économique et financer qui se démontre chaque jour fort difficile
et il y a des moments d'espoir et des moments de difficulté, mais
chaque jour a sa peine dans ce parcours. Au-delà de cette
considération, il est évident que nous sommes tenus à faire notre
part et d'affronter les différents éléments en sachant que nous
sommes le Conseil de la Vallée d'Aoste, donc la grande discussion
sur la réforme constitutionnelle est une discussion qui se tient
dans le Parlement italien. C'est tout à fait légitime de notre part
de pouvoir nous exprimer et il me paraît que chaque force politique
a ses référents à Rome qui sont à même de s'exprimer dans les
assemblées pertinentes, celles qui s'occupent de réformes.
È del tutto evidente che ci troviamo in un clima di crescente
ostilità nei confronti delle autonomie speciali, ne abbiamo
discusso nelle dichiarazioni fresche che il Presidente ha fatto
sull'ultimo decreto: quello della
spending review
. In queste
ore si vedrà se ci sarà una soluzione di salvaguardia delle
autonomie speciali o se ci troveremo di fronte all'ennesima
delusione in questa parte di legislatura, sapendo che qualcuno non
a caso in questi giorni ha ricordato come, sparita la politica,
resti la consulta, la Corte costituzionale, che in una raffica di
sentenze nei mesi di giugno e luglio ha messo del balsamo sulle
terribili ferite che la nostra autonomia speciale ha subito con una
serie di decreti-legge che stanno arrivando al pettine. Sono
decreti-legge che sono il frutto prima dell'ultima parte del
"Governo Berlusconi", poi nelle sentenze attuali della prima parte
del "Governo Monti".
Questa crescente ostilità nei confronti delle Regioni autonome
non vede solo come protagonista in negativo la politica intesa come
Parlamento italiano, che è quello con la capacità legislativa che
può invadere le nostre competenze - fra l'altro, ogni tanto
nascondendosi dietro agli obblighi comunitari -, ma c'è anche un
attacco sempre più virulento da parte del mondo dell'informazione.
Infatti, guardando i grandi quotidiani come il
Corriere della
Sera
,
La Repubblica
,
Il Sole 24ore
, ma anche
Libero
e
Il Giornale
, ci rendiamo conto come le
autonomie speciali dai tempi del famoso libro sulla casta di Rizzo
e Stella siano nel mirino, ogni mese escono fuori statistiche e
articoli in cui alla fine si dice: "basta con le speciali".
Talvolta poi nell'informazione si incunea il mondo accademico,
autorevoli professori federalisti fino a qualche mese fa sono
all'improvviso colpiti da una specie di fulmine centralista e
cominciano a dire: "basta" con questa situazione di difformità nel
regionalismo italiano e si spingono fino a dire: "basta" con il
regionalismo italiano. Il mondo dell'economia fa la stessa cosa,
qualche giorno fa mi hanno mandato un piccolo studio di Banca
Intesa San Paolo intitolato
"L'anacronismo dei privilegi"
,
addirittura in un monitoraggio fatto da questa importante banca si
dice: "basta con le Regioni a statuto speciale" e in dieci
paginette si smontano sessanta anni di storia, il tutto arricchito
di grafici e di quell'insieme di ammennicoli peraltro non nuovi,
perché c'è qualche esponente politico valdostano che nel tempo ha
fatto dei libri sui privilegi della Valle d'Aosta. Ricordo che,
prima degli attacchi esterni...ed oggi non mi riferirò a questi
colleghi, oggi vicini ad alcune forze politiche dell'opposizione,
che hanno teorizzato per anni che eravamo troppo ricchi, dicendo
anche in termini francescani che dovevamo vergognarci, quando poi
tutti oggi siamo d'accordo che non ci dobbiamo più
vergognare...arrivano questi attacchi, in parte fomentati
dall'interno, perché, quando vedo alcuni articoli sui giornali, mi
viene in mente che qualche ispiratore locale ci possa essere.
La riforma...intanto voglio dire che la posizione del Senatore
Fosson è stata limpida: ha votato sull'emendamento del
semipresidenzialismo astenendosi, che è voto contrario, come
potrebbe dirci il Presidente Rollandin avendo fatto il Senatore, la
stessa cosa è avvenuta sul voto complessivo. È vero che noi
possiamo in questa discussione esprimerci con una geometria
variabile, lo dicevo in commissione, cioè i colleghi del PdL hanno
un atteggiamento favorevole sul semipresidenzialismo, mentre
l'Union Valdôtaine storicamente ha un atteggiamento contrario e il
documento non è omissivo, perché diamo conto di una polemica
crescente sull'argomento. Tuttavia basta guardare la maggioranza
con cui questa riforma è stata approvata ieri per rendersi conto
che tale maggioranza sarà ancora più flebile alla Camera e questo
significa che con il tempo a disposizione da qui al mese di aprile
2013 non c'è alcuna possibilità che tale riforma arrivi a
conclusione; se anche arrivasse eccezionalmente, ma i tempi del 138
della Costituzione non ci sono, sarebbe sottoposta a referendum
popolare.
Credo quindi che oggi possiamo scorrere la riforma
costituzionale, dove noto con simpatia che viene affermato
finalmente il bilinguismo della Valle d'Aosta/
Vallée d'Aoste
nel declinare il Senato federale...ma che è una riformetta ritengo
che lo si vedesse dalle immagini televisive dell'aula del Senato,
dove tutto c'era tranne quel fuoco costituente che fa immaginare
che la riforma possa arrivare a conclusione. Certo questa riforma
contiene degli elementi di delusione: non c'è una riforma
federalista, la diminuzione del numero dei parlamentari è
minimalistica rispetto alle aspettative che c'erano state, la
figura del semipresidenzialismo va ad infilarsi come una specie di
corpo estraneo rispetto al complesso della Costituzione. È una
specie di cosa posticcia che immagino abbia una valenza anche nella
trattativa politica per la vera materia del contendere, che noi
evochiamo, che è il superamento del Porcellum, per cui questa sorta
di braccio di ferro sulla riforma costituzionale diventa qualcosa
di strumentale. L'unica nota positiva è il fatto che sia stato
cancellato l'interesse nazionale.
Concludo dicendo che il fatto che oggi adoperiamo questa
risoluzione prima dell'estate per ribadire la difesa dell'autonomia
speciale non è improprio o improvvido, perché questa è l'emergenza
attuale, non il "babaccio" o il "babau" del semipresidenzialismo di
una riforma che non arriverà mai alla fine...e semmai il fenomeno
tutto italiano in cui per alcuni anni il vento del federalismo,
senza nessuna concretizzazione, ha soffiato sull'Italia, per cui se
uno andava in un confronto pubblico e diceva di non essere
federalista, veniva lapidato...oggi ho l'impressione che la moda
sia inversa, che chi dice di essere contro la democrazia locale ed
in particolare contro le autonomie speciali rischia invece di
essere alla moda.
Presidente
- La parola al Consigliere Bertin.
Bertin (ALPE)
- Grazie Presidente.
A nostro avviso, è importante che il Consiglio esprima una sua
opinione in ordine alla riforma costituzionale approvata ieri in
Senato, anche se tale riforma difficilmente andrà a buon fine.
Questa riforma, che introdurrà nel sistema italiano il modello
istituzionale francese con l'elezione diretta del Capo dello Stato,
introducendo quello che viene definito semipresidenzialismo -
definizione che è stata data dal politologo Duverger negli anni '70
e che ha avuto un certo successo -, ma non spiega bene i meccanismi
di funzionamento di questo sistema. È un sistema che mescola
elementi presidenzialistici ad elementi parlamentaristici, un
funzionamento non sincronico dei due elementi, ma diacronico, cioè,
quando la maggioranza parlamentare corrisponde a quella
presidenziale, ci si trova davanti ad un sistema iper
presidenzialista molto più di quello americano, che ha al suo
interno una serie di limitazioni del potere del Presidente il
cosiddetto
check and balances
, che fanno sì che il sistema
americano funzioni. Il sistema francese, nel caso di omogeneità
della maggioranza parlamentare con quella presidenziale, viene ad
avere come risultato un sistema presidenziale più di quello
americano; al contrario, quando le due maggioranze non
corrispondono, si ha la cosiddetta
cohabitation
e il
meccanismo entra in crisi e solo una democrazia di lunga tradizione
e una cultura politica come quella francese condivisa da tutte le
forze politiche può reggere una situazione del genere. Alla fine
del sistema sovietico lo stesso modello è stato applicato dalla
Federazione russa e una di queste crisi fra il Cremlino e il
Parlamento russo è finita a cannonate: questo per dire che è un
modello complesso che vede una difficoltà di applicazione nel
nostro sistema.
In Italia molto difficilmente può funzionare questo sistema, non
si finirà a cannonate, ma il rischio di una paralisi o di un
consociativismo inutile e dannoso è più che reale. L'elezione
diretta del Presidente della Repubblica ha nel proprio DNA un
elemento nazionalista e per una Regione e uno Stato come il nostro,
che dal nazionalismo ha avuto grandi danni, la dottrina fascista è
nata in Italia ed esportata nel mondo creando grandi problemi, non
può che preoccuparci. È importante pertanto esprimere una certa
preoccupazione, perché è un modello che non viene limitato da un
forte sistema autonomistico, il modello proposto per il
bicameralismo è ben lontano dal Bundestag o dal Senato americano:
ci si trova in un sistema diverso e che non avrà la capacità di
contrapporsi a questa ipotetica elezione diretta del Presidente
della Repubblica. Per questa ragione è importante che il Consiglio
esprima una propria opinione per essere chiaro su tale punto e per
non lanciarsi in avventure dalle quali non è facile tornare
indietro. Grazie.
Presidente
- La parola al Consigliere Salzone.
Salzone (SA-UdC-VdA)
- Grazie Presidente.
Intervengo perché devo delle scuse ai miei colleghi, in
particolare ai colleghi Zucchi, Caveri, Empereur e al Presidente
stesso, perché mi ero battuto affinché le due risoluzioni potessero
trovare una sintesi che avesse come titolo quello della
salvaguardia dei nostri diritti costituzionali, la difesa della
nostra autonomia. In un momento come questo sentir parlare di cose
pur molto intelligenti, collega Bertin, o sentirmi dire dal collega
Louvin che la salvaguardia dell'autonomia è un problema parziale
quasi sterile...credevo che le indicazioni fossero altre: ecco
perché, quando in commissione ho chiesto una riunione successiva
per discutere di queste cose, mi ero illuso che almeno su un
argomento di tale importanza si potesse trovare una sintesi.
Credo che in questo momento l'argomento che ci riguarda sia
quello che ha ben illustrato il collega Caveri: c'è un attacco
indiscriminato alle speciali, in questa discussione noi dovremmo
fare dei distinguo fra le speciali dell'arco alpino e le speciali
come la Sicilia o la Sardegna; come Stella alpina, abbiamo cercato
di dirlo in un documento recentemente. Questo doveva essere
l'argomento che non poteva altro che unirci, mi chiedo cosa pensa
l'opinione pubblica se ci dividiamo su un problema di tale tipo!
Allora rinnovo le scuse ai colleghi e dico che con il partito del
"no" ad ogni costo non c'è dialogo. Colleghi, non riesco a capire a
cosa possa portare un atteggiamento di questo tipo, non posso
pensare che la gente non tenga conto delle cose che vengono
regolarmente fatte, non sia attenta. Credo che la gente abbia
bisogno di fatti concreti oggi più che mai e che, con tutte le
difficoltà del caso, mamma Regione in questo momento pensi ai suoi
figli.
A sentire voi, sembra che qui non si faccia niente o si faccia
tutto male, ascoltiamo sistematicamente lezioni di moralismo, come
al solito. Sono cose che ho già detto e che ripeterò fino alla fine
della legislatura. Mi sembra un film che ho già visto la scorsa
legislatura, il caos: mi ricordo, guardando da questa parte,
c'erano i Consiglieri Squarzino, Bortot, Sandri, di là c'era
Frassy, che ci davano lezioni continue di moralismo, di incapacità,
come voi, sempre con lo stesso tono saccente, continuamente! Alla
fine il film non so se sapete come è finito: sono finiti tutti nel
tritacarne e non credo che la gente abbia colto tutti quei
richiami...si sono presentati, ma non sono stati eletti...
(interruzione del Consigliere Donzel, fuori
microfono)
...ho citato la Squarzino perché era tra coloro che, fra
l'altro, ho sempre stimato. Diciamo allora i Verdi per essere più
precisi che non sono entrati, va bene così? Citavo quelli che erano
i più accesi relativamente a qualunque tipo di critica.
Sapete perché questo rammarico? Perché ho perso la scommessa con
tutti i colleghi, ma perché pensavo che almeno su tale argomento si
potesse trovare una sintesi che rappresentasse la salvaguardia
della nostra autonomia. Non riesco a capire cosa l'opinione
pubblica può pensare se ci dividiamo su una questione del genere,
può darsi che non abbia capito niente, ho cercato di dire in
commissione che ritenevo che questo fosse l'argomento di cui
parlare, ma se voi pensate che gli atteggiamenti che avete sono
quelli giusti, vi auguro un futuro florido pieno di voti.
Presidente
- La parola al Consigliere Donzel.
Donzel (PD)
- Grazie Presidente.
Davvero un argomento importante su cui vale la pena di fare una
riflessione uscendo da questo schematismo in cui ha cercato di
rifugiarsi nel finale il collega Salzone, cioè la cattiva minoranza
che non vuol fare il compitino con la maggioranza e racconta questa
storia perché quelli che non sanno come sono andate le vicende
accolgono questa rappresentazione solita pittoresca della minoranza
cattiva che fa apposta a trovare tutti gli inghippi. La minoranza
si è presa il compito, e di questo ringrazio il collega Louvin che
per primo ha presentato un testo in commissione che raccogliesse le
istanze di due Parlamentari valdostani, tanto che Caveri ha detto
che alla luce del voto del Senatore Fosson...quello che è contenuto
nella risoluzione di minoranza è esattamente il voto del Senatore
Fosson! Allora qui chi è che gioca una partita un po' strana? La
partita un po' strana è quella che gioca la maggioranza, che ha
l'imbarazzo di avere nel suo seno il PdL, che ha fatto un'azione in
Senato, la quale ha avuto come obiettivo non tanto quello di votare
il semipresidenzialismo - su cui anche i nostri Parlamentari
avevano espresso riserve in commissione, quindi non c'era nessun
problema ad inserirlo nel testo - quanto quell'atteggiamento...la
ricomposizione della maggioranza PDL-Lega al Senato ha avuto un
obiettivo preciso: quello di affossare la riforma costituzionale.
L'iter ora passa alla Camera, deve tornare al Senato per essere
rivotato, tornare alla Camera e, se non ha raggiunto la maggioranza
qualificata, viene sottoposto a referendum, quindi la partita è
ancora lunga e in una partita così lunga quello che chiedevano i
Parlamentari era qual è l'orientamento di massima del Consiglio: si
può avere un testo di indirizzo che ci renda più sereni
nell'affrontare il percorso così confuso in un Parlamento in cui
non è facile lavorare?
Ricordo quando si è cercato di mettere in difficoltà il Partito
Democratico della Valle d'Aosta sul voto della riduzione dei
consiglieri regionali proposta dai Senatori del PD, in quella
occasione, sentiti i Senatori del PD, avevo loro esternato che non
si poteva avallare una scelta che non fosse condivisa da tutto il
Consiglio regionale o da una sua maggioranza ampia. Conformemente a
questo, abbiamo votato contro la proposta di legge, anche se
presentata dai nostri Parlamentari. Oggi invece si vuole far
credere che c'è una minoranza indisponibile a fare un documento
unitario in difesa della minoranza, quando in realtà è l'imbarazzo
delle forze autonomiste che vogliono far passare un testo su cui se
c'era il semipresidenzialismo, Zucchi & Company avrebbero
puntato i piedi! Ecco che qui si vede quanto interesse c'è nella
maggioranza per la difesa dell'autonomia: non si è disposti a
rinunciare del pezzetto nazionale per l'interesse generale
dell'autonomia della Valle d'Aosta! Noi lo abbiamo dimostrato con
un voto in quest'aula e quello che chiedevamo è che avvenisse la
stessa cosa oggi. Si è detto che non si può, ci sono situazioni
delicate; certo, bisogna coccolare quei quattro voti perché servono
a compensare i franchi tiratori! Questo è lo stato di cose, non
tirate in ballo la non serietà della minoranza: qui c'è uno
scenario politico chiaro, ci si aggrappa a questo PdL e si è pronti
anche a sacrificare pezzi di autonomia pur di tenerselo! È una cosa
inguardabile, per questo abbiamo sostenuto con forza le ragioni di
una risoluzione in cui alla fine della fiera bisogna riconoscere
l'abilità del collega Caveri, che ha accolto quasi tutte le
sollecitazioni dell'ultima ora del nostro gruppo, quindi la
riduzione dei parlamentari, l'intervento sul Porcellum, però quello
che diverge fra i due testi è che in uno si chiede di dare un
indirizzo preciso ad una riforma costituzionale nella quale sia
valorizzato il ruolo delle Regioni a statuto speciale. Se anche si
va in un progetto federalistico, questo non può prevedere
l'abolizione delle Regioni a statuto speciale, ma deve sempre
vedere riconosciuto questo ruolo. Non vedo che problema c'era a
recepire questa posizione.
Se il gruppo del PdL vuole morire sul presidenzialismo, si
accomodi, sappiamo che a livello nazionale perfino esponenti
autorevoli come Pisanu hanno preso le distanze da quel documento
pur essendo convinti semipresidenzialisti. Pisanu ha detto:
"sono favorevole al semipresidenzialismo, ma la procedura
adottata è volta ad affossare la riforma costituzionale"
. Non è
quindi in campo se uno è per o contro il semipresidenzialismo: è in
campo se uno vuole costruire un documento che dia un indirizzo e
che sia uno strumento utilizzabile dai nostri Parlamentari nel
difficile cammino della riforma costituzionale, che non arriverà in
porto, ma che presenta delle trappole. Ci saranno dei dibattiti
dove le Regioni a statuto speciale saranno oggetto di attacchi
violenti provenienti da più parti, fomentati dal fatto che spesso
ci vedono come centri di spesa incontrollata, quindi non essendo
neanche bene a conoscenza di come funzioniamo.
Dal nostro punto di vista, il testo del collega Louvin, che ha
accolto anche gli emendamenti che avevamo presentato noi, è un
testo che non ha lo scopo di dividere, ma è il testo che ci avevano
chiesto i Parlamentari ed è in linea con il voto del Senatore
Fosson. Non riusciamo a capire se non per questa logica in cui il
PdL se c'è da fare la voce grossa per difendere lavoro, impresa,
eccetera, gli va bene tutto e sta zitto, se c'è un piccolo orgoglio
di partito da tenere in piedi, punta i piedi e la maggioranza
abbassa la testa e fa passare un testo che deve tener conto delle
esigenze del PdL; questa cosa non la possiamo accettare e ribadiamo
con forza la validità del testo presentato dalle forze di
minoranza.
Presidente
- La parola al Consigliere Zucchi.
Zucchi (PdL)
- Non riproporrò nel mio intervento gli
argomenti che sono stati descritti in modo egregio dal collega
Caveri sui temi che, come è stato spiegato, ci uniscono ed era
questo il tentativo con il quale ho concluso l'illustrazione della
risoluzione, che purtroppo è andato non a buon fine, perché qui c'è
sempre il desiderio di porre il cappello e di sovvertire un
ordinamento che, mi spiace per voi colleghi dell'opposizione, è un
ordinamento sotto gli occhi di tutti e che deve essere da voi anche
capito. È di tutta evidenza che in una risoluzione, che contenga
delle premesse negative a tal punto da far togliere di
default
un'unità di intenti, non si poteva lavorare in
questa ottica e si doveva trovare comunque una sintesi.
Non ripeto pertanto le ragioni come non mi soffermo sulle
impegnative che do per lette, altrimenti farei un'offesa
all'intelligenza di tutti, ma non mi voglio sottrarre al dibattito,
che in qualche modo io pensavo potesse essere di minore interesse,
riguardante la riforma costituzionale e la tanto vituperata riforma
del sistema semipresidenziale. Vorrei anzitutto ricordare al
collega Louvin e al collega Donzel che il tanto vituperato asse PdL
e Lega è quello che ha levato il concetto dell'unità giuridica
economica della Repubblica, che è un elemento di grande
preoccupazione ai fini della nostra realtà, perché l'inserimento
che era stato riproposto nel 2001 dell'interesse nazionale ad opera
del Governo di centro-sinistra non era un elemento che ci metteva
in grande tranquillità.
Entrando nel merito della riforma presidenzialista, ho molto
apprezzato l'intervento del collega Bertin, che ha spiegato a tutti
qual è il motivo, perché finora non ho sentito al di là delle
questioni di tempo, di forma, di modi...e che ha fatto una piccola
lezione di diritto costituzionale e ha spiegato il motivo secondo
il quale il suo gruppo non ritiene che l'impianto
semipresidenzialista si possa adattare alle convenienze della Valle
d'Aosta; legittimo, anche se non condividiamo.
Per noi del PdL, fatto salvo il sistema del Senato federale che
non piace neanche a noi come è stato configurato nel voto di ieri,
perché avremmo avuto piacere che ci fosse un Senato federale quale
elemento di garanzia per l'innesto di un sistema semipresidenziale
o presidenziale...non ho sentito, al di là delle disquisizioni del
collega Bertin, da parte degli esponenti del Partito Democratico
quali sono i motivi per cui ad Aosta e a Roma questi Signori, dopo
aver creduto al sistema dell'innesto presidenziale...ricordo che il
Partito Democratico ha voluto l'elezione diretta dei sindaci, ha
voluto impostare il discorso sul presidenzialismo...fino ad ieri
erano d'accordo: erano d'accordo per il ballottaggio dopo 15
giorni, adesso dicono che non sono d'accordo perché non ci sono i
tempi! Noi del PdL non abbiamo paura che sia il popolo ad esprimere
il Presidente della Repubblica nell'impianto che è presente
oltralpe, non abbiamo paura che nel sistema elettorale sia il
popolo ad esprimere con le preferenze i propri Parlamentari. Chissà
come mai il PD ha cambiato idea e pensa, senza dire il perché, che
non è più opportuno impostare, per una questione di forma e di
modi, la questione del semipresidenzialismo. Non ho sentito nessuno
né in quest'aula, né negli autorevoli commenti dei Segretari che si
sono succeduti nel Partito Democratico a varie rotazioni...forse
sarà questo il motivo per cui non volete il semipresidenzialismo:
la storia ha dimostrato che non avete forse delle persone in grado
di essere rappresentative per essere elette direttamente dal
popolo! Forse avete fatto dei conti e pensate che vale di più la
ragione di bottega, allora invocate la ragione del tempo e della
forma, invece di entrare nei contenuti. Apprezzabile la soluzione
del collega Bertin che ci ha spiegato il perché, ma a Roma nessun
perché da parte vostra. Sulla legge elettorale perché non dite:
"noi siamo d'accordo"...
(interruzione del Consigliere Donzel, fuori
microfono)
...fammi finire Donzel, perché i professori lo fate di mestiere,
ma ogni tanto il troppo stroppia. Voi siete abituati sempre a
bacchettare, pensate che gli altri siano degli stupidi che parlano
perché hanno la lingua in bocca ed è ora di finirla e che qualcuno
in quest'aula vi dica che certi atteggiamenti sono esagerati quando
avete questa arroganza, che non è stata tanto appagante dal punto
di vista elettorale!
Torno alla questione dei colleghi, spiegate perché voi qui, come
a Roma, non volete che sia il popolo ad esprimere le preferenze ai
propri parlamentari. Non è un concetto che attiene alla Valle
d'Aosta, che ha un impianto che ci tutela, abbiamo il collegio
uninominale e non siamo toccati. Dal momento che ci avete tirato
per i capelli, spiegate alla Nazione perché vi state incancrenendo
in queste ore e non accettate che sia il popolo ad esprimere con le
preferenze i propri parlamentari, invece volete che siano i partiti
attraverso il meccanismo dei collegi ad esprimere come prima un
sistema che dipenda dai partiti, piuttosto che dal volere della
gente.
Noi del PdL, senza entrare in polemica, diciamo che, fatto salvo
che preferimmo che ci fosse un Senato federale vero che possa
essere garante della nostra specificità e con il quale l'impianto
del presidenzialismo o semipresidenzialismo sarebbe più auspicabile
in Italia, di fronte all'incancrenimento che si è registrato in
questi anni di Governi di centro-destra e di centro-sinistra che
hanno paralizzato la Nazione, di fronte al sentimento di
antipolitica per il quale sembra che non ci siano dei correttivi,
diciamo che non abbiamo paura che il popolo si possa esprimere e si
possa fare questa riforma. Non è una questione di tempi, ma di
contenuti e di voglia di fare determinate riforme. Se c'è questa
volontà, non è il tempo che impedisce che venga fatta una riforma,
ricordo che certe riforme sono state fatte anche in zona Cesarini e
non è stato per questo che certe riforme per mancanza di tempo non
sono state adottate.
Concludo dichiarando che non era per paura di sottrarmi ad un
dibattito nazionale, ma nel dichiarare la nostra posizione qui come
a Roma e nell'evidenziare la vostra contraddittorietà, amici del
PD, che termino il mio intervento invitandovi a calare le ancore,
perché non avete neanche i presupposti per poterlo fare.
Presidente
- La parola al Consigliere Louvin.
Louvin (ALPE)
- Grazie Presidente.
Mi rallegro di poter aggiungere, a nome del gruppo, alcune
riflessioni avendo sentito opinioni franche ed argomentate da parte
di molti colleghi. Credo anch'io come il collega Zucchi che sia
stato intelligente l'intervento del collega Bertin, perché ha posto
in evidenza l'impatto complessivo di alcune scelte che sono
contenute in modo raffazzonato in questa riforma costituzionale,
perché danno l'idea di un tentativo di andare in quello che Zucchi
ha definito "l'impianto della Nazione". Il collega ha usato due
volte il riferimento della Nazione, non lo dico in senso
dispregiativo, abbiamo una forte diversità di formazione ideologica
e, mentre ci sono qui partiti che hanno dei
congrès
nationaux
, che non mi pare richiamino quell'impianto nazionale,
voi, quando parlate di Nazione, avete l'idea di una visione
centralistica, nazionalistica dello Stato e state tirando la
coperta sul piano parlamentare per andare in questa direzione con
un asse politico che ha dato frutti negativi in passato.
È stato inserito nella vostra risoluzione il richiamo al
Porcellum. È vero che questa definizione è stata data da un
illustre costituzionalista: il professor Sartori, ma il babbo del
Porcellum è Roberto Calderoli, che partorisce in questo momento
proposte costituzionali, insieme ai suoi colleghi del PdL, nella
stessa logica che è equivoca sul piano federalistico, ma che è
altamente rafforzativa di una visione centrale, tanto che, per
essere un esponente di presunto federalismo, fa approvare dal
Senato una norma nella quale i rappresentanti delle Regioni vanno
in Parlamento, ma non sono dei Parlamentari. Una cosa singolare di
avere queste formule così alchemiche che fanno sì che noi avremmo
un Presidente della Regione, o un mandatario del Consiglio
regionale che va in Parlamento, ma non è Parlamentare; questo
sarebbe il Senato federale secondo questa riforma costituzionale
appena votata!
Sulla base delle riflessioni che ha tratteggiato il collega
Bertin, abbiamo dato una valutazione diversa, ci sono tre punti che
ci differenziano su questo documento che avete sul tavolo e che
sarà l'unico che verrà votato, perché automaticamente decadrà la
nostra proposta. Il primo è una dichiarazione che noi riteniamo
opportuno fare e che riguarda i comportamenti irresponsabili tenuti
da alcune forze politiche, che in queste ore hanno preferito
agitare vessilli ideologici e votare proposte palesemente
contraddittorie, agendo in maniera incompatibile con uno spirito
costituente. Per noi non si lavora così nel riformare la
Costituzione, è una cosa che riteniamo di dire come partiti e come
Consiglio. Non è un discrimine fondamentale, ma è un giudizio di
valore da cui voi vi dissociate normalmente. È vero che il Senatore
Fosson ha preso cautamente le distanze, ma si dica che l'Union
Valdôtaine ritiene che questa sia una porcata,
une cochonceté
pour dire d'une façon plus élégante
e ci siamo capiti, ma se
non lo volete dire perché non è bene all'interno di una maggioranza
che vi vede riuniti dirlo, riteniamo che il ragionare per
maggioranza su temi istituzionali sia un errore ed una vistosa
debolezza del Consiglio.
La seconda questione che non avete ritenuto di recepire è la
condanna del sistema semipresidenzialistico, il collega Bertin è
stato limpido nel dire perché questo sistema è sballato, lo
ribadiamo. Chiediamo di indicarlo perché reputiamo che in questo
momento la funzione della Presidenza della Repubblica sia un punto
di equilibrio delicatissimo. Stravolgerla dicendo, come diceva ieri
l'Onorevole Sacconi su
Il Messaggero
, che abbiamo già il
candidato, sarà il Presidente Napolitano dietro il quale ci
schiereremo tutti, è una bufala colossale, perché un sistema
presidenzialistico agisce secondo altri schemi. State quindi
montando come partito a livello nazionale un'operazione altamente
pericolosa per le Regioni a statuto speciale, quanto degli attacchi
che stanno venendo in questo momento e forse di più di quell'inciso
sull'unità politica ed economica della Repubblica, che è stato
opportunamente espunta anche con il vostro voto.
La terza questione è relativa al Senato, lo abbiamo già detto:
si deve parlare chiaro...le allucinazioni dell'Onorevole Calderoli,
che vede in questo un Senato federale, che ha esigenza attraverso
l'informazione che diffondono di far passare come una riforma
federale...è pericoloso per la nostra Regione perché sosteniamo da
decenni una forma federale, che non è quella che sta
contrabbandando il partito che già si è preso la bandiera di Bruno
Salvadori in modo proditorio ed inopportuno e che adesso continua
ad agitare il vessillo federalista, quando di federalista non c'è
nulla. Credo avrà letto lei stesso le dichiarazioni dell'Onorevole
Calderoli, che dice:
"tanto noi siamo pronti ad andarcene e
chiederemo anche i danni al sud"
. Se questo è il ragionamento
federalistico sul quale l'asse PdL-Lega fa portare la riforma
costituzionale, Dio ce ne liberi e guardi!
Noi riconduciamo nell'alveo della sua normalità un dissenso in
questa Assemblea su due posizioni: una che vuole esprimere una
volontà chiara di rigettare questo tipo di impostazioni, anche a
difesa della specialità regionale; non abbiamo nulla nella
risoluzione presentata dalla maggioranza che ci dispiaccia o sia
contro le nostre convinzioni, ma è incompleta e in questo momento
l'incompletezza è segno di debolezza. Abbiamo queste riserve in
ordine alla vostra proposta e abbiamo la forte volontà di vedere
esprimere dal Consiglio una posizione diversa. Per il resto
comprendiamo che si debba avere un paravento, un velo che non
faccia vedere troppo delle lacerazioni interne sul piano
ideologico, delle distanze che possono essere abissali fra
componenti della maggioranza. Ci sono altri presupposti che vi
tengono insieme sul piano del Governo regionale, ma su questo
possiamo discutere in altra sede: qui stiamo discutendo di una
scelta politica nazionale sulla quale è bene che si sappia se
l'Union Valdôtaine attraverso il suo Parlamentare - sarà il turno
dell'Onorevole Nicco, espressione di un'altra sensibilità politica,
pronunciarsi - rigetta queste impostazioni o se tiene una posizione
ambigua e preferisce che non se ne parli troppo per non disturbare
i manovratori. Ci sembra invece opportuno essere espliciti, non
vedremmo nulla di singolare che fosse la maggioranza a vedere
dissociate le sue componenti su una questione del genere, sulla
quale credo che le sensibilità siano più su questo versante che
sull'altro, ma se ragioni di opportunismo portano a voler avere
questa risoluzione così edulcorata, noi dobbiamo segnare un
distinguo.
Presidente
- La parola al Consigliere Donzel, per secondo
intervento.
Donzel (PD)
- Grazie Presidente.
Solo una breve precisazione attinente al fatto che intanto far
passare il Partito Democratico come quello che vuole impedire una
scelta di popolo, fatta da chi ha votato il Porcellum e ce lo ha
fatto sorbire per cinque anni, è una cosa indecorosa! L'altra cosa
grave è cercare di far passare come il modello che aleggia il
Signor Alfano come il modello più vicino alla Valle d'Aosta. La
bozza di accordo...ma capisco che, essendo già stato io fregato una
volta dal collega Zucchi sugli accordi, lei si ricorderà che si
discusse una volta di riforma elettorale per i Comuni, lei fece
tutta una campagna estiva per l'abolizione del vicesindaco, poi
venne in aula e cinque minuti prima mi comunicò che, per
opportunità di partito, aveva cambiato idea. Si rimangiò tutte le
dichiarazioni che per mesi aveva fatto sui giornali e tutto quello
che aveva contrabbandato in commissione e mollò il Partito
Democratico, che aveva una posizione più moderata, che richiedeva
almeno la non ricandidatura del sindaco nella posizione di
vicesindaco, ai quattro venti...tante grazie! Probabilmente è una
prassi comune del suo partito. C'era una bozza di accordo sulla
legge elettorale che prevedeva collegi uninominali, le ricordo che
è il sistema elettorale che abbiamo in Valle d'Aosta, non c'è
nessun voto di preferenze per le politiche in Valle d'Aosta ed è
esattamente quello che si chiedeva in una bozza congiunta, allora
cosa sta dicendo che abbiamo rifiutato le preferenze! Fra l'altro,
il modello di preferenze di cui si parla a livello nazionale è un
modello di preferenza unica.
Altra questione che ancora diverge dal modello regionale è la
questione che il Partito Democratico anche su quel tema lì era
disposto a trattare, ma ragionando su colleghi più piccoli. Ha
fatto quindi un
pot-pourri
cercando analogie con la Valle
d'Aosta, che dimostrano invece quanto sia distante il modello del
suo partito dalla realtà valdostana. Avete un padrone e quello lo
volete imporre a tutto il Paese, trovando qualsiasi
escamotage
, anche quello del semipresidenzialismo! Per
cortesia, almeno quando riferisce in aula, riferisca correttamente
che ancora una volta avete tradito all'ultimo momento gli impegni
presi, è una tradizione lunga che risale all'esperienza
berlusconiana e al bicameralismo, quando, dopo che si era quasi
fatto un accordo, si fece saltare completamente l'accordo in sede
di commissione bicamerale. È una cosa che le appartiene
personalmente questo voltafaccia dell'ultima ora e lo testimoniano
tutti i giornali, la sua posizione sul vicesindaco in Valle d'Aosta
era su tutti i giornali e sappiamo cosa ha votato in
quest'aula!
Presidente
- La parola al Consigliere Zucchi, per fatto
personale.
Zucchi (PdL)
- Non ho capito quante volte il collega
Donzel può intervenire sulla risoluzione, anche perché non so se è
intervenuto per fatto personale, siccome sono ligio ai
regolamenti...se è intervenuto perché può intervenire lui cinque
volte sulla stessa risoluzione, almeno io chiedo la parola per
fatto personale dal momento che sono stato chiamato in causa. Posso
prendere la parola, Presidente, fra fatto personale...è mio diritto
intervenire anche se la commedia sta diventando un po' stucchevole.
Molto probabilmente, visto che ieri è stato citato il celeste
Formigoni per una questione a tutti nota, in particolar modo in
questi due giorni vedo che il collega Donzel è nervoso invece per
il Governatore Errani, visto che è stato citato il celeste, anche
il rosso Errani, se i celesti non ridono, i rossi piangono! Allora
il collega Donzel si è innervosito in questi giorni non solo perché
pensando di avere il
copyright
della tutela anche dei
lavoratori, cosa che non riesce più a fare, invece di pensare al
bene delle persone, si scaglia contro tutto e tutti.
Al di là di questo, per fatto personale dal momento che sono
stato tirato in ballo sulla questione della riforma che ci ha
impegnati ad inizio legislatura, posso dichiarare che, proprio
nella logica dell'appartenenza ad una maggioranza, cosa che sfugge
al collega Donzel, non ho cambiato idea sugli aspetti che ancora
oggi mi preoccupano sulla stortura del mantenimento di un impianto
sindaco e vicesindaco nell'elezione diretta nelle elezioni
amministrative della Valle d'Aosta. Come il Consigliere Donzel sa,
è evidente, altrimenti affermare il contrario sarebbe da ipocriti,
che, quando si fa parte di una grande famiglia, bisogna trovare
delle intese, come sono avvenute oggi, dove si cerca di unire per
uno scopo più alto, la difesa in questo caso dell'autonomia, che è
cosa più alta delle sterili polemiche di bottega, dove ci si
insulta scimmiottando...e, guarda caso, sempre gli insulti e gli
incipit
sui casi nazionali vengono sempre da quei banchi. Le
accuse sul celeste Formigoni, su Berlusconi cattivo, sempre sulla
cattiveria dei
leader
che fanno parte del nostro
schieramento vengono sempre dalla vostra parte. Io non ho la grande
vocazione cristiana a porgere l'altra guancia, ogni tanto cerco di
restituire quello che mi viene dato e, dal momento che ce n'è ben
donde di restituire, perché voi come questa mattina preparate anche
delle risoluzioni...mi rivolgo ad illustri professori che, se
fossero giudicati da altrettanti professori, partendo con delle
premesse false, fuorvianti e non veritiere, verrebbero definiti
manchevoli; invece di impartire sempre le lezioni all'altra parte,
ogni tanto studiate e, quando sbagliate, fate un po' di esame di
coscienza e abbiate l'umiltà di dire: "abbiamo sbagliato"!
Chiudo dicendo che non ho cambiato idea sulla questione
dell'impianto del vicesindaco, mi rendo conto che, nella logica del
mantenimento in un impianto di maggioranza, bisogna trovare degli
equilibri, tutto qui.
Presidente
- Se non ci sono altri interventi, dichiaro
chiusa la discussione generale.
La parola al Presidente della Regione, Rollandin.
Rollandin (UV)
- Grazie Presidente.
Dopo questo pomeriggio di discussione molto animata, le
considerazioni che si possono fare sono due: la prima è che abbiamo
iniziato una discussione su un documento in evoluzione, un
documento che è alla prima tappa, ma che non arriverà alla
conclusione, come è stato detto. Questo non toglie la validità di
un'espressione su alcuni aspetti, ma credo che entrare nel
dettaglio della normativa con tutte le implicazioni sia fuorviante
rispetto alla considerazione di chi mi ha preceduto, in particolare
dell'illustrazione fatta dal collega Caveri, dove è stato spiegato
quale poteva essere la preoccupazione per la nostra Assemblea: era
quella di vedere completamente distrutta una costruzione
autonomista come noi la conosciamo. La vera preoccupazione è
che...mentre si dibatte di riforme costituzionali di ampio respiro,
compreso il semipresidenzialismo, il rischio è di vedere inserito
un argomento che è trasversale, che aleggia su tutte le forze
politiche, di dire che le Regioni a statuto speciale sono le
spendaccione, sono quelle che hanno esaurito il loro ruolo e
quindi... Questa è la vera preoccupazione, nella risoluzione
presentata c'è questo argomento di fondo sul quale, unendomi ai
desiderata
, che erano quelli del collega Salzone, che
speravo avesse ragione, invece non l'ha avuta purtroppo...speravo
si potesse trovare una modalità che meglio riassumesse i punti che
ci univano, senza troppo evidenziare quelli che non solo adesso, ma
anche domani continueranno a dividere questa Assemblea! È evidente
che non si troverà sulle grandi riforme istituzionali un accordo
totale, questo è nella storia.
Non vado oltre, la discussione si è anche allargata su aspetti
che forse non erano direttamente collegati con le due risoluzioni
che sono state qui spiegate. Nella prima riconosciamo il pregio di
aver messo in evidenza questi aspetti, senza misconoscere, perché
una parte è contenuta anche nell'altra risoluzione ed è per quello
che si poteva trovare una formula che garantisse almeno tali
aspetti. Perché di tutta questa discussione drammaticamente il
risultato sarà modesto, ci ritroveremo fra qualche tempo a riaprire
una discussione su una tematica che è già evoluta, perché questa
non arriverà in fondo e qui non c'è da essere buon profeti,
succederà così.
Noi ringraziamo per l'impegno che c'è stato su queste due
tematiche, sono temi importanti sulle riforme costituzionali. È da
notare che purtroppo il federalismo non era mai nato e quel poco
che c'è sta morendo per l'evidente atteggiamento che è
romano-centrico come non lo è mai stato credo dall'inizio della
storia repubblicana! Il libro di Bondi che sta circolando sulla
spending review
è l'esempio più eclatante di come si pensa
di amministrare tutte le partite relative alle competenze ordinarie
e straordinarie delle Regioni prendendo la frusta, andando a
prendere dei parametri assurdi e dicendo che su quello si può
risparmiare; immaginiamo cosa succede in materia istituzionale!
Questo è il quadro di oggi, quindi forse si è perso qualcosa, si
poteva con un piccolo sforzo trovare una soluzione che gratificasse
il fatto di avere un qualcosa che qualcuno legga nel senso di
dire...è la rappresentazione unitaria di una Regione che adesso si
trova in una situazione di difficoltà. I dati che noi riportiamo
non vengono mai presi per quello che sono, ma sempre inseriti nelle
cosiddette "torte" e diagrammi che hanno tutti dei presupposti
diversi, per cui è difficilissimo riuscire a spiegare le nostre
buone ragioni. Questa è la conclusione su cui credo che si possa
ragionevolmente immaginare...non per cercare di sintetizzare quello
che è stato detto in due ore, ma cercando di capire quale potrebbe
essere il futuro. Nella risoluzione che voteremo ci sono questi
punti, credo che abbiano una validità e penso che anche
l'opposizione possa dire che in tali punti si riconosce, ce ne sono
altri che invece noi riteniamo non indispensabili in questo
momento. Grazie.
Presidente
- Pongo in votazione la risoluzione presentata
dalla I Commissione con la correzione formale illustrata dal
Consigliere Zucchi:
Risoluzione
Il Consiglio regionale della Valle d'Aosta/Vallée
d'Aoste
Preso atto di quanto emerso nella recente audizione con i
parlamentari della Valle d'Aosta, Sen. Antonio Fosson e On. Roberto
Nicco, svoltasi in I Commissione sul tema della proposta di riforma
della Costituzione all'esame del Senato della Repubblica;
Sottolineato preliminarmente che:
- si avverte in questa fase storica un clima di crescente
ostilità nei confronti delle autonomie speciali, che evidenzia
l'esistenza di un'azione coordinata che sfocia in prese di
posizione di vario genere derivanti dal mondo politico e
accademico, oltreché da diversi settori dell'economia e
dell'informazione, profittando anche della grave situazione legata
alla crisi economico-finanziaria in corso;
- la proposta costituzionale, attualmente in discussione in
Parlamento, rappresenta una sintesi contraddittoria in assenza di
un disegno complessivo e di un clima costituente condiviso, come
evidenziato dalle scelte sulla forma di governo (ciò emerge, ad
esempio, dalle forti polemiche sul semipresidenzialismo);
- risultavano, nel testo iniziale della riforma in
discussione, elementi di preoccupazione, come previsto dal concetto
- per ora bocciato dall'aula - dell'"unità giuridica o economica
della Repubblica", versione riproposta del vecchio "interesse
nazionale" assai negativo per le potestà legislative
regionali;
- risulta assai negativo che nella bozza di riforma manchi
del tutto l'auspicata introduzione del principio dell'intesa con le
autonomie speciali nell'articolo 116 della Costituzione,
indispensabile tutela per la specialità e presupposto per
affrontare con serenità la riforma organica degli Statuti;
- si nota come la legislatura nazionale si avvii alla sua
tormentata conclusione e, nella situazione di incertezza già
evocata, risulti difficile il raggiungimento delle maggioranze
necessarie per una riforma costituzionale che non venga sottoposta
a referendum;
Giudica
incoerente la proposta di bicameralismo così come formulata e
per altro, anche nel punto riguardante la riduzione del numero dei
parlamentari nazionali, non in linea con le reiterate proposte
federaliste approvate dal nostro Consiglio Valle in tema di Camera
delle Regioni;
Propone
di rafforzare la rete di collaborazione e di fronte comune
con le altre autonomie speciali dell'Arco alpino sia dei governi
che dei Consigli regionali, oltreché dei Parlamentari eletti in
queste zone, come mostrato dal recente incontro nella Provincia
autonoma di Trento fra i Presidenti delle Regioni a Statuto
speciale e delle Province autonome del Nord;
Segnala
positivamente come, rispetto alla messa in discussione
dell'autonomia speciale, si siano avute una serie ripetuta di
sentenze della Corte Costituzionale che, nel breve volgere di due
mesi, hanno posto alcuni principi a difesa degli Statuti
d'autonomia speciale:
Ricorda
come vi sia una necessità evidente di una revisione della
legge nota come "Porcellum" per le elezioni politiche, fatto salvo
il sistema elettorale in vigore in Valle d'Aosta;
Impegna
infine il Presidente della Regione, invitando altresì i
Parlamentari valdostani, ad azioni, concertate con il Consiglio
Valle, a difesa dell'autonomia speciale della Valle d'Aosta/Vallée
d'Aoste e delle sue prerogative per contrastare la campagna in atto
contro la specialità, in accordo con le altre autonomie speciali, e
a vigilare sui contenuti delle riforme in divenire.
Consiglieri presenti: 33
Votanti e favorevoli: 25
Astenuti: 8 (Bertin, Giuseppe Cerise, Chatrian, Donzel, Carmela
Fontana, Louvin, Patrizia Morelli, Rigo)
Il Consiglio approva.
Presidente
- La risoluzione presentata dai gruppi ALPE e
Partito Democratico, considerata la votazione di quella della I
Commissione, ovviamente decade.
Il Consiglio prende atto.
Presidente
- Con tale votazione il Consiglio regionale è
terminato, auguro a tutti una buona serata e ci rivedremo a
settembre.
La seduta è tolta.
---
L'adunanza termina alle ore 17,49.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK