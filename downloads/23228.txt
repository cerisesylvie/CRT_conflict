Consiglio Regionale della Valle d'Aosta - Oggetto del Consiglio n. 2449 del 24 gennaio 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Inquinamento
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2449 del 24 gennaio 2007 - Resoconto
OGGETTO N. 2449/XII - Disegno di legge: "Disposizioni in
materia di tutela dall'inquinamento atmosferico ed approvazione del
piano regionale per il risanamento, il miglioramento ed il
mantenimento della qualità dell'aria per gli anni
2007/2015".
Articolo 1
(Oggetto e finalità)
1. La presente legge, in conformità alla normativa
comunitaria e statale vigente in materia, detta norme per la tutela
dall'inquinamento atmosferico e per la gestione ed il miglioramento
della qualità dell'aria, con l'obiettivo di migliorare la qualità
della vita e di salvaguardare l'ambiente e la salute
pubblica.
2. La Regione, per le finalità di cui al comma 1 e nel
rispetto della normativa statale vigente, promuove la ricerca, lo
sviluppo, l'applicazione di tecnologie e l'adozione di specifiche
azioni che consentano di ridurre le emissioni in atmosfera.
Articolo 2
(Competenze della Regione e degli enti locali)
1. La Regione, nell'ambito delle proprie competenze:
a) elabora, verifica ed aggiorna il Piano regionale per il
risanamento, il miglioramento ed il mantenimento della qualità
dell'aria, di seguito denominato Piano aria;
b) sviluppa, avvalendosi del supporto tecnico dell'Agenzia
regionale per la protezione dell'ambiente (ARPA), il sistema di
valutazione della qualità dell'aria e definisce i criteri di
controllo delle emissioni;
c) coordina le misure d'emergenza in caso di episodi acuti di
inquinamento atmosferico che interessino il territorio di più
comuni;
d) rilascia le autorizzazioni alle emissioni in atmosfera,
definendo le relative procedure, nel rispetto della normativa
statale vigente;
e) garantisce un'informazione adeguata ai cittadini.
2. I Comuni, nell'ambito delle proprie competenze:
a) attuano le misure d'emergenza per la gestione degli
episodi acuti di inquinamento atmosferico, informandone
tempestivamente la cittadinanza;
b) esercitano le funzioni di cui al decreto del Ministro
dell'ambiente 21 aprile 1999, n. 163 (Regolamento recante norme per
l'individuazione dei criteri ambientali e sanitari in base ai quali
i sindaci adottano le misure di limitazione della
circolazione);
c) formulano proposte alla Giunta regionale per
l'individuazione di zone in cui si rendano necessari particolari
interventi di miglioramento o tutela della qualità
dell'aria.
Articolo 3
(Piano regionale per il risanamento, il miglioramento ed il
mantenimento della qualità dell'aria)
1. Il Piano aria costituisce lo strumento di programmazione,
coordinamento e controllo delle politiche di gestione del
territorio per il miglioramento dei livelli di inquinamento
atmosferico a salvaguardia dell'ambiente e della salute
pubblica.
2. Il Piano aria deve:
a) individuare gli obiettivi di qualità dell'aria da
perseguire ed i termini per il loro raggiungimento, anche
prevedendo, in conformità a quanto stabilito dalla normativa
statale vigente, la definizione di valori limite di emissione e di
prescrizioni più severi di quelli fissati dalla medesima
normativa;
b) comprendere azioni di risanamento e di recupero per le
situazioni di criticità esistenti ed interventi di prevenzione per
le situazioni a rischio di degrado e di mantenimento delle
condizioni di qualità dell'aria nelle restanti parti del territorio
regionale.
3. Il Piano aria è approvato dal Consiglio regionale, su
proposta della Giunta regionale, sentito il Consiglio permanente
degli enti locali.
4. Il Piano aria ha una durata di nove anni a decorrere dalla
data di approvazione ed è sottoposto a monitoraggio periodico e a
verifica triennale. Le eventuali modificazioni o integrazioni del
contenuto del Piano sono approvate con le modalità di cui al comma
3, fermi restando gli obiettivi generali, gli obiettivi specifici
per le azioni di piano e gli obiettivi di qualità dell'aria i
quali, unitamente ai valori limite di emissione e alle
prescrizioni, definiti ai sensi del comma 2, lettera a),
costituiscono obbligo.
5. La struttura regionale competente in materia di ambiente
assicura il coordinamento regionale ed interregionale del Piano
aria, il monitoraggio sull'attuazione dello stesso e la revisione
delle azioni ivi previste, avvalendosi, per gli aspetti tecnici,
dell'ARPA.
6. Per il periodo 2007/2015, è approvato il Piano aria di cui
all'allegato A. Le eventuali modificazioni o integrazioni al
predetto Piano sono approvate con le modalità di cui al comma
4.
Articolo 4
(Autorizzazione alle emissioni in atmosfera)
1. Le autorizzazioni alle emissioni in atmosfera per tutti
gli impianti, inclusi gli impianti termici civili non disciplinati
dal titolo II della parte V del decreto legislativo 3 aprile 2006,
n. 152 (Norme in materia ambientale), sono rilasciate dalla
Regione.
2. La Giunta regionale, con propria deliberazione,
stabilisce, nel rispetto della normativa statale vigente, le
modalità procedimentali per il rilascio delle autorizzazioni alle
emissioni in atmosfera, ivi compresa la documentazione da allegare
alle relative istanze.
Articolo 5
(Sistema informativo sulla qualità dell'aria)
1. La Giunta regionale, con propria deliberazione, dispone le
implementazioni necessarie per garantire la conoscenza della
qualità dell'aria nel territorio regionale, mediante il raccordo ed
il reciproco interscambio con il Sistema informativo nazionale
ambientale (SINA) ed il Sistema informativo territoriale regionale
(SITR), con le informazioni e i dati in possesso dell'ARPA e delle
altre autorità competenti in materia.
2. La Giunta regionale provvede, inoltre, a definire il
livello di informazione sulla qualità dell'aria che deve essere
reso disponibile alle autorità interessate e al pubblico, le
modalità di utilizzazione dei dati provenienti dal sistema di
rilevamento della qualità dell'aria da parte di soggetti, pubblici
o privati, ed il livello di garanzia della qualità dei dati, in
coerenza con gli standard definiti a livello statale ed
europeo.
3. L'ARPA gestisce il sistema regionale di valutazione della
qualità dell'aria in maniera integrata, al fine di fornire
l'informazione necessaria per la descrizione dello stato della
qualità dell'aria e per favorire il più corretto ed efficace
svolgimento delle relative funzioni da parte delle autorità
competenti.
Articolo 6
(Disposizioni finanziarie)
1. L'onere derivante dall'applicazione dell'articolo 2, comma
1, lettera a), dell'articolo 3, comma 2, lettera b), e comma 5, e
dell'articolo 5 è determinato in euro 806.000 per l'anno 2007 ed
euro 496.000 a decorrere dall'anno 2008.
2. L'onere di cui al comma 1 trova copertura, ai sensi
dell'articolo 14, comma 3, della legge regionale 27 dicembre 1989,
n. 90 (Norme in materia di bilancio e di contabilità generale della
Regione Autonoma Valle d'Aosta), nello stato di previsione della
spesa del bilancio della Regione sia per il triennio 2006/2008 sia
per l'anno finanziario 2007 e di quello pluriennale per il triennio
2007/2009, negli obiettivi programmatici 2.2.1.09. (Ambiente e
sviluppo sostenibile) e 2.1.6.01. (Consulenze e incarichi).
3. Al finanziamento dell'onere di cui al comma 1 si provvede,
sia con riferimento agli anni 2007 e 2008 del bilancio per il
triennio 2006/2008 sia con riferimento agli anni 2007, 2008 e 2009
dei bilanci per l'anno finanziario 2007 e per il triennio
2007/2009, mediante l'utilizzo delle risorse iscritte nello stato
di previsione della spesa:
a) nell'obiettivo programmatico 2.2.1.09. (Ambiente e
sviluppo sostenibile) ai capitoli:
1) 67390 (Spese per la tutela ed il recupero dell'ambiente,
l'educazione, propaganda ed informazione del settore) per annui
euro 227.500 per l'anno 2007 ed euro 210.000 a decorrere dal
2008;
2) 38391 (Spese per collaborazioni tecniche, studi e ricerche
nell'ambito della tutela e valorizzazione dell'ambiente) per annui
euro 20.000 a decorrere dal 2007;
b) nell'obiettivo programmatico 2.2.2.15 (Interventi per la
valorizzazione delle risorse energetiche) ai capitoli:
1) 33770 (Contributi in conto capitale per l'incentivazione
degli investimenti finalizzati all'uso razionale dell'energia nel
settore dell'edilizia residenziale - istruttoria automatica) per
annui euro 55.000 a decorrere dal 2007;
2) 33767 (Spese per iniziative di formazione e di
informazione in materia di risparmio energetico, di uso razionale
dell'energia e di impiego delle fonti rinnovabili) per annui euro
6.000 a decorrere dal 2007;
3) 33766 (Spese per la costituzione ed il funzionamento del
Centro di osservazione avanzata sulle energie di flusso e
sull'energia di rete) per annui euro 60.000 a decorrere dal
2007;
4) 33768 (Contributi in conto capitale per l'incentivazione
degli investimenti finalizzati all'installazione di impianti
dimostrativi ed all'effettuazione di diagnosi energetiche) per
annui euro 30.000 a decorrere dal 2007;
c) nell'obiettivo programmatico 2.2.2.14 (Interventi nel
settore dei trasporti) ai capitoli:
1) 67670 (Corrispettivi per contratti di servizio di
trasporto pubblico con autobus e servizi integrativi) per euro
110.000 per l'anno 2007 ed euro annui 35.000 a decorrere dall'anno
2008;
2) 67870 (Contributi regionali per gli investimenti nel
settore dei trasporti pubblici) per euro 200.000 per l'anno
2007;
3) 67880 (Spese per la realizzazione di autostazioni, per
l'installazione di pensiline e paline, nonché per l'acquisto di
attrezzature e di tecnologie di controllo di rilevante interesse
pubblico) per annui euro 15.000 a decorrere dal 2007;
4) 67975 (Spese per interventi per l'ammodernamento del
sistema ferroviario) per annui euro 15.000 a decorrere dal
2007;
5) 67810 (Spese per la formazione e l'applicazione dei piani
regionali dei trasporti e sistemi di comunicazione e dei programmi
di organizzazione e ristrutturazione dei servizi relativi) per euro
17.500 per il 2007;
d) nell'obiettivo programmatico 2.1.6.01. (Consulenze e
incarichi) al capitolo 21836 (Spese per incarichi di collaborazione
tecnica) per annui euro 50.000 a decorrere dal 2007.
4. Per l'applicazione della presente legge, la Giunta
regionale è autorizzata ad apportare, con propria deliberazione, su
proposta dell'assessore regionale competente in materia di
bilancio, le occorrenti variazioni di bilancio.
Articolo 7
(Dichiarazione d'urgenza)
1. La presente legge è dichiarata urgente ai sensi
dell'articolo 31, comma terzo, dello Statuto speciale per la Valle
d'Aosta ed entrerà in vigore il giorno successivo a quello della
sua pubblicazione nel Bollettino ufficiale della Regione.
Allegati
(omissis)
Presidente
- La parola al Consigliere Venturella per
mozione d'ordine.
Venturella (Arc-VA)
- Chiedo, a norma dell'articolo 61
del Regolamento interno, la questione pregiudiziale sospensiva. Vi
è una contraddizione, credo forse non palese, ma che è di difficile
interpretazione; cerco di spiegare le motivazioni di tale
questione.
Si sta parlando del piano di tutela e risanamento della qualità
dell'aria: è un piano che riguarda le competenze, ed è di
competenza regionale predisporre il piano. La legge dice che la
Regione deve sottoporre al "CELVA" l'approvazione, abbiamo ricevuto
ora il parere favorevole del "CELVA"; quello che chiedo è
un'interpretazione autentica alla Presidenza e quindi anche se
sulla questione pregiudiziale debba votare il Consiglio dopo che il
dibattito si è svolto su questo punto.
Vorrei sapere quanto segue: il Consiglio comunale ha competenza,
per statuto, a proporre - cito lo statuto del Consiglio comunale di
Aosta (faccio un esempio) che è stato preso insieme al modello
"CELVA" ad esempio di quasi tutti gli statuti comunali -, in
definitiva è il Consiglio comunale, non il Sindaco, né la Giunta,
che delibera in merito alle proposte da presentare alla Regione ai
fini della programmazione economica, territoriale e ambientale.
Siamo a piè pari immersi in questa materia, programmazione
ambientale, piano triennale per la tutela e il risanamento della
qualità dell'aria. Il Consiglio comunale ha anche competenza in
merito alle proposte di indirizzo negli ambiti della pianificazione
territoriale.
Ora, i 74 Consigli comunali che per competenza devono deliberare
su questo, non hanno avuto copia del piano, questo lo so attraverso
i colleghi del Comune di Aosta; la legge regionale 54, all'articolo
3, dispone che il piano aria sia approvato in Consiglio regionale
su proposta della Giunta regionale, sentito il "CELVA", e fin qui
ci siamo. La stessa legge, all'articolo 2, comma 2, dice che i
Comuni nell'ambito delle proprie competenze... e come vengono
stabilite le competenze dei Comuni? In questo caso con i Comuni
intende i Consigli comunali per statuto, ma anche per competenza
dettata dalla legge regionale n. 54, che detta delle competenze in
capo non ai Comuni, ma ai Consigli comunali. Dice, all'articolo 2,
lett. c):
"i Comuni formulano proposte alla Giunta regionale per
l'ndividuazione delle zone in cui si rendono necessarie..."
;
allora mi domando: i Comuni devono formulare le proposte, ma se non
hanno avuto il piano come fanno a formulare delle proposte?
(interruzione dell'Assessore Cerise, fuori microfono)
... eh no! In definitiva esiste una contraddizione per cui i
Consigli comunali devono far proposte, noi si dà loro il
piano...
(interruzione dell'Assessore Pastoret, fuori
microfono)
... non vuol dire, è il Consiglio comunale. Il Consiglio
comunale deve essere messo nelle condizioni di formulare queste
proposte, ma... su cosa? Su un documento che intanto deve essere
approvato in Consiglio comunale?
Vi faccio un esempio che ho vissuto sulla mia pelle. Vi
ricordate la legge sul piano per la verticalizzazione delle
istituzioni scolastiche? Il parere era stato dato dalla Giunta.
Facemmo un ricorso davanti al Co.re.co. perché per statuto era di
competenza del Consiglio comunale. I Consigli comunali in questo
caso non hanno avuto alcuna possibilità di lavorare sul piano per
fare proposte e dare pareri. Ho un dubbio, ecco perché pongo una
questione pregiudiziale sospensiva, ho il dubbio che sul disegno di
legge regionale che è dal punto di vista della normativa lineare in
quanto dice:
"il piano aria è approvato dal Consiglio, sentito
il CELVA"
, ma per legge regionale e per statuto la formulazione
delle proposte è in capo non al "CELVA", non al Sindaco, non alla
Giunta, ma ai Consigli comunali. Se non diamo gli strumenti è un
vizio di forma, perché con la nostra procedura amministrativa
abbiamo fatto in modo che si esprimesse solo il "CELVA". Esiste,
secondo me, una contraddizione; pertanto chiedo che il Consiglio su
questo si esprima, perché è un dubbio che mi è venuto in questa
settimana...
(interruzione dell'Assessore La Torre, fuori
microfono)
... non è così. Allora io ho un dubbio, chiedo che questo
Consiglio si esprima al riguardo.
Presidente
- La parola al Presidente della Regione,
Caveri.
Caveri (UV)
- Questa è una delle richieste più
eccentriche che abbia mai visto in vita mia e credo che resterà
negli annali del Consiglio regionale, perché non credo ci siano
dubbi sul fatto che stiamo approvando una legge che, come tale, è
di competenza del Consiglio regionale, nel senso che fra le varie
tipologie di legislazione c'è la legislazione nazionale, quella
regionale, quella europea che passa attraverso direttive e
regolamenti; naturalmente poi c'è il ruolo dei Consigli comunali
che non può essere affatto quello di legiferare in una materia,
siamo noi che legiferiamo e poi, come esplicitato dalla legge, noi,
avendo competenza esclusiva sull'ordinamento degli enti locali e
avendo, noi come Regione, una competenza in materia in questo caso
di risanamento e miglioramento della qualità dell'aria, assegniamo
delle funzioni e delle competenze ai Comuni. Nel fare questo non
solo l'Assessore Cerise si è mosso in una logica di concertazione
con i Comuni, a cui noi con questa legge assegniamo la possibilità
di formulare proposte, ma dal punto di vista dell'ordinamento
abbiamo la previsione che l'assemblea del "CELVA" si esprima con un
proprio parere, che fra l'altro è un parere che è arrivato "in
limine", ma se non ci fosse stato, avremmo potuto comunque
affrontare l'esame della legge come è capitato talvolta, quindi non
capisco cosa c'entri nella gerarchia delle fonti l'evocare gli
statuti comunali!
La invito a ritirare questa proposta, anche perché è difficile,
e poi spetta questo all'intelligenza e alla scelta che farà in
maniera autonoma il Presidente dell'Assemblea, ma ci troviamo a
chiedere di sospendere l'esame di un provvedimento sulla base di
motivazioni giuridiche che non hanno alcuna base nell'ambito del
vigente diritto costituzionale.
Presidente
- La risposta le è chiara, collega, altrimenti
altro non posso fare che mettere ai voti la questione che lei ha
posto, cioè che il Consiglio non discuta e rinvii l'atto.
Pongo in votazione la proposta formulata dal collega Venturella
di non discutere l'oggetto in questione:
Consiglieri presenti: 27
Votanti: 25
Favorevoli: 2
Contrari: 23
Astenuti: 2 (Frassy, Tibaldi)
Il Consiglio non approva.
Il Consiglio respinge la questione pregiudiziale posta dal
Consigliere Venturella.
Presidente
- Passiamo all'esame della proposta.
La parola al relatore, Consigliere Borre.
Borre (UV)
- Questa proposta di legge si pone come
obiettivo ormai indispensabile: il miglioramento della qualità
dell'aria; di conseguenza, la salvaguardia dell'ambiente ponendo
più attenzione alla qualità della vita.
Si pongono le competenze in capo alla Regione. Alla Regione
compete l'elaborazione, la verifica e l'aggiornamento del Piano
regionale per: il risanamento, il miglioramento ed il mantenimento
della qualità dell'aria, il coordinamento delle misure d'emergenza
in caso di episodi acuti di inquinamento atmosferico; la
definizione delle procedure delle autorizzazioni per le emissioni
in atmosfera rilasciate nel rispetto degli obiettivi del Piano. I
Comuni, dal canto loro, devono attuare le misure di emergenza per
la gestione degli episodi acuti di inquinamento atmosferico;
formulare proposte alla Giunta per l'individuazione di zone in cui
si rendono necessari particolari interventi di miglioramento o
tutela della qualità dell'aria.
Il disegno di legge stabilisce che il Piano allegato è lo
strumento per la programmazione, il coordinamento e il controllo
delle politiche di gestione del territorio, al fine di migliorare i
livelli di inquinamento atmosferico. Il Piano definisce gli
obiettivi di riduzione delle emissioni di inquinanti necessari al
raggiungimento degli obiettivi di qualità dell'aria, il rispetto
dei limiti e le misure da attuare per il conseguimento di tali
obiettivi. All'interno del Piano sono state complessivamente
individuate 25 azioni principali. Ogni azione ha lo scopo di
concorrere all'obiettivo complessivo di miglioramento o
mantenimento della qualità dell'aria. Le 25 azioni sono state
raggruppate in 5 settori di intervento. I primi 3 settori
riguardano le principali fonti di inquinamento: trasporti, energia
e attività produttiva. Gli altri 2 settori riguardano la
comunicazione al pubblico e le attività conoscitive dello stato
della qualità dell'aria. Per ogni azione è prevista una scheda
sintetica contenente informazioni su: finalità, enti e
amministrazioni competenti, modalità di realizzazione, risultati
attesi, zone coinvolte, indicatori da utilizzare per verificare lo
stato di avanzamento dell'azione.
Gli interventi legati al traffico riguardano principalmente: le
limitazioni alla circolazione per zona e per tipologia di veicoli
(inclusi i mezzi pesanti); i nuovi criteri per la distribuzione
delle merci nel centro storico di Aosta; il potenziamento della
figura del "mobility manager" regionale; la promozione
dell'utilizzo dei mezzi di trasporto alternativi all'automobile; il
rinnovo tecnologico dei veicoli circolanti. Tappa fondamentale è
sicuramente il miglioramento del trasporto pubblico (treno,
autobus).
Le azioni riguardanti il settore energia sono finalizzate invece
a ridurre le emissioni di inquinanti atmosferici derivanti dalla
produzione e dall'utilizzo dell'energia (riscaldamento domestico,
sistemi di illuminazione, elettrodomestici). La riduzione deve
avvenire attraverso misure specifiche che favoriscano il risparmio
e l'uso efficiente dell'energia, applicando tecnologie appropriate
nel campo dell'edilizia e dell'impiantistica, incentivando la
diversificazione dei combustibili e l'utilizzo delle fonti
rinnovabili. È prevista, per "dare gambe" a quelle misure,
un'attività di formazione rivolta al pubblico per l'uso efficiente
delle risorse energetiche e una formazione tecnica per progettisti,
installatori e tecnici del settore. Importante è l'attività
prevista di consulenza alle Amministrazioni comunali per
l'individuazione di aree del territorio regionale in cui
sperimentare progetti-pilota per il recupero di piccoli centri
abitati secondo criteri di risparmio ed efficienza energetica.
Per quanto riguarda le azioni concernenti le attività
industriali e artigianali, il Piano punta, da un lato, alla
promozione e al miglioramento tecnico e tecnologico attraverso
l'istituzione di tavoli di lavoro concertati; dall'altro, definisce
limiti alle emissioni specifici per la realtà regionale.
L'attuazione delle varie azioni ed il raggiungimento degli
obiettivi di qualità dell'aria fissati dal Piano non possono
prescindere dal coinvolgimento e dalla consapevolezza degli attori
locali e dell'opinione pubblica. Sono pertanto state individuate
una serie di misure che impostano una concertazione tra
Amministrazione regionale e Enti locali più interessati per il
coordinamento degli interventi sul territorio; misure che
forniscono anche al privato cittadino le corrette informazioni
sullo stato della qualità dell'aria e sui giusti comportamenti
corretti da tenere. Alle sopra citate misure si affianca
un'attività formativa rivolta a tecnici ed amministratori affinché
le principali innovazioni possano divenire patrimonio comune e si
sviluppi un'imprenditorialità specificatamente orientata.
Il sistema di conoscenza sulla qualità dell'aria necessita di un
costante aggiornamento e di una integrazione per quanto riguarda
metodi, strumenti e sorgenti emissive. Pertanto le misure comprese
nel disegno di legge riguardano: la revisione e aggiornamento della
rete regionale di controllo della qualità dell'aria; il
monitoraggio delle deposizioni atmosferiche; la caratterizzazione
del particolato in sospensione; il controllo delle emissioni degli
impianti industriali; l'aggiornamento dell'inventario delle
emissioni. Va sottolineato che l'articolo 5 attribuisce alla Giunta
il compito di disporre le implementazioni necessarie per garantire
la conoscenza della qualità dell'aria nel territorio regionale,
compito che si effettuerà mediante interscambio con il Sistema
informativo nazionale ambientale, il Sistema informativo
territoriale regionale, le informazioni e i dati in possesso
dell'"ARPA" e delle altre autorità competenti in materia. Sarà,
inoltre, compito della Giunta definire il livello di informazione
sulla qualità dell'aria che deve essere fornito alle
amministrazioni interessate ed al pubblico; lo stesso per le
modalità di utilizzazione dei dati provenienti dal sistema di
rilevamento della qualità dell'aria da parte di tutti i soggetti,
pubblici e privati.
Il Piano ha durata di 9 anni, è sottoposto a monitoraggio
periodico ed a verifica triennale. Le eventuali modificazioni e/o
integrazioni delle azioni sono approvate dal Consiglio, su proposta
della Giunta regionale, fermi restando gli obiettivi generali,
specifici e di qualità.
Président
- Je déclare ouverte la discussion
générale.
La parole au Conseiller Venturella.
Venturella (Arc-VA)
- Questo provvedimento è stato
presentato al Consiglio e ai commissari il 19 dicembre, passato in
commissione per 2 volte, un piano aria assolutamente corposo,
accompagnato da una richiesta legittima dell'Assessore Cerise di
far presto, per evidenti problemi di possibile finanziamento del
Ministero dell'ambiente.
Complessivamente il documento credo che abbia degli "input"
interessanti, ma credo che in alcune parti sia poco incisivo, mi
riferisco al fatto che la zonizzazione - cioè la divisione in 3
zone che poi sono 4: zona "A", risanamento, zona "B" (divisa poi in
zona "B1" e "B2"), miglioramento e tutela, zona "C", mantenimento -
che riguarda dati del 2004, e i responsabili "ARPA" ce lo hanno
confermato, non credo che tenga conto della situazione attuale. In
commissione abbiamo portato i rilevamenti dell'"ARPA" nelle
stazioni di Aosta, Quartiere Dora, ma anche e soprattutto - ed era
in linea con l'emendamento presentato - della stazione di Morgex.
Morgex ha una qualità dell'aria pessima, insufficiente, insomma non
all'altezza del fatto che Morgex, Comunità montana Valdigne-Mont
Blanc, non è sicuramente vicino alla "CAS", non ha i problemi di
traffico che ha il Comune di Aosta, eppure Morgex ha una qualità
dell'aria cattiva... mi pare, al 27 dicembre 2006, quindi una
campagna durata meno di un anno, le polveri e il numero dei
superamenti - il numero massimo di superamenti annuali delle "PM10"
è 35, poi in qualche modo il Comune dovrebbe intervenire - è stato
di 44 superamenti con delle medie giornaliere che, ogni tanto,
hanno come giudizio "cattivo" e a volte "pessimo"...
Cosa risponde l'"ARPA" di fronte alla presentazione di questi
documenti? Ci dice: "va bene, è la stessa cosa, se mettevo Morgex,
o La Salle, o Pré-Saint-Didier, o Courmayeur, intanto più o meno
era la stessa cosa". Ancora peggio! Vuol dire che lungo il
fondovalle, in corrispondenza della stradale, dell'autostrada, se è
questa l'ipotesi, vuol dire che la zonizzazione non tiene conto
della realtà per cui la zona della Valdigne, interessata da intenso
traffico di mezzi pesanti ancorché passino in autostrada, abbiamo
anche messo in conto la costruzione dell'autostrada che avrebbe
dovuto portare via dai centri abitati il traffico pesante... invece
scopriamo che non è vero, perché il numero di superamenti a Morgex
è 44 superamenti in neanche un anno! Questo cosa vuol dire? Abbiamo
proposto in commissione un emendamento che allargava la zona "A" di
risanamento anche alla zona di fondovalle, corrispondente ai Comuni
di La Salle, Morgex, Pré-Saint-Didier e Courmayeur... non è stato
accettato e ci è stato detto che più o meno erano uguali la zona
"A" e la zona "B1". E invece no, perché nella zona "B1" - che è una
sottozona chiamata zona di miglioramento "B1", e zona di tutela
"B2" - sono comprese insieme, cioè analoghe alla situazione del
Comune di Morgex altri Comuni che non credo possano essere resi
confrontabili e faccio un esempio: la zona di Hône, il Comune di
Gignod lungo la SS 27, la zona di Quart o di Roisan. Crediamo che
questa zonizzazione, praticamente la zona "A" dove si devono fare
interventi di risanamento, sia limitata, proprio perché in
riferimento a dei dati che sono superati - sono del 2004! -, non
sia fatta in base alla situazione presente, e questo era uno dei
punti critici. Secondo noi la zonizzazione non corrisponde a ciò
che dovrebbe essere.
Un altro punto debole di questo piano era il fatto che
all'interno di questo piano, e questo lo avevamo proposto come
emendamento in commissione e avevamo discusso; fra l'altro questa
sollecitazione ci era anche venuta dall'incontro della IV
Commissione con i sindacati dei ferrovieri, che dicevano: "pensate
veramente che un piano di tutela dell'aria possa non comprendere
gli interventi sulla mobilità sostenibile, che sono quelli sull'uso
della linea ferroviaria come alternativa al traffico privato?" e
avevamo proposto un piccolo emendamento, che avevamo in mente da
tempo e che avevamo spiegato in IV Commissione. L'occasione si era
ripresentata in III Commissione, pensando a una delle stazioni
ferroviarie che riteniamo importantissime per diminuire la quantità
di domanda di sosta e di mobilità che gravita ogni giorno su Aosta,
che è la stazione ferroviaria di Nus. Ci hanno detto: "sì, vanno
bene emendamenti al disegno di legge accompagnatorio alla legge, ma
non al piano", cioè un piano che l'Assessore ci ha detto - e
capisco le sue esigenze - è blindato. "Questa è la zonizzazione,
queste sono le azioni che proponiamo, questi sono i
provvedimenti... se volete..." - ha detto - "fate emendamenti sulla
legge, ma non sul piano, perché bisognerebbe rivoluzionare il
tutto!".
Rispetto al lavoro fatto in commissione abbiamo detto: "cosa lo
portiamo a fare il piano in commissione se, pur rispettando le
esigenze della Giunta e della maggioranza di far passare il
documento, però ci si chiede di esaminarlo se poi gli emendamenti
non si possono più proporre, è meglio dire che non ha senso
proporli perché intanto il piano ha il cellophane, è chiuso, quindi
non si può proporre nessun cambiamento?". Altri emendamenti
derivavano ad esempio dai tavoli di lavoro concertati. È chiaro che
un tavolo di lavoro che non preveda nella sua composizione la
galassia dei rappresentanti del mondo... anche di quelli che ogni
giorno si impegnano per il miglioramento della qualità dell'aria...
mi riferisco alle associazioni ambientaliste e faccio un esempio
per spiegarmi meglio. Nella "famosa" riunione del Comitato
trasporti si era detto alla richiesta sul piano dell'aria che il
piano dell'aria era "in itinere", ma il Comitato trasporti che è
stato previsto da una legge regionale che poi abbiamo modificato e
che è un organismo importante di questo piano, anche qui, non ha
visto nulla!
Quello che è mancato secondo noi, oltre al dubbio legittimo che
permane ancora sulla contraddizione rispetto alle competenze di
"CELVA" e dei 74 Consigli comunali, è un deficit di partecipazione,
non vorrei dire di democrazia, mi pare troppo forte, però è un
piano sicuramente che ha delle interessanti suggestioni, ma che è
stato partecipato in maniera ampia da una parte, mentre lascia a
desiderare invece la partecipazione dell'associazionismo (che
quando parla forse ogni tanto dà fastidio...).
Un altro dubbio che avevamo e che si era concretizzato con un
emendamento non accettato in commissione - ecco perché abbiamo
deciso, bocciati tutti gli emendamenti in commissione, che
ripresentarli sarebbe stato un esercizio quasi retorico, ma ci
corre l'obbligo, qui, di evidenziare che ci sono ancora alcune
problematicità - il dubbio riguarda il fatto che manca un
riferimento nelle schede di azioni alle pratiche agricole... mi
spiego. Il fatto che si utilizzi una pratica ormai tradizionale del
fuoco per bruciare la sterpaglia, per bruciare addirittura il prato
stesso perché non si riesce a falciare, è, oltre che una pratica
che lascia molto a desiderare dal punto di vista della buona
agricoltura - sto parlando dell'incendio della cotica erbosa -, un
qualcosa che provoca dei grandi problemi dal punto di vista
dell'inquinamento. Non vorrei citare dati errati, ma mi pare che 10
kg di materiale ligneo bruciati provochino un'immissione in
atmosfera - parlo di "PM10" - che equivalgono alla vita intera di
un mezzo pesante, oltre i 35 quintali, solo per le polveri fini.
Non vogliamo colpevolizzare questa pratica agricola, ma proprio
perché la conoscenza tecnico-scientifica va avanti, non dobbiamo
rimanere ancorati alle vecchie tradizioni; il legislatore si deve
rendere conto che in funzione della conoscenza non deve agire con
la pancia, deve farsi promotore di iniziative, se volete anche
impopolari, ma che hanno un loro fondamento dal punto di vista
tecnico scientifico. Avevamo prodotto un emendamento che andava
nella direzione del divieto di fuochi agricoli, forti di uno stesso
provvedimento adottato nel Consiglio federale svizzero - questo per
ribadire che non si tratta di proposte campate in aria! -, in cui
vi era proprio la proposta di vietare i fuochi agricoli all'aperto.
Credo che una riflessione su questa pratica vada fatta, perché è
una delle cause principali degli incendi boschivi.
Su questo piano, che è stato discusso in tutta fretta, senza il
tempo necessario per approfondire, perché l'urgenza in alcune
materie sta sempre all'uscio, nonostante il contenuto che ha delle
positività, esprimiamo dei dubbi e delle perplessità che in
commissione non ci sono state chiarite.
Président
- La parole à l'Assesseur au territoire, à
l'environnement et aux ouvrages publics, Cerise.
Cerise (UV)
- Mi si permetta anzitutto di esprimere un
profondo e sincero ringraziamento al dirigente, ai consulenti e ai
collaboratori, dipendenti della Direzione ambiente, all'"ARPA" e a
tutti coloro che hanno lavorato alla stesura di questo documento,
più ancora che alla legge, se vogliamo marginale per quanto
riguarda la mole di lavoro. Va pure un ringraziamento profondo alla
II e alla III Commissione, non solo per il contributo che hanno
dato all'approfondimento di questa materia, ma anche per aver
accolto quel sollecito che è stato ricordato dal collega
Venturella, a voler dare corso all'approvazione di questi 2 atti,
legge e piano, per dei motivi che non sono solo di mera
speculazione politica o di rapporti con il Ministero rappresentati
dall'opportunità di avere dei finanziamenti, scopo nobile, ma non
sufficientemente motivante. Semmai c'era un'altra motivazione:
quella di dare al Consiglio e alla Giunta uno strumento di
indirizzo e di coordinamento che desse più velocemente corso a
delle decisioni sollecitate da questo Consiglio in materia di
risanamento della qualità dell'aria, di trasporti, di energia e,
qui, il campo è molto vasto, quindi era anche un auto-sollecito per
fare in modo che si progredisse in questa materia.
Mi si permetta ancora di fare una considerazione di carattere
generale. Credo che questo sia il 1° vero documento dove l'ambiente
diventa, senza forzature né di tipo ideologico, né giuridico
amministrativo, l'elemento unificante per un'azione politica che
viene condotta nell'autonomia dei singoli Assessorati e che è
rappresentata dall'intenzione di raggiungere gli obiettivi del
piano, cioè una qualità ottimale dell'aria, rispettando
l'indipendenza dell'azione, convergente, ma autonoma, dei singoli
Assessorati.
Per venire nel merito ad alcune considerazioni fatte dal collega
Venturella, dichiaro di essere ammirato dalla sua enciclopedica
conoscenza ambientale; se non fosse per il fatto che non ho trovato
traccia del suo passaggio all'Assessorato all'ambiente, lo avrei
preso come mio consulente, ma vedo che è più efficiente qui... ma
devo prendere atto che lei è quasi onnisciente, allora mi inchino a
tanta sapienza! Questo è uno di quei motivi per i quali non mi sono
sentito all'altezza di portare degli emendamenti al piano in III
Commissione, perché intanto non è vero, questo va contestato, nel
senso che quando c'è stato un emendamento che aveva una ragione
insindacabile anche dal punto di vista scientifico di essere
assunto, lo abbiamo assunto. Ad esempio, l'annotazione che ha fatto
il collega Stacchetti è stata presa in considerazione, insieme a
qualcos'altro che adesso mi sfugge.
Capisco che lei sia onnisciente... noi no! Allora, in una sede
politica come è una commissione, andare a mettere mano ad uno
strumento che è l'elaborazione di formulazioni tecniche, fra loro
coerenti, messe in piedi attraverso la costruzione di uno scheletro
che compone tutto l'impianto e poi l'individuazione di tessuti
connettivi e quanto serve per configurare tutto l'insieme, lei
capisce che una suggestione politica quand'anche ragionevole,
tradotta in un emendamento, può mettere in discussione l'impianto
stesso, magari su una semplice scheda, perché rischia di non essere
raccordata con le altre. D'altra parte il piano non è un documento
chiuso. È vero, si è detto che ha questa validità di 9 anni, come
ho spiegato in commissione l'impianto è novennale perché di fatto
si tratta di un documento che possiamo... via via che le misure
vengono attuate da un lato e via via che si possono vedere gli
effetti di queste misure, evidentemente c'è una sorta di
auto-aggiornamento del piano stesso, non ultimo questo Consiglio
regionale e i suoi rappresentanti sono titolati per formulare delle
proposte di adeguamento del piano, quindi non la prenda, questa
mia, come una chiusura. Questa sua osservazione mi ha fatto
apparire come un caporaletto con il "fez" e la "camicia nera" che
ha imposto di digerire questo documento senza accettare alcun
emendamento, come fosse stata un'imposizione; era nel rispetto di
un'elaborazione tecnica che mi sembrava che se fosse stata
manomessa anche in positivo aveva bisogno di una metabolizzazione
in altrettanta sede tecnica e, magari, dietro un suggerimento di
tipo politico.
Voglio poi confutare questa obiezione di mancata partecipazione
all'elaborazione del documento, perché abbiamo fatto 74 incontri
con i Comuni singolarmente, 2 con il Comune di Aosta, uno con il
"CELVA" per il totale di 77 Comuni, questo nell'ambito della
zonizzazione. Quando si è trattato di discutere le azioni, siccome
le azioni hanno una logica diversa da quella della zonizzazione, si
è cercato di avere un approccio meno singolo con il Comune, ma più
aggregato per ovvi motivi, trasporti e altre cose chiamano in causa
qualcosa di più che una realtà comunale. Comunque 34 incontri con
gruppi di Comuni, abbiamo incontrato l'Osservatorio per l'aria del
Comune di Aosta, la "Confindustria", il "CNA", di nuovo la
"Confindustria", gli albergatori e i commercianti, anche qui per 39
riunioni. Abbiamo poi voluto fare degli incontri con la
popolazione, che sono stati pubblicizzati anche con locandine e
notizie sui giornali, in alta, centro e bassa Valle, dove avremmo
gradito la critica e i solleciti da parte delle associazioni
ambientaliste che non abbiamo visto. Di fronte a questi dati mi
sento di censurare questa sua critica circa la mancanza di
partecipazione o di approccio, sia con la popolazione, sia con
chiunque avesse avuto intenzione di rapportarsi con questo
documento.
Non entro nel merito della questione della zonizzazione, perché
la questione della zonizzazione è un altro di quegli argomenti a
connotazione tecnica, potrei dirle che non cambia niente, perché la
zonizzazione del 2005 deriva da dati mediati o da simulazioni e lei
rimarrebbe sulle sue posizioni. Prendo invece atto che l'aria di
Morgex è una schifezza, mi dispiace ed è un motivo in più per
approvare in fretta questo piano, così adotteremo gli strumenti per
qualificare l'aria di Morgex. So che lei è un appassionato
fungaiolo e mi piacerebbe che a Morgex potesse trovare funghi non
inquinati...
La questione delle pratiche agricole è complessa, potrei
richiamare a una serie di difficoltà che ha il mondo agricolo,
oggi, di curare quella parte di territorio più delicata, e faccio
un esempio. Abbiamo impegnato delle ingenti risorse e si continuano
ad impegnare, il piano di sviluppo rurale dà delle grandi aperture
per fare queste ricomposizioni fondiarie, che qualche volta sono
state poste in discussione per il loro impatto sul paesaggio, però
non è un caso che, dove si fanno questi interventi, si pratica
un'agricoltura che non ha bisogno di ricorrere a queste pratiche
perché il rapporto diventa più semplice. Dove purtroppo si ricorre
a questa pratica... è dove esiste un territorio agricolo difficile,
dove si consuma un rapporto molto faticoso, quasi sempre sono
persone anziane che sono coinvolte dove c'è il praticello, dove si
va con la falce e non con la falciatrice, e dove il residuo
vegetazionale è il risultato di un territorio poco praticabile. Non
è facile eliminare questa pratica, convengo che queste difficoltà,
unite ad altre, hanno forse ecceduto rispetto a una media
tradizionale antica di come si svolgeva questa pratica.
Ciò detto, so che nell'ambito delle risorse naturali e del
settore agricolo, questo è un problema oggetto di approfondimento;
c'è stata un'interessante pubblicazione di qualche anno fa su
"L'informateur agricole", dove si parlava delle alterazioni nel
chimismo del suolo, nella sua fertilità quando si continuava a
bruciare l'erba, perché c'è una debilitazione dell'impianto umico
del suolo e quindi una perdita di fertilità dello stesso. Allora lo
prendo come sollecito, mi farò parte diligente per confrontarmi con
il collega Isabellon per fare qualcosa in questa direzione, non
solo per la questione degli incendi boschivi che rientra in quella
materia, ma per fare in modo che si riduca questo tipo di pratica;
posso assicurarle che per una parte di territorio si tratta di
un'operazione difficile ed è più probabile che il giorno che non si
faranno più queste operazioni è perché sarà scomparso dal
territorio regionale quella figura di contadino eroico e romantico
che faceva parte del passato, sarà un'agricoltura moderna e quella
parte di territorio sarà destinata alla forestazione.
Non so se le ho risposto, ma la ringrazio per le sue dotte
considerazioni, ne prendo atto. Non credo che siano sprecate, ne
abbiamo preso nota in III Commissione, ne prendo atto oggi e
possono essere il punto di partenza per una prima integrazione di
questo piano. Concludo dicendo che se il Consiglio approverà il
piano, avrà approvato nel settore ambientale uno dei documenti
strategici più importanti di questa legislatura, del quale questo
Consiglio e questa Giunta possono essere fieri, non tanto per aver
dato risposta a degli obblighi imposti dalla normativa nazionale e
comunitaria, ma per aver fatto un provvedimento che vuole dare una
risposta seria a un problema serio, tenendo conto della nostra
realtà e delle peculiarità della nostra economia e delle difficoltà
che ci possono essere nell'affrontare questi problemi in un
territorio dove l'antropizzazione è costretta su delle fasce che si
portano dietro tutto quello che ne consegue.
Président
- La parole au Conseiller Venturella, pour
deuxième intervention.
Venturella (Arc-VA)
- Non posso che concordare con
l'ultima parte del suo intervento, Assessore, ma devo restare
calmo, perché vorrei che lei facesse uno sforzo di immaginazione. È
sempre più frequente, nei suoi interventi in risposta alle nostre
iniziative, riferirsi al fatto dell'onniscienza, allora si deve
immaginare che lei quando ci presenta un provvedimento di qualsiasi
tipo, lei è sostenuto da una struttura dirigenziale, da un certo
numero di consulenti. Vedo in lei un po' le "porte-parole",
quello che spiega in Consiglio. Io, alle mie spalle, ho una
banda "scassata", ma volontaria, a differenza dei suoi consulenti
che sono lautamente pagati, e io ne sono il "porte-parole", sono
quello che con riunioni mattutine, pomeridiane o notturne che ci
costano fatica, perché potremmo, quando è la stagione adatta,
andare a funghi o a sciare o fare foto in qualche acquedotto
costruito in maniera difforme alle prescrizioni... quindi la prego
di smettere, non dico di "offendere", perché non mi offende,
accolgo questo con un sorriso, ma non è che ho la scienza infusa,
perché abbiamo lavorato tutti insieme. Tutto ciò che proviene da
questi banchi è frutto di una discussione con i sindacati,
sicuramente non vengo nelle sedi dell'"Union" a confrontarmi;
quindi, quando si affrontano argomenti che sono di spessore, lei
deve pensare che dietro al nostro gruppo vi sono delle convinzioni
personali che sono rielaborate da un gruppo.
La ringrazio, perché è un lavoro che ha la sua importanza,
infatti non abbiamo paura di dire che in commissione e in Consiglio
è l'inizio, infatti le diamo credito, il nostro voto non potrà
essere favorevole, ma sarà di astensione, ma esistono nella banca
dati del Consiglio un incredibile numeri di piani: mi riferisco al
piano energetico del 2003, un ottimo documento, se andiamo a vedere
ciò che è stato fatto... nulla! Noi siamo intervenuti sul disegno
di legge e sul lavoro, era questa la nostra "mission"!
Per quanto riguarda i fuochi agricoli, ho sempre in mente 3
grandi incendi in una zona di Verrayes, Grand Villa - fanno apposta
gli incendi a contraddirla, Assessore! - proprio in una zona di
miglioramento fondiario, 3 incendi che hanno devastato la Becca
d'Aver e la Cima Longhede che sono partiti dalla zona di Gros
Ollian, di Del e di Grand Villa; quindi non credo che la sua
affermazione, valida da un punto di vista generale, sia confermata
nei fatti! Apprezzo quando dice che ciò che abbiamo presentato in
commissione sarà oggetto di approfondimento, infatti ci siamo
riservati in commissione di presentare gli emendamenti, non lo
abbiamo fatto in Consiglio, ma ci siamo riservati di intervenire in
Consiglio, che è la miglior sede per il confronto e per ribadire
alcune cose.
Président
- Je ferme la discussion générale.
Je rappelle que la III
e
Commission, à majorité, a
donné son avis favorable avec la présentation d'amendements, ainsi
que la II
e
Commission, à l'unanimité.
Je soumets au vote l'article 1
er
:
Conseillers présents: 28
Votants: 26
Pour: 26
Abstentions: 2 (Bortot, Venturella)
Le Conseil approuve.
Président
- A l'article 2 il y a l'amendement n° 1 de la
III
e
Commission, qui récite:
Emendamento
"All'articolo 2, comma 1, lettera d) la parola "statale" è
soppressa."."
Je soumets au vote l'article 2 dans le texte ainsi amendé:
Articolo 2
(Competenze della Regione e degli enti locali)
1. La Regione, nell'ambito delle proprie competenze:
a) elabora, verifica ed aggiorna il Piano regionale per il
risanamento, il miglioramento ed il mantenimento della qualità
dell'aria, di seguito denominato Piano aria;
b) sviluppa, avvalendosi del supporto tecnico dell'Agenzia
regionale per la protezione dell'ambiente (ARPA), il sistema di
valutazione della qualità dell'aria e definisce i criteri di
controllo delle emissioni;
c) coordina le misure d'emergenza in caso di episodi acuti di
inquinamento atmosferico che interessino il territorio di più
comuni;
d) rilascia le autorizzazioni alle emissioni in atmosfera,
definendo le relative procedure, nel rispetto della normativa
vigente;
e) garantisce un'informazione adeguata ai cittadini.
2. I Comuni, nell'ambito delle proprie competenze:
a) attuano le misure d'emergenza per la gestione degli
episodi acuti di inquinamento atmosferico, informandone
tempestivamente la cittadinanza;
b) esercitano le funzioni di cui al decreto del Ministro
dell'ambiente 21 aprile 1999, n. 163 (Regolamento recante norme per
l'individuazione dei criteri ambientali e sanitari in base ai quali
i sindaci adottano le misure di limitazione della
circolazione);
c) formulano proposte alla Giunta regionale per
l'individuazione di zone in cui si rendano necessari particolari
interventi di miglioramento o tutela della qualità
dell'aria.
Conseillers présents: 28
Votants: 26
Pour: 26
Abstentions: 2 (Bortot, Venturella)
Le Conseil approuve.
Président
- Je soumets au vote l'article 3:
Conseillers présents: 28
Votants: 26
Pour: 26
Abstentions: 2 (Bortot, Venturella)
Le Conseil approuve.
Président
- Je soumets au vote l'article 4:
Conseillers présents: 28
Votants: 26
Pour: 26
Abstentions: 2 (Bortot, Venturella)
Le Conseil approuve.
Président
- Je soumets au vote l'article 5:
Conseillers présents: 28
Votants: 26
Pour: 26
Abstentions: 2 (Bortot, Venturella)
Le Conseil approuve
Président
- Je soumets au vote l'article 6:
Conseillers présents: 28
Votants: 26
Pour: 26
Abstentions: 2 (Bortot, Venturella)
Le Conseil approuve.
Président
- Je soumets au vote l'article 7:
Conseillers présents: 28
Votants: 26
Pour: 26
Abstentions: 2 (Bortot, Venturella)
Le Conseil approuve.
Président
- A l'annexe il y a l'amendement n° 2 de la
III
e
Commission, qui récite:
Emendamento
"Alla Tabella 2.40 di pagina 78 la cifra "2966", relativa al
valore medio del piombo nell'anno 2000, è sostituita dalla cifra
"29,66".".
Je soumets au vote l'annexe avec l'amendement:
Conseillers présents et votants: 28
Pour: 28
Le Conseil approuve à l'unanimité.
Président
-Je soumets au vote la loi dans son
ensemble:
Conseillers présents: 28
Votants: 26
Pour: 26
Abstentions: 2 (Bortot, Venturella)
Le Conseil approuve.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK