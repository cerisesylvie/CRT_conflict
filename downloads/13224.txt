Consiglio Regionale della Valle d'Aosta - Oggetto del Consiglio n. 4201 del 16 febbraio 1993 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 4201 del 16 febbraio 1993 - Resoconto
OGGETTO N. 4201/IX Disegno di legge: "Interpretazione
autentica e modificazioni della legge regionale 17 marzo 1992, n.
9, concernente: Norme in materia di esercizio ad uso pubblico di
piste di sci".
Presidente
Il Consigliere Marcoz ha chiesto di poter
illustrare il disegno di legge n. 483 iscritto al punto 47
dell'ordine del giorno; ne ha facoltà.
Marcoz (UV)
A seguito della entrata in vigore
della legge regionale 17 marzo 1992, n. 9, che detta norme in
materia di esercizio ad uso pubblico delle piste di sci, sono
insorti problemi connessi all'applicazione dei termini fissati
nella norma transitoria (articolo 13) - da una parte i tempi
concessi per la presentazione della domanda di classi-ficazione
delle piste non consentono la corretta realizzazione dei documenti
richiesti dalla legge e ciò, almeno in parte, potrebbe vanificare
le finalità che la legge stessa si propone (articolo 1); d'al-tra
parte, la chiusura di varie piste conseguente alla mancata
pre-sentazione entro la data stabilita di parte della
documentazione, da parte di alcuni gestori, potrebbe produrre
effetti negativi sul piano economico e dell'immagine turistica
della Regione.
Quest'ultimo possibile sviluppo nasce appunto dal
condizionamento imposto dalla norma che introduce l'obbligo, a
carico dei gestori, di comunicare all'Assessorato del turismo,
sport e beni culturali l'elenco delle piste gestite e il nominativo
del responsabile delle stesse. Tale norma, che definisce un termine
entro il quale presentare la comunicazione (sei mesi dalla data di
entrata in vigore della legge), non può, in mancanza di specifico
diverso indirizzo fornito dal Consiglio regionale, che essere
interpretata in senso restrittivo e deve quindi, per come oggi è
scritta la legge, essere considerata perentoria.
Tale rigida interpretazione penalizza quei gestori che, a fronte
delle notevoli incombenze imposte dalla legge, sono stati in grado
di convalidare solo successivamente alla data del 24 settembre 1992
(termine fissato) il loro impegno nella gestione, e ai quali non è
ora consentito di aprire al pubblico le piste di sci.
Risultano maggiormente penalizzati i gestori delle piste di sci
di fondo, il cui servizio è offerto gratuitamente al pubblico da
enti senza finalità di lucro, quali comuni, Aziende di promozione
turistica e Sci Club. Tali enti gestiscono per lo più le piste di
minore rilevanza, avvalendosi di ridotti mezzi umani e finanziari,
e quindi in condizioni organizzative sovente non adeguate, operando
in contesti in cui l'attività legata allo sci non è particolarmente
prosperosa.
Il servizio che questi forniscono incentiva tuttavia minime
attività collegate allo sci e in tal modo contribuisce a creare
l'infrastrutturazione economica dei territori montani, elemento
fondamentale per la rivitalizzazione delle zone turisticamente meno
sviluppate.
E' quindi opportuno che l'opera che questi enti svolgono sia
salvaguardata, mettendo in atto le iniziative necessarie a
estendere il termine fissato dalla legge per la presentazione della
citata documentazione.
Peraltro, sul piano del rispetto delle finalità indicate dalla
legge (assicurare adeguate condizioni di agibilità delle piste, con
particolare riferimento alla sicurezza delle stesse), pare
indifferente che la comunicazione, con la quale i gestori devono
indicare all'Assessorato del turismo, sport e beni culturali le
piste gestite e il nominativo del responsabile delle stesse per
poter aprire le piste al pubblico in via transitoria e in attesa
del rilascio della classificazione delle piste, sia inoltrata entro
i sei mesi previsti o anche successivamente, purché comunque prima
dell'apertura al pubblico delle piste stesse.
Per quanto riguarda la presentazione della domanda di
classificazione delle piste, occorre precisare che il termine
indicato non consente la realizzazione dei documenti richiesti
dalla legge in quanto comporterebbe necessariamente la diminuzione
del dettaglio e della qualità delle cartografie, che potrebbero
essere redatte solo a seguito di campagne di rilievi, e degli altri
elaborati previsti (relazione geologica, eccetera ), con
conseguenti maggiori difficoltà di valutazione e ridotte
possibilità di giudizio da parte della Commissione deputata alla
classificazione delle piste di sci.
Il superamento delle problematiche esposte non può che passare
attraverso l'interpretazione e la modifica della legge regionale 17
marzo 1992, n. 9, come proposta dal disegno di legge n. 483, cioè
prolungando i termini al 30 novembre 1994..
Presidente
Dichiaro aperta la discussione
generale.
Ha chiesto la parola il Consigliere Bondaz.
Bondaz (DC)
Ringrazio vivamente il Consigliere
relatore per la sua relazione, che è stata ampia e circostanziata,
soprattutto se si tiene conto che il relatore, benché si trattasse
semplicemente della interpretazione autentica di una legge
precedente, ha fatto una disamina molto approfondita delle
tematiche necessarie per arrivare a stabilire una proroga dei
termini fissati a suo tempo.
Poiché noi riteniamo che relazioni di questo tipo siano
importanti, perché facilitano l'opera dei consiglieri, annuncio il
voto favorevole del nostro Gruppo.
Presidente
Ha chiesto la parola il Consigliere
Riccarand
.
Riccarand (VA)
Io ritengo molto discutibile questo
disegno di legge.
All'inizio del 1992, quando venne discussa in Consiglio
regionale questa legge, ben si conosceva l'iter da seguire nella
presenta-zione dei documenti, nonché nella segnalazione e la
classificazione delle piste, eppure vennero dei termini ben sapendo
che in quel-l'arco di tempo c'era la possibilità di presentare
tutta la documen-tazione. Ciò venne deciso dopo una situazione che
durava da trop-po tempo, in cui in sostanza c'era una totale
carenza di normativa. Adesso, praticamente si propone di far
saltare tutta l'impalcatura della legge e tutti i termini che erano
stati fissati, con due articoli che sembrano apparentemente
innocui, ma che in realtà prorogano a tempi indeterminati o
sicuramente molto lunghi in alcuni casi, tutta la normativa. Non so
se ci rendiamo conto che arrivare alla fine del 1994, significa
scavalcare tutta l'impostazione della legge e quindi per anni non
ci sarà l'applicazione della normativa concernente le piste da
sci.
A me non sembra che questa impostazione sia corretta, anzi mi
sembra trattarsi di un modo di operare contrastante: una parte si
fa una legge e sei mesi dopo, quando la si deve applicare, si
decide di cambiarla completamente, modificandone le scadenze.
Io non condivido questo disegno di legge, perché mi sembra che
vanifichi lo sforzo di disciplinare l'apertura al pubblico delle
piste di sci, fatto dopo lunghi anni di disattenzione in questo
settore, in cui sappiamo che si erano verificati gravi problemi
conseguenti proprio all'individuazione del responsabile
dell'apertura al pubbli-co di queste piste. Con questo
provvedimento si va di fatto a vani-ficare tutto questo sforzo per
avere una legge almeno all'altezza di ciò che in altre Regioni è
ormai attuato da tantissimi anni.
Per queste ragioni io non condivido il disegno di legge in
oggetto e, se viene mantenuto, gli voterò contro.
Presidente
Se nessun Consigliere intende intervenire,
dichiaro chiusa la discussione generale.
Ha chiesto la parola l'Assessore del turismo, sport e beni
culturali, Voyat.
Voyat (UV)
Non si vuole affatto valinifare la
legge. Il problema è che, purtroppo, ci troviamo di fronte a delle
esigenze ben precise.
Intanto il primo comma dell'articolo 13 dice: "Entro sei mesi
dall'entrata in vigore della presente legge", ma poi non precisa se
basta presentarli una volta o tutti gli anni. Ora noi diciamo che
tutti gli anni, prima dell'apertura delle piste di sci, la società
è obbligata ad indicare il responsabile delle piste. Prima, invece,
sembrava che la società dovesse provvedere a ciò solo una volta.
L'interpretazione tende quindi a precisare che tutti gli anni la
società deve comunicare il responsabile.
Il secondo comma non è altro che una semplice applicazione
dell'articolo 3 della legge, in cui si stabilisce che le aziende,
le società o gli sci club devono presentare la documentazione
richiesta. C'è da dire, però, che specie le aziende, società o sci
club che gestiscono i piccoli impianti non hanno la possibilità di
presentare questa documentazione, che è molto complicata ed ha dei
costi molto elevati. Pertanto, proprio per evitare che tutte le
piccole società disattendano la legge e non possano aprire gli
impianti per la stagione 1993-94, abbiamo preferito derogare e dare
ad esse ancora un anno di tempo per presentare la documentazione.
Occorre tenere presente che gran parte delle grandi società, specie
quelle che gestiscono piste da discesa, hanno già presentato o
stanno per presentare la documentazione entro il 17 marzo, perché
l'avevano già al momento della costruzione della pista, mentre le
altre non ce l'hanno affatto.
Quindi, proprio per non far correre a tali società il rischio di
non poter applicare la legge e quindi di chiudere alcune piste di
fondo, abbiamo preferito modificare la legge, consentendo a tutti
di potersi mettere a posto.
Presidente
Passiamo ora all'esame
dell'articolato.
Do lettura dell'articolo 1.
Articolo 1 (Interpretazione autentica)
1. Il termine di cui all'articolo 13, comma 1, della legge
regionale 17 marzo 1992, n. 9, concernente "Norme in materia di
esercizio ad uso pubblico di piste di sci", è da considerarsi
ordinatorio; la comunicazione indicata allo stesso comma deve
comunque pervenire all'Assessorato regionale del turismo, sport e
beni culturali prima dell'apertura al pubblico delle piste di
sci.
Presidente
Se nessuno chiede la parola, pongo in votazione
l'articolo 1 testé letto.
Esito della votazione
Presenti: 26
Votanti: 25
Favorevoli: 24
Contrari: 1
Astenuti: 1 (Gremmo)
Il Consiglio approva
Presidente
Do lettura dell'articolo 2.
Articolo 2 (Proroga di termine)
1. Il termine di cui all'articolo 13, comma 2, della legge
regionale 9/1992 è prorogato al giorno 30 novembre 1994.
Presidente
Se nessuno chiede la parola, pongo in
votazione l'articolo 2 testé letto.
Esito della votazione
Presenti: 26
Votanti: 25
Favorevoli: 24
Contrari: 1
Astenuti: 1 (Gremmo)
Il Consiglio approva
Presidente
Do lettura dell'articolo 3.
Articolo 3 (Dichiarazione di urgenza)
1. La presente legge è dichiarata urgente ai sensi dell'articolo
31, comma terzo, dello Statuto speciale ed entrerà in vigore il
giorno successivo a quello della sua pubblicazione sul Bollettino
ufficiale della Regione.
Presidente
Se nessuno chiede la parola, pongo in
votazione l'articolo 3 testé letto.
Esito della votazione
Presenti: 26
Votanti: 25
Favorevoli: 24
Contrari: 1
Astenuti: 1 (Gremmo)
Il Consiglio approva
Presidente
Il Consigliere Riccarand ha chiesto la
parola per dichiarazione di voto; ne ha facoltà.
Riccarand (VA)
Io credo che qui non si tratti
semplicemente di uno slittamento dei tempi, ma di un completo
stravolgimento della legge, perché quando si dice che le domande
per l'esercizio ad uso pubblico delle piste non devono più essere
presentate entro sei mesi dall'entrata in vigore della legge,
com'era stabilito fino ad ora, ma devono essere presentate prima
dell'apertura al pubblico delle piste di sci, si stravolge
completamente la legge, perché la domanda per l'esercizio
comportava anche un provvedimento di classificazione.
Ora io mi chiedo chi farà la classificazione di una pista di sci
la cui domanda è stata presentata solo quindici giorni prima
dell'apertura al pubblico della pista, visto che la legge aveva
previsto certe procedure e tempistiche nelle istruttorie. Con
questo provvedimento salta tutto e quindi ritorneremo ad una
situazione sostanzialmente non più regolamentata.
Ribadisco pertanto il mio voto negativo nei confronti di questo
disegno di legge.
Presidente
Se nessuno chiede la parola, il Consiglio è
chiamato a pronunciarsi sul complesso della legge.
Esito della votazione
Presenti: 26
Votanti: 25
Favorevoli: 24
Contrari: 1
Astenuti: 1 (Gremmo)
Il Consiglio approva
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK