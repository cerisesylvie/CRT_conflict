Consiglio Regionale della Valle d'Aosta - Oggetto del Consiglio n. 31 del 11 luglio 2018 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Inquinamento
TRASPORTI E VIABILITÀ
Trasporti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 31 del 11 luglio 2018 - Resoconto
OGGETTO N. 31/XV - Approvazione di mozione: "Impegno per la
concessione di incentivi per l'acquisto di auto elettriche e ibride
a favore di cittadini e imprese valdostane".
Fosson (Presidente)
- Punto n. 16 all'ordine del giorno.
La parola per l'illustrazione al primo firmatario, Consigliere
Mossa.
Mossa (M5S) -
Negli ultimi dieci anni, in Europa, le
emissioni di gas a effetto serra sono diminuite significativamente
in tutti i settori dell'economia, con l'unica eccezione dei
trasporti, settore nel quale paradossalmente sono aumentate del 20
per cento. Sulla base di questi
trend
quello dei trasporti è
divenuto il primo settore per emissioni di gas ad effetto serra in
Europa, superando persino il settore elettrico.
Nell'ambito dell'accordo di Parigi l'Europa si è impegnata a
ridurre drasticamente le proprie emissioni in linea con l'obiettivo
di raggiungere la totale decarbonizzazione del sistema entro l'anno
2050. Per tenere fede a questi impegni l'Europa dovrà trovare il
modo di ripulire il settore dei trasporti con nuove e più incisive
politiche energetiche e ambientali. Tale azione dovrà concentrarsi
sul segmento dei trasporti su strada, essendo questo responsabile
del 70 per cento delle emissioni complessive dei trasporti.
Decarbonizzare il trasporto su strada, ovvero la mobilità, non
rappresenta solo una priorità per combattere il cambiamento
climatico, ma anche per risolvere un nodo più tangibile: quello
dell'inquinamento dell'aria delle nostre città. Una sfida, questa,
fondamentale per la salute dei cittadini, considerando che questa
forma di inquinamento continua a causare oltre 470 mila morti
premature all'anno nel continente.
Attualmente le auto elettriche rappresentano solo lo 0,2 per
cento del totale dei veicoli in Europa. Certo, bisognerà aspettare
che il Governo prenda i provvedimenti necessari, probabilmente
costringerà noi, le nostre famiglie e i nostri figli a respirare
nel frattempo un'area malsana. È qui che la nostra Regione può
prendere provvedimenti in autonomia. Ho detto proprio "in
autonomia", quella parola tanto enfatizzata in questa Regione e poi
però così poco utilizzata per scopi comuni davvero importanti come
questo: la nostra salute. Questa è l'occasione per intervenire in
autonomia, senza aspettare quindi che sia l'Europa a risolvere,
chissà quando e chissà come, la nostra attuale situazione.
L'obiettivo quindi di cui vorremmo incaricare l'attuale Governo
valdostano è quello di sostituire gradualmente i veicoli più
inquinanti con veicoli più performanti dal punto di vista
dell'ecosostenibilità. Per questi motivi, vorremmo impegnare il
Presidente della Regione a valutare la possibilità di concedere
incentivi per l'acquisto di auto elettriche, ibride e veicoli a
pedalata assistita, contributi per l'installazione delle
apparecchiature di ricarica in corrispondenza delle abitazioni,
contributi per la trasformazione a trazione elettrica dei
convenzionali veicoli a motore endotermico, contributi a favore dei
soggetti pubblici per il rinnovo del parco veicoli di proprietà
pubblica e l'esenzione dal pagamento della tassa automobilistica
per i veicoli elettrici per la durata di anni otto.
Volevo far presente che siamo a conoscenza del fatto che esiste
un disegno di legge formulato dalla precedente Giunta per lo
sviluppo della mobilità sostenibile sul territorio, presentato il
14 marzo 2018, decaduto ovviamente per fine della legislatura, il
che potrebbe dare da pensare che sia stato presentato più per
pubblicizzare un'imminente campagna elettorale anziché puntare
sull'effettivo raggiungimento di uno scopo comune. Tale disegno di
legge comunque potrebbe essere ripreso in mano e, salvo qualche
variazione o modifica, discusso nelle prossime assemblee a
venire.
Presentata la proposta di legge il 25 gennaio 2018 dal
Consigliere Roscio, con parere negativo dell'Assessorato delle
finanze e interrotta poi per fine legislatura, è stato poi
ripresentato il disegno di legge da parte dell'Assessorato delle
attività produttive ed energia, decaduto per fine legislatura. In
questo settore non è facile individuare a chi attribuire le
competenze, se a un Assessorato o ad un altro, ragion per cui
abbiamo ritenuto opportuno impegnare direttamente il Presidente
della Giunta alla scelta di assegnare lei stessa la proposta
all'Assessore o agli Assessori ritenuti competenti nel caso.
Presidente -
Apro la discussione generale su questa
mozione. Ha chiesto la parola il Consigliere Cognetta; ne ha
facoltà.
Cognetta (MOUV') -
Ho letto con molta attenzione la
mozione presentata in questo Consiglio dai colleghi del Movimento 5
Stelle e volevo fare alcune precisazioni di tipo tecnico, prima di
addentrarmi nella discussione più prettamente collegata alla
possibilità di concedere o meno incentivi per l'acquisto di auto
elettriche.
Anzitutto volevo ricordare ai colleghi che la storia non è
esattamente così come l'hanno raccontata. Mi spiego meglio. I
contributi a favore delle auto elettriche, a cominciare dal bollo,
per esempio, ci sono già: è una finanziaria approvata qualche anno
fa, che magari non avete visto ma che esiste. Poi c'è un'altra
questione ancora più importante. Il Presidente della Regione, nel
vostro impegno, dovrebbe valutare la possibilità di concedere
incentivi: il Presidente della Regione non concede incentivi, ma
non perché non vuole, bensì perché non spetta a lui concederli. Si
fanno delle leggi in quest'Aula, le leggi vengono approvate e poi
prevedono che, se uno rispetta i requisiti, qualsiasi cittadino ha
diritto agli incentivi oppure, se non rispetta i requisiti, non ne
ha diritto. Il Presidente della Regione, così come l'Assessore,
così come chiunque altro, non concede incentivi, e direi anche per
nostra fortuna, perché altrimenti sarebbe l'anarchia assoluta: a
quello glielo do, ma a quello che mi sta antipatico non glielo do.
Non funziona così, si fanno delle leggi e per fortuna poi si cerca
di rispettarle. Le leggi possono essere aggirate, ma esistono e
vanno rispettate.
In questo caso specifico direi che la formulazione non è proprio
delle più corrette. Si potevano per esempio valutare le iniziative
presentate - per la precisione sono dieci, tra mozioni,
interrogazioni e interpellanze - negli ultimi cinque anni dai
diversi gruppi consiliari relativamente agli incentivi rispetto
alla mobilità elettrica, alle colonnine elettriche, alle esenzioni
dal bollo, rispetto a tutto il grosso problema che affligge tutta
la nostra società, e non solo la Valle d'Aosta. Questo per dire
che, quando si fanno delle mozioni, mi hanno insegnato - perché me
lo hanno insegnato i Presidenti della Regione precedenti
all'attuale - che bisogna essere estremamente precisi. Mi riferisco
in particolare al collega Rollandin, il quale mi ha insegnato per
primo quanto bisogna essere precisi nello scrivere determinate cose
e quanto è importante la forma nel chiedere determinate cose in
quest'Aula. Ho scoperto che a volte è molto più importante della
sostanza, e purtroppo, devo aggiungere, ma è così. Pertanto vi
chiederei la cortesia di scrivere un impegno coerente con le
possibilità di quest'Aula.
Presidente -
La parola al Consigliere Ferrero.
Ferrero (MOUV') -
Come non essere d'accordo quando si
parla di
green economy
o di rispetto dell'ambiente? Penso
che ci sia una sensibilità che è collettiva, sensibilità che però
si deve coniugare con il
green
che attualmente è il
portafoglio della Regione. Questo spinge ad una considerazione. Nel
momento in cui si potessero reperire delle risorse da destinare
alle auto elettriche - e mi sta bene, era un'idea che era stata già
riportata nella scorsa legislatura - si deve essere coscienti che
queste vengono sottratte ad eventuali ulteriori investimenti alla
sanità o all'agricoltura, quindi si fa una scelta politica. Io
inviterei veramente ad una riflessione che potrà essere poi
approfondita, secondo me, in Commissione, nel momento in cui si
decidesse e bisognerà decidere le modalità come bisognerà decidere
a chi vanno destinati questi contributi.
Ho dato uno sguardo alle ultime notizie sul costo delle auto
elettriche e sono abbastanza preoccupanti. L'auto elettrica - io
non voglio portare la bandiera del proletariato - non è certo una
cosa che si può permettere un cittadino medio con un reddito medio,
perché le valutazioni partono da circa 24 mila euro fino ad
arrivare agli 80/90 mila euro della Tesla. Pertanto c'è la
necessità di definire che tipo di politica si vuole fare, perché,
avendo 2 milioni di euro, se dovessi decidere brutalmente di pancia
se li do per aumentare i contributi sugli affitti all'Assessore
Borrello oppure per acquistare auto elettriche, io non avrei dubbi:
li do alle famiglie che hanno sicuramente un'esigenza più immediata
e soprattutto ho la certezza, in base all'ISEE, che sono famiglie
bisognose. Secondo me l'idea necessita di una riflessione molto
approfondita in Commissione, non possiamo prendere indirizzi così.
Io non vorrei che magari le somme stanziate andassero a dieci,
quindici, venti persone che si prendono una macchina elettrica da
80 mila euro. Mi dispiacerebbe. C'è quindi la necessità di inserire
tutta una serie di paletti.
Tenete conto che di recente la Provincia autonoma di Bolzano ha
fatto una norma che va in quella direzione: ha stabilito due tipi
di contributo, uno di 4 mila euro e uno di 2 mila. Con il livello
di immatricolazione che abbiamo in Valle d'Aosta e che, nonostante
la crisi economica, è rimasto molto elevato, possiamo fare una
proiezione: non è suffragata da dati oggettivi, ma su un migliaio
di domande ci partono 4 milioni di euro, quindi sarebbe anche una
somma non da poco. Il tutto va poi raccordato con la questione di
come fare rifornimento a queste macchine. Noi abbiamo la CVA che è
una risorsa. Possiamo utilizzare con tariffe agevolate il
rifornimento delle auto, possiamo fare qualcosa di più oltre al
bollo? C'è quindi tutta una serie di considerazioni che devono
essere fatte.
Pertanto ben venga la proposizione, però sicuramente con
modifiche. Teniamo conto che in questo periodo di vacche veramente
magre bisogna fare tutta una serie di ragionamenti e ognuno darà la
priorità a quello che riterrà più opportuno.
Presidente -
Ha chiesto di parlare il Consigliere
Chatrian; ne ha facoltà.
Chatrian (ALPE) -
Grazie ai colleghi del Movimento 5
Stelle che ci danno l'opportunità di affrontare un tema molto
interessante e che è stato affrontato dal nostro gruppo nella
passata legislatura, principalmente dal collega Roscio. Nel 2017
avevamo presentato un'iniziativa mirata, una proposta di legge che
fu fermata non per mancanza di fondi, ma per una volontà di natura
politica. Vorrei solo correggere il collega che poc'anzi ha detto
che anche il secondo disegno di legge che fu scaricato si fermò per
una questione temporale: non è così, si fermò per una volontà di
natura politica. Sono quindi due cose leggermente diverse: una è la
questione tecnica, l'altra è una questione di natura politica.
Però, se può essere utile al dibattito, penso che l'obiettivo -
immagino - da parte vostra sia quello di trovare delle
soluzioni.
Secondo: la Provincia di Trento, nell'ottobre 2017, approvò una
legge che oltretutto sta rivedendo proprio per i motivi esposti
anche dai colleghi. Qual è l'intenzione dal punto di vista
politico? Se lo possiamo condividere dal punto di vista tecnico, il
macro obiettivo dal punto di vista politico è: chi andremmo ad
aiutare? È una priorità in questo momento: sì, no, perché? Oppure
vedere se eventualmente si possono mettere dei correttivi. Penso
che il correttivo principale sia compito di quest'Assemblea, quello
di inserire magari l'ISEE, inserire delle aree territoriali, chi in
questo momento ha più difficoltà nel muoversi e non si trova magari
nella conurbazione principale di Aosta, ma chi invece deve muoversi
per utilizzare i servizi fondamentali che nelle proprie vallate
oggi non ci sono. Quindi i criteri, i requisiti sono molteplici,
interessanti da poter modulare e rivedere, ma dal punto di vista
politico noi pensiamo che ci sia proprio la possibilità di poter
analizzare, soprattutto fare delle proiezioni, in modo da capire
bene qual è la volontà del legislatore. Noi chi vorremmo aiutare
nel momento in cui si decide di andare in quella direzione, con
quali soldi? E poi andremmo comunque a sottrarre delle risorse
fondamentali ad un bilancio regionale che non ha nemmeno i fondi
necessari per dare corso ad una legge che è stata approvata.
Vi ringrazio per averci portato
à la une
questo tema che
nella passata legislatura è stato ampiamente dibattuto. Penso che
ci sia la possibilità di poter modificare soprattutto la parte
finale della mozione, in modo da avere un ventaglio globale e
generale per poi decidere, approvare e legiferare una legge che
vada a sostenere tale tema, dove tutti concordiamo e dove vorremmo
raggiungere certi obiettivi prima possibile, sapendo perfettamente
che ci va comunque una visione d'insieme nel momento in cui si
decide una strada da percorrere. La sfida più bella e più
interessante è soprattutto come percorrerla.
Presidente -
Ha chiesto di parlare il Consigliere
Manfrin; ne ha facoltà.
Manfrin (LEGA VDA) -
Mi unisco anch'io ai ringraziamenti
fatti al gruppo del Movimento 5 Stelle che ci ha permesso di
parlare in quest'Aula di un argomento sicuramente importante, su
cui abbiamo intenzione di incentrare una parte dell'attività di
quest'Aula e, in secondo luogo, ai colleghi che mi hanno preceduto
e che hanno evidenziato tutta una serie di
vulnus
contenuti
all'interno di questa iniziativa, a partire dall'impegnativa che,
così come è formulata, è purtroppo difficilmente accoglibile.
Così come evidenziato dai colleghi che mi hanno preceduto,
consideriamo assolutamente preminente l'attenzione verso
l'ambiente, verso la mobilità sostenibile, verso la
green
economy
e per questo motivo chiedo al Presidente la possibilità
di una sospensione, per poter condividere assieme ai firmatari
della mozione una proposta di modifica.
Presidente -
Consigliere Manfrin, proporrei di terminare
prima gli interventi in discussione generale e poi sospendiamo.
La parola al Consigliere Viérin.
Viérin (UVP) -
Per portare anche noi un piccolo
contributo a questo dibattito.
Non vogliamo entrare nel merito di un mini congresso tra
Movimento 5 Stelle ed ex appartenenti al Movimento 5 Stelle, ma
apprezziamo invece l'iniziativa e riteniamo sia importante valutare
la condivisione delle diverse sensibilità politiche sulla voglia di
andare in una certa direzione per la nostra comunità. Credo che lo
spirito sia questo, al di là della ricostruzione parziale, perché
dobbiamo ricordare a questo Consiglio che il primo che lavorò ad
una legge sulla mobilità sostenibile fu Raimondo Donzel. Era un
disegno di legge che vide l'impegno di tanti pezzi
dell'Amministrazione, anche tecnici (i funzionari), che andarono un
po' nell'ottica di seguire gli indirizzi della nostra
green
economy
, della mobilità sostenibile, peraltro su una
risoluzione che presentammo all'inizio della scorsa legislatura, la
quale fu approvata all'unanimità per studiare un modello di
sviluppo sostenibile per la Valle d'Aosta, che recupereremo per
metterla a disposizione della Commissione competente e per lavorare
per il futuro.
Al di là degli Amministratori che lavorarono su questo
dossier
, quindi, è interessante ricordare come arrivò: era
un momento di grande difficoltà economica, perché era il momento in
cui lo Stato, oltre ai famosi 144 milioni, ci tagliò altri 100
milioni dell'anno in corso. La questione finanziaria è aperta, è
nella discussione della variazione di bilancio, che peraltro parte
dell'attuale maggioranza non votò per rimpinguare i capitoli e per
immettere nuove risorse nostre all'interno dell'Amministrazione
senza le quali non si sarebbero neanche fatte le cose che sono
state attuate alla fine della scorsa legislatura. Si fece una
scelta, perché ci fu la polemica del
bon de chauffage
. A
fronte della scelta dell'Assessore di impegnare dei fondi per
questa tematica, ci fu una sollevazione
in primis
di parte
dell'attuale maggioranza (allora minoranza) che disse:
"assolutamente il bon de chauffage non si tocca!". Pertanto in
Commissione ci fu una rimodulazione cercando di prendere spunto
dalle sensibilità secondo le quali la priorità doveva essere il bon
de chauffage e si salvaguardò parte di quella prerogativa dicendo:
"lasciamo alla prossima legislatura", anche perché noi ci auguriamo
che questo "Governo del fare" faccia subito la seconda variazione
di bilancio con i fondi a disposizione.
Ricordiamo gli utili delle autostrade, le così tanto discusse
tariffe autostradali che, nel male, rappresentano per la nostra
comunità in questo momento una possibilità. Noi vi invitiamo ad
immetterle in modo celere tra le possibilità delle risorse
regionali, Presidente Spelgatti, perché questa è una priorità del
fare. Fino ad oggi non abbiamo ancora visto grandi rivoluzioni,
neanche nella riorganizzazione dell'Amministrazione che voi, nel
vostro programma, avete detto di voler fare e con termini anche un
po' più pesanti, ma che oggi si è limitata alla nomina dei
fiduciari; i famosi "fiduciari" con i crismi del cambiamento, che
poi grandi cambiamenti non hanno rappresentato.
Oggi noi aderiamo al principio di dare all'Amministrazione
l'indirizzo di impegnare le Commissioni competenti; al Consiglio
regionale spetta legiferare. Non dimentichiamoci che è il Consiglio
ad avere la potestà legislativa. Spesso questo Consiglio negli anni
ha abdicato a questa prerogativa a favore del Governo regionale,
quindi l'invito è a riprenderci questa potestà legislativa o ad
incentivarla. Speriamo che ci siano le risorse finanziarie e che
già oggi sia possibile immetterle con la variazione di bilancio per
eventuali soluzioni, le quali - lo auspichiamo - possano arrivare
da questioni più importanti, affinché effettivamente ci possa
essere un indirizzo anche di sostegno economico per quelle famiglie
e per quei cittadini che scegliessero di avvicinarsi a questa
"rivoluzione" che si sta vivendo.
Noi crediamo che il principio e l'indirizzo di questa mozione
sia condivisibile, ne condividiamo i contenuti, al di là delle
esternazioni dei colleghi che hanno ripreso correttamente certi
formalismi da codificare in modo diverso. Abbiamo anche appreso che
la Giunta sta studiando, e la maggioranza pure, quindi è giusto che
all'inizio di una legislatura ci sia un approccio anche nuovo per
chi non ha ancora mai praticato l'Amministrazione. Noi ci rendiamo
quindi disponibili non solo a sottoscrivere questa mozione, ma a
dare il nostro contributo in Commissione e in Consiglio per
lavorare in tale direzione.
Presidente -
Ha chiesto la parola la Consigliera Minelli;
ne ha facoltà.
Minelli (IC) -
Anche Impegno Civico condivide e appoggia
la mozione proposta dai colleghi del Movimento 5 Stelle, che va
nella direzione di una reale attenzione nei confronti della tutela
della salute e dell'ambiente.
Nel nostro programma elettorale il ventisettesimo punto, un
punto importante, è dedicato alle energie rinnovabili. Noi siamo
convinti che la nostra regione debba diventare nel più breve tempo
possibile una regione
carbon free
, quindi un territorio che
non utilizzi i combustibili fossili - ad esaurimento e altamente
inquinanti - e che si debba caratterizzare per una sostanziale
autosufficienza energetica. Già oggi noi abbiamo una quota di
copertura da fonti rinnovabili che supera l'80 per cento. Per
raggiungere e superare il 100 per cento, occorrerà in futuro
perseguire principalmente tre strade, che sono: un miglioramento
marcato riguardante le prestazioni energetiche degli edifici
esistenti, perché la normativa vigente è spesso disattesa;
l'utilizzo in modo responsabile della biomassa attraverso la
creazione di una filiera foresta/energia, che al momento è poco più
che una cosa scritta sulla carta, anche con il coinvolgimento delle
consorterie, e poi un programma concreto per la mobilità elettrica
dalle auto ai treni. In tale ottica riteniamo importante mettere
sul tavolo anche questo argomento legato agli incentivi per quanto
riguarda le auto elettriche, con tutte le difficoltà evidenziate e,
quindi, il fatto di pensare ad una norma che controlli l'ISEE può
essere un qualcosa che ci vede d'accordo. Chiediamo inoltre, se è
possibile, che venga inserita nel testo della mozione
un'integrazione riguardante il trasporto pubblico, perché gli
incentivi richiesti in mozione riguardano i privati e gli
imprenditori. Noi pensiamo invece anche agli incentivi riguardanti
il trasporto pubblico, in particolare quello gestito dagli enti
locali, specialmente le auto dedicate all'assistenza di persone,
considerato che i tragitti compiuti da queste sono normalmente
limitati. Appoggiamo comunque questa mozione.
Presidente -
Ha chiesto la parola il Consigliere Bianchi;
ne ha facoltà.
Bianchi (UV) -
Per aggiungere qualcosa alla discussione
su questa mozione.
Nello scorso Consiglio sono intervenuto dicendo che andavamo
nella continuità ed è vero, perché l'ultimo provvedimento che
avevamo discusso in III Commissione, la scorsa legislatura, è stato
proprio il disegno di legge sulla mobilità elettrica. Da una parte
c'era stata una ricostruzione esatta del collega Viérin: non è
stato abbandonato, non è stato portato avanti dalla III Commissione
semplicemente per un problema finanziario, tra l'altro condiviso da
tutte le forze politiche all'interno della Commissione stessa. In
Commissione erano depositate due leggi: una presentata dall'allora
Assessore Roscio e l'altra dall'Assessore Guichardaz. Vado a
memoria: la differenza tra le due leggi riguardava soprattutto un
incentivo anche alle biciclette a pedalata assistita che era
presente nella seconda e non nella prima. Al di là del principio,
la scelta era stata quella di andare a cercare tutta una serie di
fondi per finanziare l'agricoltura e il
bon de chauffage
,
ecco perché quella legge è rimasta ferma in Commissione, ma
basterebbe riprenderla e poi valutare, articolo per articolo, se ci
sono delle modifiche da fare. Il principio era che noi eravamo
d'accordo di portarla avanti ma è rimasta ferma in quanto eravamo a
fine legislatura; e sul capitolo di quella legge ci sarebbero
andati pochissimi soldi e quindi gli incentivi sarebbero arrivati,
ma si parla di dieci/dodici persone. Allora non ci sembrava giusto
continuare in quel senso.
Pertanto sicuramente il lavoro fatto in passato va bene,
possiamo rivederlo in Commissione e portarlo avanti, quindi ben
venga la mozione che i Cinquestelle hanno presentato.
Presidente -
La parola al Consigliere Rollandin.
Rollandin (UV) -
Les interventions des collègues ont déjà
mis l'accent sur un thème à la une, pas seulement dans la
législature précédente, mais je crois dans tous les débats
concernant les transports, l'énergie et tout ce qui se passe en ce
moment, qui justement a fait l'objet de certaines indications afin
qu'elles soient toujours plus respectueuses de l'environnement.
Dans ce sens on ne peut que partager cette initiative. Je voudrais
aussi rappeler que, comme Région, on est intervenus depuis
longtemps sur le thème de la question routière. Comme vous savez,
pour favoriser le transport international, pour ceux qui passent
par la France ou par la Suisse et qui arrivent en Vallée d'Aoste ou
en Italie, on a érigé à l'entrée d'Aoste une station destinée à la
recharge des voitures électriques. J'ai voulu le rappeler, car
c'est en thème important, on est en train de le faire un peu
partout dans notre Vallée, aussi sur sollicitation des
Administrations communales qui souhaitent avoir cette
favorisation.
Il problema in questo caso credo sia proprio quello dell'energia
che crea energia, perché la nostra è una regione che produce solo
energia pulita. La produzione di energia idroelettrica per la gran
parte è sfruttata, però è l'unica regione ad avere questa
caratteristica, ed è stato ricordato più volte. Il punto delicato
è: quante risorse finanziarie ci sono e, in base a queste,
stabilire quante ne possiamo distribuire per i vari capitoli qui
richiamati che si riferiscono al trasporto elettrico. Io credo che
la dizione vada un po' cambiata, credo che "
impegnare il
Presidente della Regione a valutare la possibilità di
concedere
" vada rivisto e tenuto nella debita considerazione.
Ritengo anche valida la suggestione proposta di fare un lavoro
possibilmente all'interno della Commissione competente, affinché in
qualche modo si individuino i punti sui quali si vuole insistere
con precedenza, perché non tutti si potranno utilizzare. Non si
possono finanziare tutte le esperienze possibili e immaginabili che
si riferiscono a biciclette, auto elettriche e quant'altro.
Noi riteniamo che la cosa più importante - senza riallacciarsi
alle leggi già esistenti, che si possono chiaramente integrare e
modificare - sia capire dove vogliamo intervenire e per quanto
tempo, affinché il tutto non sia solo uno
spot
del tipo: "io
finanzio per un anno, dopodiché, se non ci sono più i
finanziamenti, la cosa decade". Bisogna che sia di una certa durata
per far sì che la gente si convinca che quell'impostazione va a
lungo termine, altrimenti rischiamo effettivamente di fare un
bluff
solenne. Sotto questo aspetto la condivisione è
totale, tenendo conto anche delle iniziative precedenti. È però
importante che questa discussione preceda il momento in cui si va a
legiferare, sapendo anche, con la dovuta cautela, quante saranno le
risorse ad essa destinate.
Presidente -
La parola al Consigliere Mossa per il
secondo intervento.
Mossa (M5S) -
Io volevo ringraziare la maggioranza per
essere così puntigliosa, perché comunque noi siamo nuovi,
esperienza non ne abbiamo, e ci fa piacere che voi vogliate
indirizzarci aiutandoci a migliorare i vizi di forma. Però quello
che ci chiediamo è come mai questa maggioranza, che punta sulla
sburocratizzazione degli atti per facilitare la pressione oggi
incombente sulle piccole e medie imprese, si soffermi su quello che
potrebbe essere considerato un "vizio di forma", piuttosto che
valutare la possibilità di avere un'aria più pulita per noi e per
le nostre famiglie. Questo mi lascia molto basito.
Questo "Governo del cambiamento" preferisce soffermarsi e
sottolineare il fatto che nella nostra mozione chiediamo o, meglio,
incarichiamo la nostra Presidente della Giunta di valutare la
possibilità di concedere incentivi. Se però avete seguito
attentamente il mio intervento, forse vi è sfuggito che in realtà
abbiamo chiesto al Presidente di valutare lei stessa a quale
Assessorato assegnare i lavori. A mio avviso, questo Consiglio è
diventato un po' nel tempo una grossa partita a scacchi dove ognuno
fa la sua mossa e i suoi "sgambetti" per vincere questa partita e
per poi dire "sono più bravo io, sei più bravo tu". Probabilmente è
così, ma dare priorità a questi sgambetti, a questi giochetti
anziché impegnarsi ad appoggiare una proposta così importante ed
urgente quale la nostra aria, farebbe intuire che probabilmente
respirare quest'aria pulita non è una delle vostre priorità.
Presidente -
Ha chiesto di parlare il Consigliere
Marquis; ne ha facoltà.
Marquis (AC-SA-PNV) -
Porto anch'io il contributo alla
discussione su questo argomento che sicuramente è di estremo
interesse, perché incide sulla salvaguardia dell'ambiente
valdostano, del nostro territorio e delle nostre prerogative.
Questo è un tema già stato affrontato nella definizione del
Piano energetico ambientale regionale alcuni anni fa; dopodiché, in
recepimento di questo piano, nel 2015 l'Amministrazione regionale
ha partecipato, come Assessorato delle attività produttive, a due
bandi di carattere nazionale emanati dal Ministero delle
infrastrutture e la Regione si è aggiudicata due iniziative di
infrastrutturazione del nostro territorio: per la posa di colonnine
per la ricarica dei mezzi elettrici; un bando era relativo alla
zona di Aosta e l'altro relativo alla dorsale della valle e vallate
laterali. Oggi queste colonnine sono state tutte posate, è stato
fatto quindi un intervento importante e propedeutico per favorire
l'utilizzo di veicoli a trazione elettrica. Nell'ultima parte della
legislatura questa tematica è stata portata all'attenzione del
Consiglio e anche del Governo regionale con delle proposte per
cercare di dare gambe alla diffusione dei veicoli elettrici sul
territorio valdostano, ma per tutta una serie di ragioni già
espresse questo tema, al momento, è stato accantonato.
Credo sia importante ora fare una valutazione complessiva sulle
priorità, perché tutte le iniziative viste in modo isolato sono
buone, però bisogna fare i conti con le risorse a disposizione.
Pertanto ritengo sia corretto affrontare questo argomento
all'interno delle Commissioni, che poi è il luogo deputato per fare
dei ragionamenti politici e dove ci si può confrontare tra singoli
colleghi di maggioranza e di opposizione per definire le migliori
strategie per la Regione. Sotto questo profilo non si può che
condividere la vostra proposta di rianalizzare tale questione, però
bisogna farlo con una visione prospettica organica rispetto alle
scelte e le priorità che servono per la Valle d'Aosta in un momento
particolarmente delicato come quello che viviamo.
Presidente -
Se non ci sono altri interventi, procediamo
con la sospensione; penso che il Consigliere Manfrin voglia
apportare delle modifiche alla mozione.
La seduta è pertanto sospesa.
La seduta è sospesa alle ore 16:18 e riprende alle ore
16:24.
Fosson (Presidente) -
Possiamo riprendere i lavori dopo
la sospensione, se qualche Consigliere ci comunica i cambiamenti e
se è stato raggiunto un accordo.
La parola al Consigliere Manfrin.
Manfrin (LEGA VDA) -
Le confermo che durante l'incontro
avuto con i proponenti dell'iniziativa abbiamo trovato un accordo
per la riformulazione della stessa, abbiamo aggiunto alcune parti
nelle premesse e abbiamo modificato l'impegnativa. Vi leggo la
versione finale e poi, se vuole, Presidente, le consegno la
versione in maniera da poterla rileggere a tutta l'Aula o, se
preferisce, posso rileggerla integralmente. Bene, la leggo
integralmente.
La mozione viene riformulata nella seguente maniera:
"
Il Consiglio regionale della Valle d'Aosta/Vallée
d'Aoste
Considerato che lo Stato, le regioni e gli enti locali,
secondo le rispettive competenze costituzionali, anche mediante
interventi di incentivazione, di semplificazione delle procedure di
tariffazione agevolata e di definizione della specifiche tecniche
dei prodotti dell'attività edilizia, al fine di perseguire i
livelli prestazionali in materia di emissioni delle autovetture
fissate dal regolamento (CE) n. 443/2009 del Parlamento europeo e
del Consiglio, del 23 aprile 2009, e di contribuire alla strategia
europea per i veicoli puliti efficienti sul piano energetico di cui
alla comunicazione n. 186 della Commissione, del 28 aprile 2010,
perseguono una realizzazione delle reti infrastrutturali cui al
comma 1 nel territorio nazionale, che costituisce obiettivo
prioritario e urgente dei seguenti interventi: a) interventi
statali e regionali a tutela della salute dell'ambiente; b)
interventi per la riduzione delle emissioni nocive nell'atmosfera,
delle diversificazioni delle fonti di approvvigionamento energetico
e per il contrasto del riscaldamento globale prodotto dall'uso dei
combustibili fossili;
c) interventi per l'ammodernamento del
sistema stradale urbano ed extraurbano; d) interventi per la
promozione della ricerca e dello sviluppo del settore delle
tecnologie avanzate; e) interventi per l'incentivazione
dell'economia reale e per l'adeguamento tecnologico e prestazionale
degli edifici pubblici e privati;
Preso atto che in Valle d'Aosta l'utilizzo di autovetture
elettriche e ibride è ancora poco diffuso;
Visto l'elevato prezzo di acquisto dei mezzi di trasporto
elettrici rispetto a quelli tradizionali;
Constatato che in Valle d'Aosta il livello di polveri
inquinanti e di benzene è al di sopra dei valori normali per una
regione montana, avvicinandosi più a quelli di regioni più
urbanizzate e industrializzate;
Visto l'articolo 1, comma 2, della legge regionale 22
dicembre 2017, n. 21 "Disposizioni per la formazione del bilancio
annuale e pluriennale della Regione autonoma Valle d'Aosta/Vallée
d'Aoste (Legge di stabilità regionale per il triennio 2018/2020).
Modificazioni di leggi regionali" che recita:
Dopo l'articolo 62bis della legge regionale n. 9/2008 come
sostituito dal comma 1, è inserito il seguente:
"Art. 62ter
(Esenzione per veicoli a basso impatto ambientale)
1. I veicoli nuovi, immatricolati a partire dal 1° gennaio
2017 e sino al 31 dicembre 2019, appartenenti alle categorie
internazionali M1 e N1, alimentati con tecnologia ibrida a doppia
alimentazione elettrica termica ovvero ad alimentazione esclusiva a
idrogeno, sono esentati dal pagamento della tassa automobilistica
per il primo periodo fisso di cui all'articolo 2 decreto del
Ministro delle finanze 18 novembre 1998, n. 462 (Regolamento
recante modalità e termini di pagamento delle tasse
automobilistiche ai sensi dell'articolo 18 della legge 21 maggio
1955, n. 463), e per le quattro annualità successive. Per i veicoli
provenienti da altra Regione o Provincia autonoma l'esenzione opera
limitatamente al periodo residuo che intercorre tra la data
dell'ingresso nel territorio regionale del veicolo e il termine
dell'ultima annualità esente.
2. L'esenzione permane, in quanto collegata ai veicoli di cui
al comma 1, anche nel caso di passaggio di proprietà nel territorio
della Regione. Qualora l'intestatario del veicolo sia soggetto
passivo per un debito di imposta relativo alle tasse
automobilistiche e oggetto di avviso di accertamento, l'esenzione è
revocata a far data dal giorno di emissione dell'atto
impositivo".
Ricordato che il Consiglio regionale si è occupato, a più
riprese, dell'argomento, e che nella scorsa legislatura sono stati
depositati una proposta e un disegno di legge sul tema della
mobilità sostenibile, decaduti entrambi per fine
legislatura;
Impegna
il Governo regionale a valutare la presentazione di un
disegno di legge, partendo dal lavoro svolto nella passata
legislatura, concernente gli incentivi per la mobilità
elettrica.".
È stato sottoscritto dai Capigruppo di maggioranza e dai
rappresentanti del Movimento 5 Stelle.
Presidente -
Ci può fornire questa nuova mozione firmata?
Grazie. La parola al Consigliere Viérin.
Viérin (UVP) -
Presidente, poniamo solo una questione di
metodo, visto che il metodo è spesso tirato in ballo in
quest'Aula.
Ci fa piacere che abbiate trovato un accordo fra maggioranza e
proponenti. Avevamo però intuito che c'erano anche altri gruppi che
avevano partecipato al dibattito, per cui, dopo aver ascoltato con
attenzione le due pagine che lei, collega Manfrin, ci ha letto,
gradiremmo poter avere un attimo di condivisione anche con gli
altri gruppi, perché così funziona. Per come noi avevamo
interpretato e intuito dalle vostre argomentazioni, questa è una
tematica che interessa il Consiglio nella sua interezza, quindi
l'intero Consiglio deve essere coinvolto. Ci permetteremmo pertanto
anche noi di valutare se aderire a questo nuovo testo, perché è
completamente rifatto rispetto a quello che ci era stato proposto e
sui cui contenuti faremmo un eventuale dibattito o una sospensione,
per valutarne accuratamente l'indirizzo prima di giungere alla
votazione. Ci fa piacere che l'abbiate visto tra di voi, ma il
Consiglio teoricamente è rappresentato da tutti.
Presidente -
La parola al Consigliere Manfrin.
Manfrin (LEGA VDA) -
Rispondo alla sollecitazione del
collega Viérin. Ovviamente non abbiamo posto alcuna preclusione,
abbiamo solo chiesto un momento di sospensione per confrontarci con
i proponenti e i sottoscrittori della mozione. Chiunque volesse
sottoscriverla ed esaminarla ha il testo a disposizione, non c'è
alcuna difficoltà; se vuole, può anche chiedere una sospensione per
analizzarla. Noi siamo apertissimi a qualsiasi condivisione.
Presidente -
La parola al Consigliere Testolin.
Testolin (UV) -
Per sostenere la tesi esposta dal collega
Viérin.
Al di là di quello che è stato letto e che qualcuno di noi
conosceva già perché corrisponde esattamente ad una delibera
approvata in Giunta, che garantiva l'esenzione dal bollo per
quattro o cinque anni dopo l'acquisto di un'auto elettrica, è
un'iniziativa che ha avuto il suo via nella passata legislatura ed
è stata rafforzata in funzione di normative nazionali che si sono
modificate nel tempo. Pare pertanto anomalo che vengano introdotte
ed inserite all'interno di una mozione che, di suo, dovrebbe
cercare di essere la sintesi di concetti e di dare
input
che
possono essere condivisi dalla più parte dei presenti in quest'Aula
consiliare, i quali devono fare soprattutto riferimento agli
obiettivi finali di questi
input
. Sarebbe quindi buona norma
che, nel momento in cui ci si trova ad un accordo, prima di andare
a leggerlo e a sottoscriverlo, ci fosse una condivisione anche con
gli altri gruppi consiliari che si sono resi peraltro disponibili
per una votazione positiva nel suo complesso. È stata sottolineata
da più parti l'esigenza di modificare l'impegno preso con la
mozione, perché non è esplicitato in maniera corretta, la prassi
vuole vedere scritti determinati passaggi in un certo modo.
Entrando poi nel merito, sarebbe veramente opportuno capire quale
voglia essere il percorso, così come già sottolineato da qualche
collega, e soprattutto definire in maniera un po' più sintetica le
normative di riferimento che possono essere riportate senza
riprendere tutto il testo.
Pertanto anche da parte nostra ci sarebbe l'auspicio di poterci
confrontare su questa iniziativa in maniera un po' più puntuale,
almeno con tutti i Capigruppo.
Presidente -
La parola al Consigliere Bertin.
Bertin (IC) -
A questo punto appare evidente la necessità
di una sospensione, perché la mozione è completamente cambiata e
abbiamo la necessità di leggerla con attenzione.
Presidente -
Facciamo distribuire la mozione firmata. La
parola al Consigliere Bertschy.
Bertschy (UVP) -
Anche noi confermiamo la necessità di
poter leggere il documento, complimentandoci questa volta con "la
maggioranza del fare", perché in pochi secondi siete riusciti a
costruire una mozione alternativa e a condividerla. Tanto di
cappello, quindi, perché noi così veloci non siamo mai stati,
soprattutto così esaustivi nella proposta. Se questo deve essere il
metodo, prima di far passare un documento conviene provare anche a
condividerlo politicamente. Stiamo lavorando per i cittadini e
andiamo tutti nella direzione giusta. In passato siamo riusciti a
cambiare qualche parola, ma riuscire a stravolgere un testo e a
condividerlo no, quindi se ci date la possibilità di
leggerlo...
Mi paiono tutti principi già affermati, pertanto farebbe piacere
anche a noi riconfermare la nostra volontà politica di andare in
questa direzione, poiché se ne è cominciato a parlare già nel
2014.
Presidente -
Il testo verrà distribuito e si accorda una
sospensione per una maggiore condivisione.
La seduta è sospesa dalle ore 16:35 alle ore 16:53 e dalle
ore 16:56 alle ore 17:13.
Fosson (Presidente) -
Riprendiamo i lavori. Qualcuno
espone lo stato della condivisione raggiunta? La parola al
Consigliere Manfrin.
Manfrin (LEGA VDA) -
A seguito di un intenso e
validissimo dibattito con i colleghi Cinquestelle, abbiamo deciso
di mantenere l'impostazione della versione emendata e sottoscritta
sia dai Capigruppo di maggioranza che dai proponenti.
Presidente -
Siamo ancora in discussione generale. Nel
frattempo informo che sono pervenute tre risoluzioni che poi vi
distribuiremo. La parola al collega Bertschy.
Bertschy (UVP) -
Solo per capire: il documento che ci
avete consegnato è quello che viene portato in votazione con
l'accordo dei colleghi Cinquestelle? Quello che però a noi sembrava
mancare - e credo sia stato fatto rilevare - è un impegno temporale
che poteva essere discusso; messo così non ha un punto di arrivo,
quindi evidentemente nella riunione è stata data qualche
rassicurazione che viene a mancare. Prima della chiusura della
discussione generale vorremmo capire se c'è questo impegno da parte
del Governo e in quali termini è stato preso.
Presidente -
Il Governo intende replicare adesso o dopo
la discussione generale? Dopo. Allora la parola al Consigliere
Bertschy.
Bertschy (UVP) -
Chiederemmo a questo punto una riunione
dei gruppi di opposizione per avere dai colleghi Cinquestelle
l'informazione prima della chiusura della discussione generale,
perché credo farebbe piacere a tutti sapere cosa vi siete detti
nell'aula a fianco. Visto che altri gruppi hanno sostenuto in
passato questa proposta e hanno intenzione di sostenerla, mi sembra
che il metodo di coinvolgere il Consiglio non sia esattamente
questo. Noi chiediamo pertanto una sospensione per i gruppi di
opposizione, i colleghi Cinquestelle ci diranno cosa è stato detto,
e poi assumeremo le nostre decisioni.
Presidente -
La parola al Consigliere Bertin.
Bertin (IC) -
Bisogna dire che oggi stiamo vivendo una
situazione un po' anomala: abbiamo semplicemente chiesto, durante
l'incontro con i Capigruppo, di inserire una tempistica; volevamo
capire se era stata accettata e in che modo, niente di più. Al
momento un'ennesima sospensione a questo punto è di nuovo
necessaria.
Presidente -
La parola al Consigliere Viérin.
Viérin (UVP) -
Sembra veramente che la maggioranza stia
facendo ostruzionismo: noi abbiamo semplicemente chiesto, su un
tema su cui siamo tutti d'accordo, se c'è un impegno formale da
parte del Governo.
Noi chiederemmo alla Presidente un impegno formale, perché di
documenti in quest'Aula ne possiamo approvare finché vogliamo, ma
se non c'è un impegno concreto che fissi dei tempi, che possa dire
che in autunno, quando arriverete finalmente con la famosa seconda
variazione di bilancio, o trenta giorni dopo quella variazione...
Occorre un impegno della Presidente che dica semplicemente che
nella variazione impegneremo dei fondi per questa tematica,
altrimenti si vota un qualcosa che condividiamo tutti, ma del
"fare" che voi avete annunciato c'è poco di concreto. C'è una bella
enunciazione di principio, sulla quale siamo tutti d'accordo, ma
noi gradiremmo, visto che poi anche sulla variazione di bilancio ci
sarà una discussione nel merito di queste risorse e su come
allocarle, che questo Consiglio dicesse che una delle priorità è
questa della mobilità sostenibile, come i colleghi Cinquestelle
hanno auspicato. A livello di metodo, ripetiamo, non c'è quel
grande coinvolgimento del Consiglio - lo diciamo al Presidente del
Consiglio - che voi avete messo nel vostro programma di governo,
votato quindici giorni fa. Avete detto delle cose e non le avete
fatte, non state facendo neppure quelle che avete annunciato.
Questa è la sintesi del vostro atteggiamento.
Poi il silenzio della Presidente - la quale è molto più loquace
sui giornali o riguardo ad altre dichiarazioni rispetto a
quest'Aula - non è quello che avremmo voluto, semplicemente perché
si tratta dell'impegno banale di un documento, che poi banale non
è, lo è solo nella considerazione che siamo tutti d'accordo.
Speriamo avvenga spesso di essere tutti d'accordo, ma se
addirittura su una tematica dove siamo tutti d'accordo riusciamo a
perdere un'ora di tempo perché voi fate ostruzionismo e non volete
dire se volete darci delle rassicurazioni nella prossima
finanziaria, significa che un grande coinvolgimento del Consiglio
non lo cercate: Nessun problema, basta prenderne atto.
Presidente -
La parola al Consigliere Testolin.
Testolin (UV) -
Ribadiamo il principio che abbiamo già
provato ad esprimere questa mattina, al fare opposizione il più
possibile in maniera costruttiva, ma anche per essere molto chiari
sulle scelte che devono essere o meno assunte all'interno di un
gruppo che ha il dovere e l'onere di decidere qualcosa. Come diceva
qualcuno che adesso è in maggioranza pur non sedendo tra i banchi
del Governo, l'Amministrazione parla per atti, quindi sarebbe
opportuno che ci fosse un'espressione palese della volontà di
andare in una direzione molto chiara, precisa e condivisibile con
il resto del Consiglio.
Ci troviamo pertanto anche noi a ribadire che il silenzio
assordante dai banchi del Governo sia perlomeno imbarazzante nel
momento in cui bisogna magari dare qualche indicazione... Credo che
le sollecitazioni portino qualche frutto: aspettiamo con piacere
l'intervento della Presidente.
Presidente -
La parola al Presidente della Regione.
Spelgatti (LEGA VDA) -
Il testo proposto è rimasto tale,
per cui potevo fare tranquillamente le mie dichiarazioni alla fine,
perché il testo che andrà in votazione è quello.
Ringrazio comunque i colleghi Cinquestelle e della maggioranza
per aver trovato una sintesi su un argomento così importante, cui
tutti noi teniamo particolarmente, e credo anche gli altri colleghi
della maggioranza, viste le dichiarazioni rilasciate.
Invito pertanto il Presidente della III Commissione ad iniziare
il più in fretta possibile a studiare il progetto, a vedere anche i
lavori svolti precedentemente e quindi a portare avanti un disegno
di legge. Dal punto di vista politico, noi ci impegniamo - e io mi
impegno - a reperire tutte le risorse necessarie, a seguito
ovviamente del testo che sarà elaborato nelle more della
definizione della finanziaria.
Presidente -
La parola alla Consigliera Minelli.
Minelli (IC) -
Io sono assolutamente una neofita e ci
sono moltissime cose che fatico a capire. Nella fattispecie, però,
mi chiedo quale sia in questo momento la difficoltà a stabilire un
termine temporale, che noi abbiamo chiesto nei sessanta giorni, ma
che ritengo possa essere dilazionato ulteriormente. Si è parlato
anche di dare un termine di trenta giorni dopo la fase di
assestamento di bilancio. A me pare che, se non si prende in
considerazione questa possibilità, in realtà questa mozione che
abbiamo sostenuto e di cui continuiamo a vedere l'importanza non
impegni niente e nessuno. Se non si stabiliscono dei tempi tutto
diventa molto aleatorio, come mi pare, da persona che fino
all'altro ieri non era in quest'Aula, spesso sia avvenuto. Io non
riesco effettivamente a capire perché non ci sia l'accoglimento di
questa richiesta.
Presidente -
La parola al Consigliere Bianchi.
Bianchi (UV) -
Solamente per avere ulteriori
delucidazioni, perché molto probabilmente non ho capito io: la
Presidente del Governo incarica il Presidente della III
Commissione? Di solito è il Governo che scarica un disegno di legge
e poi viene trasmesso alla Commissione di competenza. Il principio
è questo e mi rivolgo a quella persona, e - soprattutto per capire
- l'avevo detto nel primo Consiglio che secondo me l'ambiente
avrebbe dovuto essere sotto un unico Dicastero, scegliete poi voi
quale - qual era all'Assessorato che dovrebbe interessarsi a questo
disegno di legge.
Presidente -
La parola all'Assessore Restano.
Restano (AC-SA-PNV) -
Il nuovo testo relativo alla
mozione presentato dai colleghi del Movimento Cinquestelle insieme
alla maggioranza a mio modo di vedere è corretto, perché esso
contiene l'invito di presentare un disegno di legge partendo dal
lavoro svolto nella passata consiliatura e, quindi una base di
partenza c'è.
Rispetto a quanto ha detto precedentemente il collega Viérin,
che ha invitato il Consiglio a prendere le redini delle proposte
sulle normative, tale affermazione va un po' in contrapposizione
con l'affermazione stessa. È vero, il Governo può fare il suo
mestiere e approvare dei disegni di legge, ma altrettanto può fare
il Consiglio, l'importante è ottenere il risultato.
Non sono poi d'accordo con alcune cose che sono state dette,
perché su questo disegno di legge e su questa mozione avrei anche
qualcosa da dire in prima persona. L'avevo già detto al collega
Guichardaz, quando portava avanti questo argomento. Qui non è stata
ripresa, per quanto riguarda l'eBike, l'incentivazione all'utilizzo
delle biciclette all'interno della città come avviene in altre
città, quindi il disegno è abbastanza complesso. Sessanta giorni mi
sembrano veramente pochi; mi sembra che vi sia un'accelerazione con
limiti temporali. Se il Consiglio fa il suo mestiere si dia da
fare, magari riusciamo ad avere la legge in trenta giorni e, se non
riesce a fare il suo mestiere, l'avremo tra qualche mese. Ognuno
faccia la sua parte, però dare un limite temporale a questo iter mi
sembra un pochino esagerato in questo momento.
Presidente -
Consigliere Bianchi, sarebbe il terzo
intervento, ha già parlato due volte; può intervenire poi in
dichiarazione di voto.
Posso chiudere la discussione generale? È ancora necessaria
questa sospensione o possiamo continuare? Dichiaro chiusa la
discussione generale e informo il Consiglio che sono giunte tre
risoluzioni che distribuiamo ora.
Se qualcuno vuole intervenire per la replica o per le
dichiarazioni di voto... La parola al Consigliere Bertschy.
Bertschy (UVP) -
Noi sosterremo la proposta sia in
termini politici che poi per quanto è emerso durante il dibattito
in Aula.
Sottolineiamo però questo: sembra quasi che si voglia cercare
per forza la discussione in Aula. Bastava dire che c'era questo
impegno formale, avremmo evitato dieci interventi e dichiarato che
a questo punto ci accontentavamo, seppur si stava lavorando per
questo impegno temporale. La politica è fatta anche di sintesi e di
punti d'incontro e, se questo è il punto d'incontro che si può
trovare in questa fase, bene. Però cosa costava dirlo prima? Si
evitavano tutta una serie di interventi!
È un'azione politica che confermiamo volentieri: nella scorsa
legislatura l'abbiamo portata avanti sia stando all'opposizione che
in maggioranza, come gruppo dell'Union Valdôtaine Progressiste.
Siamo soddisfatti che il tema ritorni in Aula e anche che ci sia un
impegno formale a trovare delle risorse. Nell'organizzazione del
bilancio pubblico bisogna trovare il modo di soddisfare le
sensibilità e gli obiettivi da raggiungere, nonostante le risorse
siano limitate: questo è governare, il resto è fare opposizione e
dire che i soldi ci sono per tutti. Tanti colleghi che oggi sono in
maggioranza lo hanno fatto per tutta la legislatura, adesso
cominceranno ad avere un bilancio da gestire e decidere dove poter
mettere queste risorse. Vedremo quale sarà l'indicazione politica e
quali saranno gli obiettivi politici che riusciranno a raggiungere.
Il bilancio non è un salvadanaio infinito, le risorse sono quelle
e, attraverso di esse, bisogna sviluppare gli obiettivi
programmatici che voi avete indicato nella vostra presentazione di
azione di governo.
Noi ci siamo su temi come questi, richiamando l'attenzione a non
comprare macchine da 80 mila euro, ma utilitarie che si trovano a
ben altri prezzi. Non siamo qui a sostenere le auto di lusso;
dobbiamo cercare di sostenere l'ambiente, la riduzione
dell'inquinamento e, soprattutto, l'attenzione verso il nostro
paesaggio.
Presidente -
La parola al Consigliere Bertin.
Bertin (IC) -
Come abbiamo detto all'inizio di questa
discussione, il tema ci interessa, lo abbiamo seguito e poi anche
scritto nel programma. Crediamo sia necessario agire in fretta su
questo argomento, poiché vi sono ragioni ambientali ed economiche
che lo impongono. Abbiamo un'infrastrutturazione in tutta la Valle
che permette di ricaricare le macchine ovunque. Purtroppo, come ci
rendiamo conto, queste strutture sono sottoutilizzate, per non dire
quasi inutilizzate. È anche una questione di razionalizzare la
spesa fatta, per cui un'iniziativa in questo senso è assolutamente
positiva e, come dicevamo in precedenza, il principio ci vede
assolutamente d'accordo.
Per quel che riguarda la mozione rifatta, esprimiamo il nostro
rammarico per non aver inserito un aspetto temporale che, a mio
avviso, era necessario. Più volte ce lo siamo detti: era possibile
inserirlo, è anche una valutazione sulle modalità di intervento su
tale aspetto, che magari poteva riguardare, oltre i finanziamenti
ai singoli e ai privati, anche gli enti pubblici territoriali per
il loro parco macchine da rifare, il tutto con la finalità di
andare nella direzione di diminuire l'inquinamento, l'effetto serra
e il conseguente cambiamento climatico che sta investendo il
pianeta, come tutti vediamo. A nostro avviso, è una cosa da fare in
fretta.Peccato che non si sia voluta inserire una tempistica
precisa che avrebbe impegnato tutti quanti con un certo
timing
.
Comunque, visto che condividiamo le linee generali di questa
mozione, la sosterremo nel voto.
Presidente -
La parola al Consigliere Testolin.
Testolin (UV) -
Solo per dire che anche il gruppo
dell'Union Valdôtaine, con senso di responsabilità, darà il proprio
voto positivo a questa iniziativa, perché ricade in una serie di
passaggi che nel tempo hanno portato la Valle d'Aosta a
distinguersi in ambito ambientale sotto tante sfaccettature,
partendo dal presupposto che "Valle d'Aosta" vuol dire 35 per cento
di riserve ambientali, le quali sono una percentuale superiore alla
media nazionale, se non a quella europea. Da questo principio
discendono tutta una serie di iniziative che sono già state
elencate e che portano a voler condividere questo tipo di
avanzamento sui temi legati all'ambiente, con tutta una serie di
difficoltà che si incontrano adesso, si incontravano prima e si
incontreranno domani.
Il fatto che la Presidente Spelgatti si esprima con fare anche
un po' forzato in una discussione a me dispiace sinceramente,
perché non coglie lo spirito con il quale si cerca comunque di dare
delle risposte anche nei momenti di criticità. Li conosciamo bene i
momenti di criticità, però bisogna anche cercare di dare delle
indicazioni che possano guardare avanti, se si vuole credere, così
come si è messo all'interno di determinati programmi elettorali e
di governo, ad un certo tipo di indicazioni e di iniziative.
Mi stupisce anche che il collega Assessore Restano si aggrappi
alla tempistica. La tempistica è una scusa secondaria, secondo me,
perché era stata proposta anche dai colleghi Cinquestelle, una
tempistica che andava addirittura ad individuare come tempo di
partenza quello dell'approvazione di una variazione di bilancio nel
mese di settembre/ottobre, quindi i sessanta giorni potevano
partire persino da lì. Al di là di tutte le altre valutazioni,
credo che l'impegno della Presidente per noi rappresenti comunque
un impegno forte. Anche se non è scritto all'interno di questa
mozione, verrà assolutamente annotato sui cedolini in mano ai
Consiglieri di minoranza e verrà assolutamente riproposto nel
momento in cui non dovesse esserci data soddisfazione in merito a
questo argomento.
Presidente -
La parola al Consigliere Vesan.
Vesan (M5S) -
Volevo ringraziare tutto il Consiglio per
il lungo dibattito che c'è stato su questo argomento, che mi sta
particolarmente a cuore. Devo ringraziare tutti gli intervenuti, i
quali, a fronte di contrapposizioni fra maggioranza e opposizione o
divisioni da parte delle differenti forze politiche, hanno deciso
di appoggiare questa mozione. Ringrazio la Giunta per l'impegno che
si è presa nel reperire il finanziamento di questa proposta di
legge in occasione della prossima finanziaria e, a maggior ragione,
ringrazio le forze di opposizione, le quali, pur avendo preferito
un impegno temporale preciso calcolato in giorni, intendono
comunque appoggiare con il loro voto favorevole la nostra mozione,
comprendendo l'importanza non solo della tutela dell'ambiente e
della qualità del parco circolante, ma proprio la difesa della
salute dei valdostani.
Presidente -
La parola al Consigliere Rollandin.
Rollandin (UV) -
Ringrazio i colleghi che hanno
presentato questa mozione e li inviterei, quando hanno un momento
di tempo, ad andarsi a rileggere le discussioni fatte sempre su
questo tema. Quello che ci ha fatto discutere e stare qui tutto il
pomeriggio è giustamente un problema essenziale: quando si trovano
i soldi e dove si trovano? È tutto lì, il problema è solo quello,
perché la legge si presenta in due minuti, c'è già tutto al suo
interno. Il problema c'è quando si arriva alla copertura
finanziaria: mettiamo 20 mila? Si dice "no, ci prendete in giro!"
oppure quando arriviamo a 4 milioni e si dice "no, quei milioni
vanno messi da un'altra parte". Questo è il punto delicato di tutta
la questione, però mancano due cose sostanziali: quanto ci vogliamo
mettere ed entro quanto? Adesso qui si è detto nella finanziaria -
io ho preso nota - però allora perché non lo scriviamo? Avremmo
evitato di discutere! Se avessimo fatto un cinema del genere,
alcuni colleghi che sono qui dalla passata legislatura... dire che
ci facevano neri è poco! È vero che si comincia la legislatura ed è
come se il foglio fosse tutto bianco, per cui diciamo tutto quello
che vogliamo. Non voglio poi parlare di alcuni gentilissimi ospiti
del MOUV' che prima lavoravano con la stessa casacca, non ripeto
cosa avevano detto su queste cose, ma andate a rivedere, altro che
bonariamente! Siamo ad inizio della legislatura, però non occorre
perdere tempo e stare qui a ripeterci venti volte le stesse cose
senza mai arrivare all'essenziale, che è: "entro quanto e con
quanto". Se manca questo, il resto è fuffa, come amava dire
qualcuno seduto su questi banchi, è fuffa!
Presidente -
La parola al Consigliere Cognetta.
Cognetta (MOUV') -
Ringrazio anch'io tutti i colleghi per
l'accordo raggiunto, soprattutto i colleghi del Movimento 5 Stelle
che hanno portato all'attenzione di questo Consiglio tale
mozione.
Dai discorsi venuti fuori è chiaro che nel tempo le cose
cambiano e migliorano, lo stiamo guardando proprio in questo
momento. Se nella propria vita si riesce a migliorare ed a
evolversi è sempre una cosa positiva, io credo; di conseguenza,
immagino che i discorsi fatti oggi da alcuni di noi sono frutto
anche di un miglioramento personale e politico. Tutto questo per
dire che effettivamente mettere dei tempi all'interno delle mozioni
in passato era tabù e mi rendo conto, cari colleghi, che è un
problema. Infatti, giustamente, l'opposizione li chiede e,
altrettanto giustamente, la maggioranza non li mette, questo è
chiaro per tutti coloro che sono un po' più esperti all'interno di
quest'Aula. Nel caso delle risoluzioni o delle mozioni, il non
mettere determinati tempi è un modo per creare delle difficoltà da
parte dell'opposizione, ma è anche un modo di difendersi per la
maggioranza. Siamo tutti d'accordo su questo, però c'è anche un
problema -
c'est l'argent qui fait la guerre
, mi sembra che
si dica - e quindi, siccome il problema è già ampiamente conosciuto
e soprattutto non addebitabile a questa maggioranza - sia chiaro,
perché almeno questo ce lo deve concedere -, di conseguenza
voteremo anche noi convintamente questo provvedimento e ringraziamo
tutti quanti per l'attenzione posta nel dibattito.
Presidente -
La parola al collega Chatrian.
Chatrian (ALPE) -
Penso che abbiamo trovato un accordo
importante su questo tema che abbiamo tutti a cuore.
Ho apprezzato anche l'intervento del collega Rollandin, che mi
sembra sostenere la nostra proposta, la nostra tesi. Essere citato
così tante volte mi fa onore, proprio nel momento in cui la
Presidente della Regione oggi prende un impegno importante, che
forse va oltre l'atto che approveremo tra qualche minuto. Da una
parte c'è la volontà politica di lavorare su una proposta seria, ci
sono delle condizioni e dei requisiti, mirando molto bene a chi
vorremmo aiutare e sostenere, perché sappiamo perfettamente che la
coperta è molto corta e quindi non andiamo a illudere nessuno.
Penso che questo sia stato alla base del dibattito di questo
pomeriggio. Dall'altra, invece, vi è un impegno serio, che non sarà
di quarantacinque, sessanta, settanta giorni o in sede di dibattito
della finanziaria, che è il momento
clou
di questo Consiglio
regionale, quando si programmeranno nero su bianco le annualità dal
2019 al 2021. Penso sia questa la risposta puntuale che oggi questa
maggioranza vuole dare alla comunità, sapendo perfettamente che non
faremo un disegno o una proposta di legge a pioggia, ma sarà una
proposta calibrata, mirata, incentivata, che avrà un obiettivo
misurabile e, soprattutto, si definirà chi decideremo di aiutare e
sostenere con del denaro pubblico.
Ritengo che questo dibattito, sollevato grazie ai colleghi
Cinquestelle per il tramite di questa mozione che poi è stata
modificata con l'apporto di questa maggioranza, sia un segno di
maturità. Ringrazio anche il collega Testolin che ha ricordato un
mio passaggio, fatto da me qualche volta nella passata legislatura:
l'Amministrazione pubblica parla per atti, certo, e proprio per
questo oggi questa maggioranza si assume una bella responsabilità.
È una bella sfida.
Presidente -
Se non ci sono altri interventi, pongo in
votazione la mozione, così come emendata. La votazione è aperta. La
votazione è chiusa.
Presenti: 35
Votanti           
: 35
Favorevoli: 35
Il Consiglio approva all'unanimità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK