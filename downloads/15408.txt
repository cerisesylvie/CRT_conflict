Consiglio Regionale della Valle d'Aosta - Oggetto del Consiglio n. 723 del 15 luglio 1999 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
AMBIENTE
Stoccaggio e smaltimento rifiuti
Precedente
Successivo
Resoconto integrale del dibattito dell'aula
Oggetto del Consiglio n. 723 del 15 luglio 1999 - Resoconto
SÉANCE DU 15 JUILLET 1999 (MATIN)
OGGETTO N. 723/XI Revisione del progetto della discarica di
inerti nel sito "pendici del Verrand". (Interrogazione)
Interrogazione Richiamata la deliberazione della Giunta
regionale n. 4257 del 24 novembre 1997 con cui si chiedeva una
revisione del progetto esecutivo della discarica di inerti nel sito
"pendici del Verrand", al fine di una maggior salvaguardia della
zona boscata a conifere esistente in loco;
Appreso che in realtà si sta procedendo ad una totale
devastazione della zona, con abbattimento di numerosi alberi di
alto fusto;
i sottoscritti Consiglieri regionali
Interrogano
la Giunta regionale per conoscere:
1) in che data, con quale provvedimento e sulla base di quali
elaborati si è proceduto all'approvazione della revisione del
progetto citato in premessa;
2) se sulle modifiche del progetto è stata preventivamente
sentita la stazione forestale competente, in che data, con quale
espressione di parere.
F.to: Curtaz - Squarzino Secondina
Président La parole à l'Assesseur à l'agriculture et aux
ressources naturelles, Perrin.
Perrin (UV) Devo fare una breve cronistoria dei fatti, per
rispondere a questa interrogazione.
Con deliberazione della Giunta regionale del 24 novembre 1997
concernente: "Valutazione positiva condizionata sulla compatibilità
ambientale del progetto di smaltimento dei materiali inerti
provenienti dallo scavo della galleria autostradale del Dolonne,
secondo lotto, nei Comuni di Morgex, Pré-Saint-Didier e
Courmayeur", presentato dalla società RAV, si è approvata la
sistemazione del materiale inerte proveniente dai lavori
autostradali in cinque siti specifici: quello del Dailley, Susey,
Lamanche in Comune di Morgex, la pendice di Verrand in Comune di
Pré-Saint-Didier e la Brenva in Comune di Courmayeur.
La sistemazione del materiale di risulta nei cinque siti
sopraelencati, oltre a risolvere il problema di stoccaggio degli
inerti, permette in alcuni casi di andare a sanare problematiche
legate all'assetto del territorio; c'è un riempimento di vecchie
escavazioni di cava, per una parte, nel caso di Susey, Vineuve,
Lamanche, la Brenva, la protezione da eventi calamitosi nel caso di
Dailley e la sistemazione e consolidamento del versante per quanto
concerne invece le pendici di Verrand. Quest'ultima area, oggetto
dell'interrogazione, è costituita da un versante geologicamente
instabile che presenta fenomeni di assestamento e di erosione
superficiale, causati in parte da fattori meteorologici e in parte
conseguenti alla costruzione della superstrada 26.
Nel luglio 1996, tra l'altro, un evento alluvionale di
eccezionale intensità ha causato notevoli danni alle strutture
esistenti e in corso di realizzazione lungo il tratto della Dora
Baltea compreso fra il Traforo del Monte Bianco e la pendice di
Verrand. In particolare su quest'ultima sono stati rilevati
numerosi distacchi della coltre superficiale, che hanno interessato
addirittura la strada statale.
La necessità di consolidare la pendice risulta quindi
indispensabile e non differibile, al fine di garantire la
stabilizzazione e la conseguente messa in sicurezza delle
costruende infrastrutture.
Le soluzioni tecniche individuate per la risoluzione dei
problemi sono: il blocco dell'erosione ai piedi della pendice,
mediante sistemazione idraulica della Dora Baltea e il
consolidamento al piede della pendice con un rilevato in terra
rinforzata. Gli interventi sono determinanti per garantire la
stabilità del versante e delle opere che sopra insistono, e
prevedono preliminarmente il taglio della vegetazione boschiva
presente in questa fase.
Va sottolineato che le piante che ricoprono attualmente il
versante sono relativamente giovani e presentano irregolarità e
curvature dei tronchi, dovute proprio all'instabilità del sito.
Con la deliberazione n. 4257/97, pur esprimendo una valutazione
positiva sulla compatibilità ambientale del progetto di
sistemazione della pendice di Verrand, si è richiesto che il
progetto esecutivo fosse concordato con il coordinamento risorse
naturali dell'Assessorato all'agricoltura, al fine di preservare
parte della zona boscata che è composta da conifere.
Il progetto esecutivo presentato dalla RAV e concordato con il
Coordinamento delle risorse naturali nella primavera 1998 contiene
delle modifiche al precedente progetto, riducendo le zone
interessate dai lavori. Purtroppo la necessità di eseguire
interventi finalizzati alla stabilizzazione dei versanti sopra
evidenziati, non rende possibile variare di molto il numero di
piante da preservare. Infatti, come rilevato anche dal personale
della stazione forestale competente, parte delle zone boscate che
si volevano inizialmente salvaguardare sono state interessate dai
necessari lavori di regimazione idraulica della Dora, cioè
quell'intervento dovuto all'eccezionale calamità.
Il Dipartimento risorse naturali, tramite la Direzione del Corpo
forestale, ha però provveduto nel frattempo, con nota del 19 maggio
scorso, a richiedere alla società RAV nuove soluzioni progettuali,
onde consentire il rispetto delle disposizioni contenute nella
deliberazione. Una delle soluzioni possibili potrebbe essere il
successivo rimboschimento della zona, quando i lavori saranno
terminati. Si fa presente che allo stato attuale i lavori di
sistemazione delle pendici non sono ancora iniziati e che non si è
provveduto per il momento all'abbattimento di alberi presenti,
fatta eccezione per quelli - ripeto - interessati dai lavori di
regimazione idraulica, nel corso del precedente intervento.
Président La parole au Conseiller Curtaz.
Curtaz (PVA-cU) La risposta dell'Assessore è stata per certi
versi completa anche nella sua premessa, ma sono totalmente
insoddisfatto delle risposte che sono state date, anche se
l'Assessore con ampia maestria ha tentato di minimizzare quello che
è successo.
Visto che so che è un amante della montagna, lo invito ad andare
a visitare la zona, se non lo ha già fatto. Se è andato a visitare
la zona, si sarà reso conto di quale scempio si sta realizzando
sotto i nostri occhi e a nostre spese, e con l'Amministrazione
regionale e gli organi forestali competenti che stanno a guardare,
come le stelle nei romanzi.
Non posso condividere alcune delle affermazioni che l'Assessore
ha fatto, alcune quasi paradossali come quella che, ammettendo che
ci troviamo in una zona di dissesto geologico, si affronta questo
dissesto togliendo le piante. Credo che questa sia una cosa di
comune esperienza, che nessuno ha mai visto fare.
Mi preoccupa che si dica che purtroppo non è possibile salvare
le piante, tanto che già una parte di esse sono scomparse
nonostante quello che era stato concordato; mi preoccupa il fatto
che si invitino le controparti, le società, la società delle
autostrade, a delle nuove soluzioni progettuali, perché questo vuol
dire che si tratta di nuove soluzioni progettuali che sono
indirizzate a "riparare" i danni che già sono stati provocati nel
frattempo. Si parla genericamente di un possibile successivo
rimboschimento, ma sappiamo che trattandosi di boschi e di conifere
anche un successivo rimboschimento potrebbe avere degli effetti
positivi sul territorio fra decine di anni.
Credo che su questa vicenda ci sia stata scarsissima attenzione,
come su altre vicende che riguardano l'ambiente nella nostra
regione. Ancora una volta dimostriamo come non sappiamo
assolutamente valorizzare quella che è la nostra massima ricchezza
attraverso omissioni, come in questo caso, attraverso dimenticanze,
attraverso lassismi, attraverso il non intervento, quando si
manifestano da parte di terzi soggetti degli atteggiamenti
vandalici rispetto ad un progetto originario che, nell'occasione,
non è stato rispettato.
Chiudo quindi invitando l'Assessore a fare tutto il possibile,
senza troppi "purtroppo", perché si ponga rimedio a questa
situazione e di vigilare in futuro affinché altre situazioni
analoghe non si ripetano.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK