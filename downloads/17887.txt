Consiglio Regionale della Valle d'Aosta - Oggetto del Consiglio n. 2366 del 19 dicembre 2001 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
SANITÀ VETERINARIA E ZOOTECNIA
Zootecnia
Precedente
Successivo
Resoconto integrale del dibattito dell'aula
Oggetto del Consiglio n. 2366 del 19 dicembre 2001 - Resoconto
OGGETTO N. 2366/XI Approvazione delle opere di ampliamento e
adeguamento degli impianti del centro di essiccamento siero in
Comune di Saint-Marcel e rinnovo della convenzione stipulata tra la
Società Iseco S.p.A. e la Regione autonoma Valle
d’Aosta per la gestione dell’attività
di raccolta ed essiccamento del siero.
Deliberazione Il Consiglio
Richiamata la deliberazione del Consiglio regionale n. 2965/VIII
in data 9 luglio 1987 con la quale si approvava la convenzione, e
l’allegato regolamento, tra
l’Amministrazione regionale e la Società Baltea
Impianti Depurazione S.r.l., concernente l’impegno
da parte di quest’ultima a costituire una società
denominata "Iseco S.p.A." in comune di Saint-Marcel, per realizzare
l’attività di raccolta ed essiccamento del siero
residuo delle lavorazioni dei caseifici regionali;
Dato atto che la convezione sopraccitata, registrata ad Aosta in
data 7 marzo 1989 al n. 656 serie III, stabilisce la durata del
contratto in anni quindici a partire dal 29 settembre 1987 data di
consegna dello stabilimento e con scadenza, quindi, in data 29
settembre 2002;
Ritenuto che, ponendosi nella prospettiva delle nuove esigenze
del settore lattiero-caseario, il centro di essiccamento siero
necessita di opere di ampliamento e adeguamento degli impianti
determinanti per l’assetto produttivo e gestionale
del centro, al fine di creare nuovi sbocchi di mercato per i
prodotti finali del ciclo;
Preso atto dello studio effettuato dall’Ing.
Venturella Piergiorgio, incaricato con deliberazione della Giunta
regionale n. 1331 in data 29 aprile 2000, finalizzato a valutare la
convenienza dell’inserimento dei lavori suddetti
nell’ambito del rinnovo della convenzione, dal quale
si evince che per completare il processo di razionalizzazione del
ciclo di lavorazione del siero presso il centro di Saint-Marcel è
necessario:
- mettere in atto una serie di interventi urgenti, di
manutenzione straordinaria, finalizzati a rendere il centro siero
il più affidabile possibile sia per quanto concerne la necessità di
garantire la operatività sia per altri aspetti più connessi
all’esigenza di assicurare la qualità del
prodotto;
- aumentare la potenzialità dell’evaporatore ed
adeguare i servizi ausiliari;
- realizzare l’impianto di metanizzazione,
l’impianto di cogenerazione ed aumentare la capacità
filtrante della torre spray;
- realizzare l’impianto di scrematura siero e
adeguare la sezione di ricevimento consistente principalmente nella
sistemazione e ampliamento dell’edificio esistente e
dell’area circostante;
- adeguare l’impianto di distribuzione
dell’energia elettrica eliminando alcuni aspetti di
criticità riguardanti anche la sicurezza;
- adeguare il ricevimento del siero con la sostituzione
dell’oramai obsoleto sistema di commutazione,
installare una centrifuga autopulente ed alcuni serbatoi;
- adeguare i software di gestione e ampliare il laboratorio;
- apportare interventi per il miglioramento e la
diversificazione del siero in polvere per uso alimentare mediante
la posa in opera dell’impianto di
demineralizzazione. Tale investimento è strategico per realizzare
un impianto capace di produrre polveri diversificate di siero e
necessario per collocarsi su nuovi mercati rispetto a quelli
attuali che non garantiscono più la capacità di assorbimento del
prodotto, mantenendo nel contempo il ruolo di raccolta del siero
dei caseifici valdostani;
Preso atto che la società Iseco S.p.A., in data 13 settembre
2001, ha sottoposto alla Regione la proposta di contribuire al
finanziamento delle opere previste per il completamento del
processo di razionalizzazione del ciclo di lavorazione del siero
presso lo stabilimento di Saint-Marcel nella misura del 30 percento
del costo totale degli investimenti curandone direttamente la
progettazione esecutiva e la realizzazione, a fronte di un rinnovo
della convenzione alle stesse condizioni contrattuali per ulteriori
nove anni;
Preso atto, inoltre, che la ditta Iseco S.p.A. si impegna a
rispettare le seguenti condizioni per addivenire al perfezionamento
del rinnovo:
- presentazione entro il 31 gennaio 2002 del piano di
investimento, redatto sulla base della documentazione progettuale a
firma del dott. Venturella Piergiorgio;
- presentazione entro il 15 giugno 2002 del progetto esecutivo
dei lavori citati;
- presentazione entro il 15 luglio 2002 degli eventuali
adeguamenti del progetto, effettuati sulla base delle osservazioni
dell’Amministrazione regionale;
e che la mancata osservanza da parte dell’Iseco
S.p.A. di una delle suddette condizioni sarà motivo di risoluzione
della procedura;
Atteso che, ai sensi dell’articolo 6, comma 2,
della legge n. 573/93, come sostituito dall’articolo
44 della legge n. 724/94, la Regione può, accertata la sussistenza
di ragioni di convenienza e di pubblico interesse, procedere al
rinnovo del contratto;
Ritenuto che sussistano ragioni di convenienza economica e di
miglior perseguimento del pubblico interesse tali da giustificare
il rinnovo della convenzione alla ditta Iseco S.p.A., per ulteriori
nove anni ai sensi dell’articolo 12 del R.D. 18
novembre 1923, n. 2440, tenendo conto dei seguenti fattori:
- la società Iseco S.p.A. ha sviluppato, nei trascorsi anni di
gestione del centro essiccamento siero, una struttura organizzativa
all’interno della società stessa che ha dimostrato
una notevole efficienza dal punto di vista della qualità del
servizio;
- la lavorazione del siero come suddetto gestita ha risolto la
questione ecologica del risanamento dei corsi
d’acqua ricettori di reflui idrici provenienti dai
caseifici regionali e non si intravedono, pertanto, possibili
alternative di gestione valide per la depurazione del siero stesso
sia per i costi che per la non esistenza di depuratori idonei alla
lavorazione del siero;
- la proposta sopradescritta, presentata dalla società Iseco
S.p.A., consiste nel mantenimento delle condizioni contrattuali già
previste con l’ulteriore disponibilità a finanziare
il 30 percento delle opere previste nel progetto di ampliamento ed
evoluzione impiantistica, evoluzione che si rende opportuno venga
eseguita dall’Iseco stessa per esigenze specifiche
derivanti dalla conoscenza approfondita dei processi di
trasformazione degli impianti, avendone curato fino ad oggi la
manutenzione; la società Iseco, inoltre, grazie alle conoscenze che
ha maturato nei quindici anni di gestione sarà in grado di
ottimizzare la resa economica derivante dalle evoluzioni
impiantistiche, il tutto a garanzia della partecipazione
finanziaria all’investimento;
- la ditta Iseco S.p.A., inoltre, garantirebbe la continuità dei
servizi attualmente svolti anche durante la messa in opera dei
lavori di adeguamento sopra descritti;
- la buona continuità della gestione del centro rappresenta un
servizio a carattere strategico per la collettività agricola
valdostana in quanto coinvolge un numero elevato di aziende
zootecniche distribuite su tutto il territorio, nonché il
mantenimento dell’occupazione e il perseguimento di
fini ecologici;
- l’attuale composizione societaria della Iseco
S.p.A. include la società finanziaria regionale denominata
"Finaosta S.p.A." con sede in Aosta che è una ulteriore tutela per
gli interessi della pubblica Amministrazione;
Atteso che, al fine di garantire, in ogni fase di attuazione dei
lavori di adeguamento del centro siero, la necessaria azione di
controllo e coordinamento dell’Amministrazione
regionale, la ditta Iseco S.p.A. si impegna a collaborare con un
professionista che verrà incaricato dalla Regione autonoma Valle
d’Aosta e a sottoporsi alle procedure di verifica e
di rendicontazione mirate al completo rispetto degli obiettivi del
piano di investimento e della normativa vigente;
Dato atto che tutte le nuove opere conseguenti al piano di
adeguamento e ampliamento del centro siero di Saint-Marcel
rimarranno di proprietà della Regione autonoma Valle
d’Aosta, così come rimarrà in esclusiva
disponibilità della pubblica Amministrazione
l’intera progettazione
dell’intervento e ciò al fine di eventuali sviluppi
futuri del centro;
Ritenuto, quindi, opportuno e conveniente,
nell’interesse dell’Amministrazione
regionale, rinnovare la convenzione, nonché
l’allegato regolamento di gestione, stipulata tra la
Regione autonoma Valle d’Aosta e la società Iseco
S.p.A., alle stesse condizioni contrattuali, a partire dalla data
del 29 settembre 2002 per un ulteriore periodo di nove anni a
fronte di una partecipazione della società Iseco S.p.A. agli
investimenti previsti in misura di una percentuale del 30 percento,
e a fronte dell’impegno alla consegna da parte della
società Iseco S.p.A., entro il 15 giugno 2002, del progetto
esecutivo delle opere relative all’ampliamento e
adeguamento degli impianti del centro di essiccamento del siero
presso lo stabilimento di Saint-Marcel;
Richiamata la legge regionale n. 10 dell'8 aprile 1994 che
regola il funzionamento del centro di raccolta ed essiccamento
siero di proprietà regionale in comune di Saint-Marcel;
Richiamata, inoltre, la legge regionale 7 dicembre 1979, n. 66,
in particolare l’articolo 1 lettera t), che
stabilisce la competenza del Consiglio regionale in merito agli
atti, da compiersi nell’interesse della Regione, che
non siano espressamente riservati alla competenza della Giunta o
del Presidente della Regione;
Richiamata, inoltre, la deliberazione della Giunta regionale n.
13 in data 11 gennaio 2001 concernente
l’approvazione del bilancio di gestione per il
triennio 2001/2003 con attribuzione alle strutture dirigenziali di
quote di bilancio e degli obiettivi gestionali correlati e di
disposizioni applicative;
Visto, inoltre, l’obiettivo gestionale n. 152003
"Attuazione di iniziative finalizzate al miglioramento ed
incremento delle produzioni" del bilancio di gestione per
l’anno 2001;
Visto il parere favorevole rilasciato dal Direttore della
Direzione promozione e sviluppo agricolo
dell’Assessorato Agricoltura e risorse naturali, ai
sensi del combinato disposto degli articoli 13, comma 1, lettera e)
e 59, comma 2 della legge regionale 23 ottobre 1995, n. 45, sulla
legittimità della presente deliberazione;
Visto il parere della III Commissione consiliare permanente;
Delibera
1) di approvare le opere di ampliamento e adeguamento degli
impianti del centro di essiccamento siero ubicato in comune di
Saint-Marcel di cui allo studio effettuato dall’Ing.
Venturella Piergiorgio, incaricato con deliberazione della Giunta
regionale n. 1331 in data 29 aprile 2000;
2) di approvare il rinnovo della convenzione e
dell’allegato regolamento di gestione, stipulata tra
la Regione autonoma Valle d’Aosta e la società Iseco
S.p.A., alle identiche condizioni contrattuali e a fronte di una
partecipazione del 30 percento della società stessa agli
investimenti previsti, a partire dalla data di scadenza del 29
settembre 2002 per un ulteriore periodo di nove anni fino al 29
settembre 2011;
3) di dare atto che la spesa annuale del rinnovo della
convenzione di cui sopra, ammontante a lire 1.101.000.000 (I.V.A.
inclusa) (euro 568.619,05) oltre alla quota proporzionale di lire
478,5 per ogni quintale di siero conferito ed oltre alla revisione
prezzi graverà sul capitolo 43990 (richiesta n. 2079) del bilancio
pluriennale 2001/2003 e sui rispettivi capitoli dei bilanci futuri
dal 2004 al 2011 (euro 142.154,76 per l'anno 2002 e euro 568.619,05
dal 2003 al 2011);
4) di subordinare il rinnovo della convenzione
all’adempimento da parte della ditta Iseco S.p.A.
delle condizioni di cui in premessa e
all’approvazione del progetto esecutivo e del
capitolato dettagliato d’oneri concernenti i lavori
suddetti, demandando ogni ulteriore onere in punto di approvazione
alla Giunta regionale con determinazioni da assumersi entro il 29
settembre 2002; la Giunta regionale provvederà, inoltre,
all’impegno della relativa spesa nel limite del 70
percento dell’investimento previsto ammontante a
circa lire 5.500.000.000 (I.V.A. inclusa) (euro 2.840.512,94) che
graverà sul capitolo 46940 (dettaglio n. 7420) del bilancio
pluriennale 2001/2003 come segue:
- euro 1.000.000,00 per l'anno 2002;
- euro 1.500.000,00 per l'anno 2003;
- euro 340.512,94 per l'anno 2004.
Président
La délibération en question a reçu
l’avis favorable de la III
ème
Commission
du Conseil à la majorité.
La parole à l’Assesseur à
l’agriculture et aux ressources naturelles,
Perrin.
Perrin (UV)
L’oggetto della deliberazione
prevede il rinnovo di una convenzione con opportuni adeguamenti,
avente carattere accessorio e di non incidenza su elementi
essenziali della stessa, adeguamenti indispensabili per
l’aggiornamento di impianti industriali ormai datati
e da allineare all'evoluzione dei mercati; il tutto tutelando
ulteriormente gli interessi economici della pubblica
amministrazione e garantendo continuità alle produzioni lattiero
casearie. Credo di dover fare una breve cronistoria, per meglio
individuare le ragioni che hanno portato ad una scelta di gestione
centralizzata del trattamento del siero, e che hanno portato in
contemporanea alla costituzione della società ISECO.
La società ISECO S.p.A. all’origine era composta
da Baltea Impianti Depurazioni con l’80 percento del
capitale sociale e Finaosta con il 20 percento; alla Baltea
Impianti Depurazioni è subentrata la Severn Trent Italia, che ha
rilevato l’80 percento del capitale sociale, rimane
Finaosta con il suo 20 percento. ISECO è stata costituita per
realizzare l’attività di raccolta ed essiccamento
del siero residuo delle lavorazioni dei caseifici regionali e per
risolvere, in modo particolare, il problema
dell’inquinamento delle acque superficiali. Il
siero, residuo della lavorazione della fontina e del formaggio,
viene solo parzialmente utilizzato per lavorazioni in caseificio,
ed è considerato uno scarto di lavorazione anche altamente
inquinante. C’è un fatto anche particolare: che le
lavorazioni effettuate in Valle d’Aosta sono
caratterizzate da stagionalità produttiva: gran parte dei caseifici
regionali operano al massimo delle loro potenzialità nel periodo da
dicembre a maggio, quindi periodo ulteriormente negativo per
l’inquinamento poiché di magra per i corsi
d’acqua. Se il problema dello smaltimento del siero
fosse stato affrontato nei termini usuali di scarico idrico, la
soluzione avrebbe dovuto transitare nella realizzazione per ogni
caseificio di un impianto di depurazione idoneo a riportare i
valori degli agenti inquinanti ai termini di legge.
Tale soluzione, considerato il tipo di inquinamento
esclusivamente organico e data la sua origine, avrebbe comportato
ossidazione biologica, consumo di energia, produzione di biomasse
concentrate, trasferendo così il problema allo smaltimento di
quantità ridotte, ma non trascurabili, di sostanze semisolide.
Tralasciando eccessivi dettagli tecnici, vi elencherei tuttavia i
principali aspetti connessi con la depurazione di liquami da
industrie lattiero-casearie senza alcun recupero di siero, che,
come detto, risultano estremamente concentrati. Sono necessari
notevoli volumi di trattamento, cioè vasche e manufatti di notevoli
dimensioni: viene consumata una grande quantità di energia per
l’ossidazione biologica, è necessario un attento ed
assiduo controllo analitico ed operativo del processo, poiché il
siero presenta notevoli rischi di rapida fermentazione acida, non
controllabile e negativa per un impianto di depurazione.
Sussistono, altresì, forti rischi sulla qualità finale
dell’acqua depurata. Inoltre, per la particolarità
dovuta al ciclo stagionale di funzionamento, si sono dovute ancora
considerare le difficoltà di avviamento ad ogni ripresa delle
lavorazioni, la necessità di disattivare a fine attività con
problemi di svuotamento di vasche e smaltimento di alte quantità di
fanghi.
Tutto quanto esposto si traduceva operativamente in elevati
costi, in problemi di inserimento ambientale, elevati costi di
gestione, rischi gestionali per controlli e fuori servizio; quindi
la scelta fatta a suo tempo, cioè l’alternativa del
recupero, presupponeva un'ottica diametralmente opposta, tuttora
valida e copiata con anni di ritardo da altre realtà produttive,
alla soluzione degli impianti di depurazione, prima descritta.
Quindi: recupero del siero alla fonte, eliminazione quasi totale
del problema dell’inquinamento, trasformazione e
valorizzazione dello scarto, riduzione dei costi strutturali e
gestionali.
Il sistema operativo realizzato per attuare la soluzione del
recupero è stato così articolato: recupero, pastorizzazione e
stoccaggio del siero presso i singoli caseifici, trasporto del
siero grezzo allo stabilimento di Saint-Marcel, lavorazione del
siero grezzo operata mediante refrigerazione e stoccaggio,
concentrazione per evaporazione sotto vuoto e ricompressione
meccanica, cristallizzazione, confezionamento in sacchi e sacconi,
commercializzazione della polvere di siero essiccato.
La soluzione di recupero presenta evidenti vantaggi rispetto
all’alternativa della depurazione: tutto ciò per
l’evidente motivo che nel caso del recupero si ha un
unico complesso produttivo, con caratteristiche ben definite e
delimitate, mentre nel caso della depurazione si hanno numerosi
impianti distribuiti sul territorio con caratteristiche particolari
rispetto ad un'efficiente organizzazione industriale.
Lo stabilimento, operante sin dal 1988, ha visto
l’incremento dei conferimenti iniziali di 120.000
quintali all’anno, passare ai 225.000 del 1992, fino
ai 290.000 attuali; risultati raggiunti grazie alla bontà
impiantistica, alla capacità operativa ed alla professionalità
degli operatori, che hanno garantito con continuità la possibilità
di produrre all’intero comparto lattiero
valdostano.
Si informa che le risultanze dello studio - affidato a un
tecnico specializzato dalla Giunta regionale, con deliberazioni n.
2137/1999 e n. 1331/2000 - per l’acquisizione delle
definizioni progettuali e l’elaborazione dei
documenti tecnico-economici necessari a valutare la convenienza
dell’inserimento dei lavori concernenti
l’evoluzione impiantistica nel rinnovo della
convenzione, si sono trasformati in un impegno della società ISECO
a finanziare, a fronte di un rinnovo della gestione di nove anni,
gli investimenti per la quota del 30 percento, dagli studi
preliminari almeno 2.350 milioni che, divisi per 9 anni, ammontano
a 261 milioni per ogni anno.
In conclusione, la scelta operata è ben argomentata dalle
motivazioni tecniche, che possono così riassumersi:
- mettere in atto una serie di interventi urgenti di
manutenzione straordinaria, finalizzati a rendere il centro siero
più affidabile possibile, sia per quanto concerne la necessità di
garantire l’operatività, sia per altri aspetti
connessi all’esigenza di assicurare la qualità del
prodotto;
- aumentare la potenzialità dell’evaporatore ed
adeguare i servizi ausiliari;
- realizzare l’impianto di metanizzazione,
l’impianto di cogenerazione e aumentare la capacità
filtrante della torre spray;
- realizzare l’impianto di scrematura siero ed
adeguare la sezione dell’incenerimento consistente
principalmente nella sistemazione e ampliamento
dell’edificio esistente dell’area
circostante;
- adeguare l’impianto di distribuzione
dell'energia elettrica, eliminando alcuni aspetti di criticità
riguardanti anche la sicurezza;
- adeguare il ricevimento del siero con la sostituzione
dell’ormai obsoleto sistema di commutazione,
installare una centrifuga autopulente ed alcuni serbatoi;
- adeguare il software di gestione, ampliamento di laboratorio,
apportare interventi per il miglioramento e la diversificazione del
siero in polvere per uso alimentare mediante la posa in opera
dell’impianto di demineralizzazione.
Tale investimento è strategico per realizzare un impianto capace
di produrre polvere diversificata di siero, e necessario per
collocarsi su nuovi mercati rispetto a quelli attuali, che non
garantiscono più la capacità di assorbimento del prodotto,
mantenendo, nel contempo, il ruolo di raccolta del siero dei
caseifici valdostani.
Le motivazioni finanziarie e funzionali. La società ISECO S.p.A.
ha sviluppato, nei trascorsi anni di gestione del centro
essiccamento siero, una struttura organizzativa
all’interno della società stessa, che ha dimostrato
una notevole efficienza dal punto di vista della qualità del
servizio. La lavorazione del siero, gestita come sopra detto, ha
risolto la questione ecologica del risanamento dei corsi
d’acqua, ricettori di reflui idrici provenienti dai
caseifici regionali, e non si intravvedono pertanto possibili
alternative di gestione valide per la depurazione del siero stesso,
sia per i costi che per la non esistenza di depuratori idonei alla
lavorazione del siero.
La proposta presentata dalla società ISECO, consiste nel
mantenimento delle condizioni contrattuali già previste con
l’ulteriore disponibilità a finanziare il 30
percento delle opere previste nel progetto di ampliamento ed
evoluzione impiantistica. Evoluzione che si rende opportuno venga
eseguita dall’ISECO stessa, per esigenze specifiche
derivanti dalla conoscenza approfondita dei processi di
trasformazione degli impianti, avendone curato fino ad oggi la
manutenzione. La società ISECO inoltre, grazie alle conoscenze che
ha maturato nei 15 anni di gestione, sarà in grado di ottimizzare
la resa economica derivante dalle evoluzioni impiantistiche, il
tutto a garanzia della partecipazione finanziaria
all’investimento.
La ditta ISECO, inoltre, garantirebbe la continuità dei servizi
attualmente svolti anche durante la messa in opera dei lavori di
adeguamento di cui vi ho parlato. La buona continuità della
gestione del centro rappresenta un servizio a carattere strategico
per la collettività agricola valdostana, in quanto coinvolge un
numero elevato di aziende zootecniche, distribuite su tutto il
territorio, nonché il mantenimento dell'occupazione e il
perseguimento dei fini ecologici.
L’attuale composizione societaria di ISECO
include la società finanziaria regionale, "Finaosta", con sede in
Aosta, che è ulteriore tutela per gli interessi della pubblica
amministrazione. È inoltre sufficientemente garantita dalle
verifiche che dovranno addivenire al perfezionamento del rinnovo.
Inoltre la ditta ISECO si impegna a rispettare le seguenti
condizioni, per addivenire al perfezionamento del rinnovo,
cioè:
- presentazione entro il 31 gennaio 2002 del piano di
investimento, redatto sulla base della documentazione progettuale a
firma del dr. Venturella, incaricato dalla Giunta;
- presentazione entro il 15 giugno 2002 del progetto esecutivo
dei lavori citati;
- presentazione entro il 15 luglio 2002 degli eventuali
adempimenti del progetto, effettuati sulla base delle osservazioni
dell’Amministrazione regionale.
La mancata osservanza da parte dell’ISECO di una
delle suddette condizioni sarà motivo di risoluzione della
procedura. È finanziariamente certa in quanto, in ogni fase di
attuazione dei lavori di adeguamento del centro siero, la
necessaria azione di controllo e coordinamento verrà espletata da
un tecnico incaricato dall’Amministrazione
regionale, con il quale ISECO si impegna a collaborare e a
sottoporsi alle procedure di verifica e di rendicontazione, mirate
al completo rispetto degli obiettivi del piano di investimento e
nel rispetto della normativa vigente. Dato atto che tutte le nuove
opere conseguenti al piano di adeguamento e ampliamento dello
stabilimento di Saint-Marcel rimarranno di proprietà
dell’Amministrazione, così come rimarrà in esclusiva
disponibilità l’intera progettazione
dell’intervento, e ciò al fine di eventuali sviluppi
futuri del centro, la scelta del rinnovo della convenzione alle
condizioni sopra ampiamente illustrate risulta oltre modo
vantaggiosa patrimonialmente per l’incremento di
valore del centro industriale.
Président
La parole à la Conseillère Squarzino
Secondina.
Squarzino (PVA-cU)
Ho ascoltato la relazione
dell’Assessore, che ha ripercorso con dati puntuali
la storia dell’ISECO, del servizio che questa
struttura svolge nei confronti di un problema, che è la raccolta e
il trattamento del siero. Sono informazioni tecniche interessanti,
ma che non giustificano l’atto che oggi viene
portato in questo Consiglio. Già lo avevamo accennato in sede di
commissione e, qui, ribadisco che il nostro gruppo non voterà
questa delibera, e non la voterà perché la ritiene illegittima.
Ritiene che questa delibera non rispetti la legge regionale, la
legge che questo Consiglio si è dato, la legge n. 10/1994:
"Funzionamento del centro di raccolta ed essiccamento siero, di
proprietà regionale in Comune di Saint-Marcel"
,
legge che è
molto chiara al riguardo.
La legge, fra l’altro, è stata fatta nel 1994
quando già esisteva una convenzione dal 1987 fra Regione e ISECO,
proprio per il funzionamento, trasporto e trattamento del siero
residuo proveniente dalla lavorazione degli insediamenti
lattiero-caseari situati nel territorio regionale. Cosa dice questa
legge? Dice, all’articolo 2, che
l’Amministrazione regionale, per raggiungere la
finalità, che è quella di avere qui un centro di essiccamento
siero,
"provvede tramite apposita gara, a stipulare specifici
contratti con imprese in possesso dei requisiti di idoneità"
.
Indica quindi chiaramente un percorso da seguire: noi, Regione, nel
momento in cui vogliamo cercare un'impresa a cui affidare la
gestione di questo centro, vogliamo agire tramite apposita gara.
Poi naturalmente il legislatore si pone la questione, si chiede
cioè: ma come, siamo nel 1994, c’è già una
convenzione in atto, che facciamo? E allora introduce un altro
articolo, l’articolo 3 concernente "Disposizioni
transitorie", in cui dice che
"le convenzioni già stipulate
prima dell'entrata in vigore della presente legge"
, quindi
quella stipulata nel 1987,
"sono ritenute valide sino alla loro
naturale scadenza"
. La scadenza naturale, essendo quella
convenzione di 15 anni, era il 29 settembre 2002. È previsto anche
che si possa adeguare questa convenzione, dove si dice:
"salvo
loro adeguamento da parte della Giunta regionale, sulla base delle
necessità tecnico-commerciali",
ma questo adeguamento è visto
all’interno della naturale scadenza, che sono i 15
anni, se per caso in quei 15 anni bisogna adeguare gli impianti a
necessità nuove dal punto di vista tecnico-commerciale.
La scadenza naturale della convenzione sta arrivando, noi ci
saremmo aspettati che l’Assessore si presentasse in
commissione con una proposta di delibera, per redigere una gara
pubblica d’appalto, poi le modalità erano da vedere,
ma comunque una gara pubblica! Invece l’Assessore si
presenta con un’altra proposta: e quale situazione
si prospetta con questa delibera? Si prospetta il rinnovo della
convenzione già stipulata, a partire dalla fine della precedente
convenzione, alla stessa società, senza passare da apposita gara
come dice la legge, proprio in disprezzo di quanto dice
l’articolo 3 della legge regionale; e lo fa con
motivazioni che non capiamo! Fra l’altro, oggi,
l’Assessore non le ha neanche riportate, ma noi, in
commissione, avevamo posto il problema, avevamo chiesto anche delle
motivazioni all’Ufficio legislativo, ma anche quelle
motivazioni ci paiono alquanto "arzigogolate", (per usare un
termine molto asettico), tant’è vero che dopo tre
pagine contenenti i pareri, si conclude con delle espressioni che
sono di difficile interpretazione.
Ne do lettura:
"In conclusione può dirsi che con le
precisazioni in ordine al carattere accessorio e alla non incidenza
del rinnovo su elementi essenziali della convenzione, la scelta
ipotizzata sia legittimamente configurabile, tenuto conto
dell’interesse pubblico, nonché delle ampie
motivazioni tecniche e finanziarie addotte dalla Giunta regionale,
a supporto della scelta di rinnovo nella proposta di deliberazione
al Consiglio".
Qui si mette l’accento sul fatto che
l’interesse pubblico e le ampie motivazioni tecniche
e finanziarie consentono di agire in deroga alla legge. Allora lei
mi deve spiegare dove, come e quando esiste un interesse pubblico!
Io pensavo che l’interesse pubblico fosse qualcosa
di veramente grosso, che coinvolge l’interesse
pubblico di tanti, tale da giustificare che si andasse contro la
legge.
Credo che anche l’intervento del rispetto
dell’interesse pubblico sia regolamentato, indicato:
ad esempio, nel momento in cui c’è stata la calamità
dell’alluvione, l’interesse pubblico
certo che chiedeva di agire in un certo modo; nel momento in cui si
è verificato l’episodio della "mucca pazza" in tutta
Europa e poi anche da noi, lì c’era un interesse
pubblico chiaro. Ma, qui, lei deve spiegare qual è
l’interesse pubblico che obbliga ad attribuire alla
stessa società, a rinnovare la convenzione senza passare attraverso
una gara di evidenza pubblica!
A mio avviso, non ci sono elementi in base ai quali si decide di
rinnovare una convenzione ad una società, convenzione il cui costo
per la Regione è di circa 1.700 milioni all’anno. Si
decide di stanziare inoltre altri 5,5 miliardi
nell’arco di 3 anni all’attuale
impresa ISECO, per contribuire fino al 70 percento delle spese di
ammodernamento degli impianti.
Questa decisione, a nostro avviso, non solo è contraria alla
legge, come prima ho cercato di argomentare, e ad ogni regola di
trasparenza nell’uso del denaro pubblico, ma non si
basa su nessuna valutazione della redditività dell'impresa! La
convenzione dà per scontato che la gestione di tale centro sia
passiva; che sia passiva lo ha ripetuto anche lei, Assessore, in
commissione portando varie motivazioni, fra cui quella che si
tratta di una produzione a ciclo discontinuo.
Ricordo che la scelta di lavorare il siero con questa impresa
costa alla Regione già 1.700 milioni, più 1 miliardo per il
trasporto, quindi quasi 3 miliardi all’anno.
Altrove, lei lo ha detto in commissione, Assessore, si realizza
invece un'attività redditizia che produce valore aggiunto. Perché
non si può studiare una soluzione analoga anche nella nostra
regione?
L’Assessore ha valutato positivamente la
soluzione adottata nel Trentino, in cui un consorzio di cooperative
gestisce un centro analogo con burrificio annesso.
L’ha valutata "una proposta interessante", ma ha
concluso che era meglio aspettare prima di attivarla, senza
tuttavia fornire ulteriori precisazioni.
Ora mi chiedo perché occorra aspettare almeno 9 anni per
prendere in considerazione questa proposta, nel senso che
rinnovando questa convenzione per altri 9 anni, il possibile studio
di una proposta alternativa viene rinviato di altri 9 anni.
Assessore, credo che l’interesse pubblico avrebbe
richiesto che si cominciasse prima a studiare altre soluzioni, in
modo da poter arrivare alla conclusione della convenzione con altre
proposte, non con il rinnovo di questa convenzione! Qui, invece, si
decide di continuare nella strada intrapresa, rafforzandola con
ulteriori rinnovi e con ulteriori finanziamenti! Questa delibera
per il nostro gruppo è illegittima e la cosa più grave, secondo me,
è che a decidere l'illegittimità di questo atto è lo stesso
Consiglio, che è deputato a garantire la legittimità. Questo stesso
Consiglio sta compiendo un atto gravemente illegittimo,
Assessore!
Président
La parole au Conseiller Frassy.
Frassy (FI)
Assessore, noi abbiamo un punto in comune su
questa delibera, ed è sicuramente il plauso per quella che è
l’attività sostanziale che l’ISECO
svolge. Penso che questo sia fuori di discussione, anche perché è
una società che molti di noi - forse a malapena - conoscevano,
proprio perché è una società che ha operato
nell’ambito della convenzione senza finire sulle
cronache per quei motivi molte volte più di tipo politico che di
tipo operativo. Qui si fermano i nostri punti in comune.
Visto che stiamo per deliberare un atto amministrativo dai
riflessi economici non indifferenti, abbiamo cercato in tutti i
modi di farle capire in commissione come su questa materia sarebbe
stato opportuno procedere con maggiori cautele. Dobbiamo dire che
lei ultimante è forse l’Assessore più spericolato
della Giunta, nel senso che ha acquisito una capacità che
contraddice un po' con lo spirito della montagna, che lei dovrebbe
rappresentare, il passo lento e ponderato, e abbiamo visto come su
altri provvedimenti le sue certezze abbiano dovuto infrangersi
contro altre certezze che hanno obbligato il suo Assessorato a fare
dei passi indietro.
Vorrei evidenziare allora come - pur di fronte a quella che è la
condizione dell’opera svolta da ISECO fino ad oggi,
diventi pericoloso continuare a portare avanti, come se il tempo si
fosse fermato, il rinnovo di una logica che è data 15 anni
addietro! Innanzitutto auspichiamo che anche questa Regione, prima
o poi, possa uscire da quell'ottica di tipo "assistenziale" che va
a connotare la stragrande maggioranza delle iniziative economiche,
imprenditoriali o pseudo-tali, perché 15 anni fa si era partiti dal
principio del presupposto che questa iniziativa fosse un'iniziativa
a perdere in termini economici. In considerazione di questo fatto,
la Regione mise in piedi una convenzione onerosa, nel senso che il
privato gestiva lo stabilimento e percepiva un rimborso dei costi
che a fine esercizio avrebbero portato il bilancio in perdita?
Siamo sicuri, Assessore, che 15 anni dopo la realtà sia questa? Noi
abbiamo qualche dubbio e l’Assessore non ci ha dato
certezze diverse rispetto a quanto andiamo a sostenere, perché il
dato che è stato citato del Trentino dimostrerebbe - semmai - il
contrario. Dimostrerebbe che le cooperative consorziatesi fra di
loro riescono a gestire lo smaltimento, il recupero e la
commercializzazione del siero con un margine se non di utile,
quanto meno con un equilibrio finanziario che impedisca la perdita
a bilancio.
La delibera peraltro rinnova una convenzione datata, come
abbiamo detto, alle identiche condizioni contrattuali, perché
questo è scritto in delibera, ma nel rinnovare la convenzione
innova la convenzione stessa, perché leggendo attentamente la
delibera si capisce che la linea di produzione, smaltimento e
riciclo del siero, che fino adesso produceva un prodotto di uso
mangime per animali, dunque con basso valore aggiunto, viene
affiancata da un’altra linea che produrrà un
prodotto ad uso alimentare e con un maggior valore aggiunto, ed è
un prodotto che è base corrente di tutti i prodotti di
pasticceria.
Già questa considerazione ci porta a dire che le identiche
condizioni contrattuali sono quanto meno da dimostrare, perché
nella convenzione che qui si va a rinnovare - e nel relativo
allegato - si dicevano alcune cose che motivavano il perché la
Regione riconoscesse la cifra di 1.700 milioni alla gestione dello
stabilimento, in quanto questa cifra era definita come
corrispettivo degli oneri di gestione. Gli oneri di gestione erano
costruiti in maniera precisa da analisi di tutta una serie di voci:
energia elettrica, combustibile, reattivi, materiale di consumo,
personale addetto, e via elencando. Da questo conteggio analitico
ne derivava che il valore aggiunto del prodotto riciclato non era
sufficiente a coprire i costi di gestione: da qui, l'individuazione
di quella quota fissa e di quella quota a percentuale ogni tanti
grammi di siero in polvere prodotto. Oggi come oggi, non sarà più
così, perché sappiamo che con un maggior valore aggiunto innescato
dalla seconda linea di produzione, i costi di gestione saranno
diversi, saranno più bassi.
Allora la prima perplessità - e ci preoccupa non poco -
Assessore, e glielo diciamo francamente come glielo abbiamo detto
in commissione, è quella della cosiddetta "responsabilità per danno
erariale", perché quando il Consiglio regionale va ad approvare una
convenzione che stabilisce che c’è un contributo di
gestione per riportare in equilibrio la gestione di quello
stabilimento, se domani, da un'analisi dei conti, emerge che il
nostro contributo di gestione è superiore al deficit di produzione,
è evidente che viene meno il principio sul quale si imposta tutto
l’atto amministrativo. Su questo scoglio, Assessore,
che non è uno scoglio di poco conto, le risposte non sono giunte.
Quello che ci preoccupa è che in questo caso c’era
tutto il tempo per arrivare a queste risposte, in quanto la
delibera che adottiamo va a rinnovare una convenzione che scade il
29 settembre 2002; c'era dunque tutto il tempo per fare un minimo
di analisi seria, come era stata fatta all’atto
della prima convenzione. Questo è il primo grosso elemento di
perplessità sull'impostazione finanziaria, contabile, di questa
delibera.
Altri elementi si aggiungono. Uno è stato già citato, ma vale la
pena di riepilogarlo con alcuni ulteriori dettagli, ed è la
procedura che avete seguito: avete seguito la procedura di andare
al rinnovo di questa convenzione. Dicevamo, nel corso del
pomeriggio, come spesso ci siano delle leggi regionali che vengono
dimenticate, per il semplice fatto che vengono disattese. La legge
n. 10/1994 è una legge che è stata costruita sullo stabilimento di
Saint-Marcel, nel senso che regolamenta solo la gestione di quello
stabilimento.
Cosa dice quella legge? Sostanzialmente poche cose, ma chiare.
All’articolo 1, individua le finalità dello
stabilimento, di proprietà regionale, di Saint-Marcel e,
all’articolo 2, dice quali sono le modalità di
intervento e di gestione per la funzionalità dello stabilimento
stesso, precisando altresì che l’Amministrazione
regionale provvede, tramite apposita gara, a stipulare specifici
contratti con imprese in possesso dei requisiti di idoneità ai
sensi della vigente normativa, eccetera. Infatti la gestione di
questo stabilimento avviene attraverso l’attivazione
di due convenzioni: una, quella per cui stiamo discutendo, di
gestione dello stabilimento vero e proprio;
un’altra, per il trasporto e lo stoccaggio in
stabilimento del siero prelevato dai caseifici.
L’articolo 3 è titolato "Disposizioni
transitorie", perché il legislatore del 1994 si è reso conto che
esisteva già una convenzione e che in qualche misura bisognava
andare a ragionare concretamente su quella che era la gestione
esistente; convenzione, fra l’altro, atipicamente
lunga, 15 anni! E allora nelle disposizioni transitorie si legge
che le convenzioni già stipulate prima dell'entrata in vigore della
presente legge sono ritenute valide sino alla loro naturale
scadenza, perciò lascia intendere che non è ipotizzabile di andare
a rinnovare oltre alla naturale scadenza le convenzioni in
essere.
Fa poi un ulteriore inciso, dicendo che queste convenzioni
possono essere adeguate da parte della Giunta sulla base delle
necessità tecnico-commerciali e tenuto conto della normativa
vigente. La disposizione transitoria precisa che rimangono valide
le convenzioni in essere fino alla naturale scadenza, e che possono
essere adeguate alle norme vigenti.
Ora, l’atto amministrativo che dovremmo votare,
fa sì che le disposizioni transitorie diventino il "modus" con cui
si opera e si gestisce il Caseificio di Saint-Marcel. Il fatto che
ciò non sia possibile è avvalorato anche dalle procedure che sono
state attuate dalla Giunta per l’altro appalto, in
quanto l’appalto di trasporto è stato fatto con gara
pubblica. Mentre per il trasporto si è proceduto ai vari rinnovi
con gara pubblica, per il secondo appalto, che insiste su questa
legge, si sta procedendo con una procedura che è vietata dallo
spirito della legge! E questo è il secondo aspetto, ed è un aspetto
non di poco conto, perché o modifichiamo la legge, oppure ci
atteniamo a quello che è lo spirito della legge stessa!
Al di là di questi aspetti di tipo amministrativo, formale,
giuridico, riteniamo che ci siano anche degli aspetti sostanziali,
sui quali sarebbe opportuno avere elementi di maggiore chiarezza, e
anche questi in commissione non sono giunti. Abbiamo verificato che
la quantità di siero lavorato è sì per il 90 percento proveniente
dai caseifici valdostani, ma quel 10 percento residuo, che può
essere poco in percentuale, è acquistato al di fuori dei caseifici
valdostani, per consentire l’attivazione a ciclo
continuo della produzione e di smaltimento di quei pochi caseifici
che durante il periodo estivo, in particolare da giugno ad ottobre,
non mandano gli animali in alpeggio. Per essere più chiari: lo
stabilimento di Saint-Marcel lavora sei mesi a tempo pieno e in
questi sei mesi viene smaltito il 90 percento del siero, che è
siero valdostano.
In quei sei mesi in cui i caseifici non sono operativi, perché,
essendoci l’alpeggio, la produzione viene fatta in
alpeggio e non c’è necessità di smaltire il siero, e
perché la lavorazione della fontina non lascia i residuati che ci
sono normalmente con la lavorazione durante la stabulazione,
andiamo a comprare questo siero in Piemonte e la Regione Valle
d’Aosta si accolla l’onere di pagare
questi 1.700 milioni per tenere in piedi uno stabilimento, che per
sei mesi probabilmente per le esigenze del nostro mercato potrebbe
comportare scelte e costi diversi.
Non ho la soluzione in tasca su questa riflessione, però è un
dato oggettivo che con risorse della Valle d’Aosta
andiamo a depurare il siero di soggetti che con la nostra regione
non hanno nulla a che fare! Penso perciò che ci fossero elementi
sufficienti per fare una pausa di riflessione, per darci delle
risposte e per verificare se oggi, con questa nuova linea di
produzione, questa attività non potesse avere una sua redditività e
paradossalmente arrivare alla conseguenza che fosse
l’ISECO a riconoscere
all’Amministrazione regionale un canone, e non
l’Amministrazione regionale a riconoscere un
indennizzo all’ISECO stesso!
A convinzione di questo ragionamento cito quanto è scritto nella
convenzione che andiamo a riapprovare. A pagina 16 si legge che la
società concessionaria presenterà agli organi regionali un
programma preventivo delle produzioni alternative - ovviamente la
nuova linea di produzione di tipo alimentare è alternativa rispetto
all’esistente - e dirà anche che la società
concessionaria dovrà quantificare i benefici economici derivanti
dalle stesse innovazioni. Qui torniamo al primo ragionamento: quali
certezze l’Assessore dà ai consiglieri, ai quali
chiede di esprimersi positivamente su questo disegno di legge in
relazione alla documentazione di quelli che sono i costi di
gestione, che con questa convenzione andiamo a ripianare?
Queste sono contraddizioni che, a nostro modo di vedere, rendono
non votabile questo tipo di atto amministrativo, non tanto per la
sostanza, sulla quale potremmo anche convenire, ma per le modalità
e per le procedure che, in assenza di dati precisi, espongono
l’intero Consiglio ad una responsabilità di tipo
patrimoniale, nella quale il nostro gruppo ritiene di non dover
essere coinvolto, proprio perché non ha gli elementi di valutazione
sufficienti per poter fare un'analisi completa e soprattutto
documentata.
Président
La discussion générale est close.
La parole à l’Assesseur à
l’agriculture et aux ressources naturelles,
Perrin.
Perrin (UV)
Alcune considerazioni sulla questione
legittimità, che è stata posta sia dalla Consigliera Squarzino che
dal Consigliere Frassy. Ritengo che la legge del 1994 non dia
indicazioni precise su quello che potrà essere il prosieguo
dell’attività di questa società, ma non vorrei
nemmeno entrare nel dettaglio delle questioni di legittimità,
perché non è vero che questa ipotesi di rinnovo non sia stata
studiata. La Giunta ha incaricato fra l’altro il dr.
Venturella di andare a verificare anche da un punto di vista
tecnico, ma non solo, qual era lo stato di questa società e quali
erano le possibilità di proseguire senza andare ad interrompere un
servizio fondamentale, perché questo è uno degli obiettivi
fondamentali e a questo riguardo mi stupisco della posizione della
Consigliera Squarzino, così attenta a problemi di inquinamento.
Dobbiamo ricordarci che questo impianto e la gestione corretta
che è stata fatta in questo impianto hanno risolto uno dei grossi
problemi di inquinamento, dovuti allo scarico del siero.
Mi pare anche di avere ampiamente illustrato quali sono state le
scelte e anche la "ratio" delle scelte che sono state fatte a suo
tempo, scelte che si sono dimostrate vincenti sia dal punto di
vista della prevenzione dell’inquinamento, sia dal
punto di vista dell'economicità degli interventi, perché sappiamo
quanto sarebbe costato andare a depurare, per ogni impianto di
depurazione nei relativi caseifici, tutto questo scarico. Ecco
perché ritengo che una delle condizioni fondamentali per le quali è
necessario non andare ad interrompere questo ciclo, sia proprio
quella di garantire questo tipo di servizio.
È chiaro che l’impianto ha necessità di essere
mantenuto anzitutto e di essere adeguato tecnologicamente, perché
questo è un altro degli aspetti su cui si è insistito molto, e
abbiamo avuto, da parte della società che ha gestito fino ad oggi
l’impianto, la disponibilità ad intervenire
economicamente, con il 30 percento, negli interventi di
manutenzione e di aggiornamento tecnologico
dell’impianto. Questo non credo sia indifferente dal
punto di vista dell’interesse pubblico e
dell’interesse della pubblica amministrazione, altro
fattore che ritengo fondamentale.
Un altro fattore interessante poi, sempre per
l’interesse pubblico, è che abbiamo di fronte una
società che ha dimostrato di saper gestire questo impianto con
personale qualificato; dobbiamo ricordarci che la società ha 40
persone dipendenti, persone che si sono qualificate proprio in
questo settore, soprattutto nella gestione del centro, ma anche
nella prestazione di servizi ai caseifici: questo è un altro
fattore fondamentale, che va a motivare il rinnovo di questa
convenzione che ritengo non essere assolutamente contro la
legge.
D’altra parte c’è la legittimità,
dichiarata dal direttore della struttura competente, che ha
proposto questa delibera di Giunta e che si è consultato
ampiamente. Credo che la III Commissione abbia approfondito, e la
Consigliera Squarzino ha letto le risultanze del parere, che non è
assolutamente un parere negativo; è un parere che dice che questa
convenzione si può rinnovare e, almeno per quanto sono capace io a
leggere, credo che la cosa sia evidente.
Sono convinto che la scelta sia corretta e, fra
l’altro, sarà garantita da atti successivi, perché
nella delibera andiamo ad approvare le opere di ampliamento e di
adeguamento, ad approvare il rinnovo della convenzione ed allegato
regolamento, ad approvare il fatto che ISECO intervenga con il 30
percento come condizione fondamentale nei costi di realizzazione e
dell’ammortamento dell’impianto, e
andiamo a subordinare il rinnovo della convenzione
all’adempimento da parte della ditta ISECO delle
condizioni di cui in premessa, e all’approvazione
del progetto esecutivo, del capitolato dettagliato di oneri
concernenti i lavori, demandando ogni ulteriore onere in punto di
approvazione alla Giunta regionale, con determinazione da assumersi
entro il 29 settembre 2002.
Quindi non è una carta in bianco che diamo, c’è
una garanzia che la Giunta, attraverso le proprie strutture,
seguirà l’evoluzione di questa convenzione ed avrà
la possibilità di non procedere alla convenzione se non fossero
rispettate le condizioni che sono poste. Credo che questo sia un
altro elemento importante, di certezza, per questo Consiglio.
Per quanto riguarda le affermazioni del Consigliere Frassy,
relativamente ad un maggiore valore aggiunto in seguito
all’ammodernamento di questo impianto, sono state
fatte, anche in questo senso, delle valutazioni, presunte
chiaramente, perché non possono essere delle valutazioni
definitive; è indicato un maggior ricavo presunto in circa 500
milioni annui, ma ci sono anche maggiori costi - visto che
l’impianto viene ampliato - che si aggirano sui 400
milioni.
Dobbiamo comunque considerare che con
l’intervento del 30 percento
nell’ammodernamento della struttura, ISECO
interviene finanziariamente e non è ipotizzabile che questi 2,3
miliardi che la società stessa andrà a investire, siano suddivisi
nei 9 anni, perché avremo almeno 2-3 anni prima che il tutto entri
in funzione e quindi che anche la linea della polvere di siero ad
uso alimentare sia effettiva e possa dare questo valore aggiunto,
come sostiene il Consigliere Frassy. Sono dei dati presunti, però
dei dati indicativi, quindi non siamo al buio, sappiamo a cosa
andiamo incontro. Questi sono degli elementi oggettivi di
valutazione, messi a disposizione dei consiglieri, per una
valutazione serena di quello che oggi andiamo ad approvare.
Con questa breve replica si vuole dimostrare, assodata la
legittimità dell’atto che è stato avallato da uffici
a ciò preposti, che c'è un pubblico interesse per
l’Amministrazione, che poi, in sostanza, va "a
giustificare", fra virgolette, il rinnovo di tale convenzione.
Si dà atto che, dalle ore 19,21, presiede il Vicepresidente
Lattanzi.
Presidente
La parola alla Consigliera Squarzino
Secondina, per dichiarazione di voto.
Squarzino (PVA-cU)
Assessore, non mi ha convinto. Vorrei
sottolineare due aspetti. Il primo, dal punto di vista tecnico non
abbiamo messo in dubbio la necessità di un centro trattamento
siero, e non abbiamo neanche messo in dubbio che
l’esperto nominato dalla Giunta non sia un esperto
capace di affrontare problemi di tipo tecnico. Non è su questo
piano che abbiamo incentrato le nostre osservazioni. Il contendere
non è, ripeto, sulla necessità di un impianto che preveda il
trattamento siero, e nemmeno sul fatto che questa è un'opportunità
che limita l’inquinamento ambientale. Non mettiamo
in discussione questo, mettiamo in discussione il "non rispetto"
della legge. E non condividiamo nemmeno le motivazioni che lei ha
apportato, Assessore: lei ha detto che l'Iseco è una società che ha
saputo gestire bene; ma allora, se questo è il criterio in base al
quale affrontiamo tutti i problemi della gestione dei servizi
pubblici, ogni volta che un'impresa vince l’appalto
per un servizio pubblico e lo gestisce bene, ha la sicurezza
automatica di vedere il proprio contratto rinnovato, di volta in
volta, a vita. Ma questo in altri servizi non avviene: né nei
servizi di trasporto pubblico, né nei servizi sociali, e via
dicendo.
Se questa società sa gestire bene, come io credo, il centro avrà
anche i requisiti migliori per presentarsi ad una gara pubblica e
vincerla! Questo è il concetto! Qui, invece, non consentendo a
questa società di dimostrare i propri requisiti, è come se voi non
riconosceste neanche che questa è così capace da superare le altre
concorrenti in una gara di appalto. Ripeto, non entriamo nel merito
dell'importanza di questa lavorazione, ma continuiamo a ripetere
che questa delibera è un atto illegittimo.
Presidente
Pongo in votazione la delibera in oggetto:
Consiglieri presenti e votanti: 28
Favorevoli: 22
Contrari: 6
Il Consiglio approva.
Si dà atto che il Consigliere Martin non partecipa alla
votazione in oggetto.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK