Consiglio Regionale della Valle d'Aosta - Oggetto del Consiglio n. 1541 del 26 ottobre 2005 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ELEZIONI
MINORANZE ETNICHE E MOVIMENTI MIGRATORI
Minoranze etniche
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1541 del 26 ottobre 2005 - Resoconto
OGGETTO N. 1541/XII - Costituzione di un collegio uninominale
per garantire la presenza della minoranza Walser in seno al
Consiglio regionale. (Interpellanza)
Interpellanza
Venuti a conoscenza delle recenti delibere dei Comuni
appartenenti alla Comunità montana Walser e della lettera dell'8
ottobre scorso della Consulta permanente per la salvaguardia della
lingua e della cultura Walser, aventi tutte per oggetto la
richiesta al Consiglio regionale della Valle d'Aosta, a proposito
della normativa che regolamenta l'elezione del Consiglio regionale,
di procedere alla costituzione di un collegio uninominale per la
minoranza Walser;
Ritenuto opportuno che tale problematica venga affrontata al
più presto;
I sottoscritti Consiglieri regionali
Interpellano
Il Presidente della Regione per sapere:
1) quali sono i suoi intendimenti in merito alle richieste
sopra richiamate di costituzione di un collegio uninominale per la
minoranza Walser, indicando, in caso di risposta favorevole, i
tempi e le modalità con cui procedere e invece, in caso di risposta
negativa, quali sono le motivazioni di tale diniego;
2) se ritiene opportuno approfondire tale problematica
attraverso la costituzione di un apposito gruppo di lavoro o
altrimenti delegando tale compito alla I^ Commissione consiliare
permanente.
F.to: Lanièce - Comé - Stacchetti - Viérin Marco
Presidente - La parola al Vicepresidente Lanièce.
Lanièce (SA) - Abbiamo voluto presentare questa interpellanza
per sottoporre al dibattito dell'Assemblea un argomento importante,
che è stato oggetto di varie discussioni negli anni passati, quando
si è discusso in aula sulla modifica della legge elettorale, quindi
nel '97 e nel 2002. In tutte queste occasioni, durante le varie
audizioni che sono state fatte nella commissione competente per
affrontare le modifiche apportate alla legge elettorale, audendo i
rappresentanti della zona Walser, era sempre emersa, da parte loro,
la richiesta di provvedere alla costituzione di un collegio
uninominale per la minoranza Walser, in modo da garantire la
presenza in Consiglio di un rappresentante della zona. Durante
queste audizioni era emerso che a tale domanda la risposta era
sempre stata: "la richiesta è sicuramente valida, ma i tempi per
apportare le modifiche non ci sono, mancano 7 mesi alle elezioni,
non ci sono i tempi tecnici per apportare le modifiche". A questa
giustificazione i rappresentanti della Comunità Walser avevano
risposto, affermando: "ci auguriamo che la prossima volta si possa
avere il tempo per discutere e verificare se c'è la volontà
politica di porre in essere questa nostra richiesta".
Siamo nel 2005, mancano 3 anni alle prossime elezioni regionali,
e dall'inizio di quest'anno ad oggi tutti i Comuni della zona
Walser, e in più la Consulta permanente per la salvaguardia della
lingua e della cultura Walser, e la stessa Comunità montana hanno
espressamente presentato delle deliberazioni, inviate poi per
conoscenza ai gruppi consiliari - penso anche alla I Commissione -
che affermano tutte la stessa cosa:
"considerato l'esperienza
acquisita nelle ultime consultazioni; ritenuto che una minoranza è
tale indipendentemente dalla sua consistenza numerica e che, quanto
più esigua è questa tanto maggiore sarà la richiesta di impegno per
la sua salvaguardia; tenuto conto di richieste analoghe presentate
anche per le elezioni europee, si chiede al Consiglio regionale la
costituzione di un collegio uninominale per la minoranza
Walser".
Vorrei sottolineare che oltre a queste iniziative,
presentate e votate a maggioranza da questi organismi, che
rappresentano la Comunità Walser, la "Stella Alpina" ha incontrato
i propri simpatizzanti a fine 2004 e a inizio di quest'anno, e si è
presa l'impegno di sostenere queste richieste, come del resto
avevamo evidenziato nel nostro programma elettorale.
Ho voluto aspettare, prima di portare in aula questo problema,
che la Comunità Walser si esprimesse. Oggi siamo in possesso di
questi documenti: tutti gli organismi che rappresentano la Comunità
Walser si sono espressi in questa direzione ed è per questo motivo
che ritengo che sia giunto il momento di affrontare questo
problema. Per tale motivo ho presentato l'interpellanza, che fa
riferimento a queste deliberazioni, fa riferimento al fatto che
occorre analizzare questo problema e valutarlo, anche in tempi non
sospetti, nel senso che ci sono i tempi tecnici per predisporre
eventuali modifiche.
Noi della Stella Alpina riteniamo opportuno sapere cosa pensa il
Governo, la maggioranza, su questo problema e infatti le nostre due
richieste sono finalizzate a sapere: in primo luogo se, a fronte di
queste richieste, c'è già una volontà politica di dire: "sì, siamo
disponibili a creare un collegio uninominale per la zona Walser", e
in tal caso chiediamo quali sono le modalità e i tempi che si
prevedono per definire questo problema; nel caso in cui si abbia
una valutazione negativa su questa richiesta, le motivazioni che la
supportano. La seconda domanda è quella, invece, comprendendo la
possibilità che il Governo non possa immediatamente dare una
risposta, di creare i presupposti per analizzare questo problema,
sempre in tempi non sospetti. Proponiamo quindi la costituzione di
un apposito gruppo di lavoro, in prima battuta, oppure proponiamo
di delegare tale compito alla I Commissione consiliare competente.
Ovviamente fra le due scelte noi preferiremmo il gruppo di lavoro,
perché questo strumento, oltre alla componente politica del
Consiglio regionale, potrebbe comprendere anche i rappresentanti
della Comunità Walser, cosa quanto mai appropriata, visto che si
discute di un problema sul quale loro hanno presentato un'istanza.
Inoltre potrebbero farvi parte esperti di diritto che potrebbero
sostenere le richieste e predisporre una modifica che vada in
quella direzione.
Se poi non c'è la volontà di formare questo gruppo di lavoro -
sempre per poter dare una risposta qualunque essa sia, perché è
importante, secondo me, quando ci sono dei cittadini che fanno
delle richieste dare loro una risposta -, eventualmente si dia
mandato alla I Commissione di studiare e approfondire il problema.
Facendolo adesso, nel 2005, c'è tutto il tempo di apportare
modifiche in modo da presentarsi nel 2008 con la possibilità di
creare questo collegio uninominale, o altrimenti di dare comunque
una risposta, che sarebbe in questo caso negativa, spiegandolo in
modo che questi rappresentanti capiscano le motivazioni e non si
sentano presi in giro. Adesso i tempi tecnici ci sono; bisogna solo
pronunciarsi e sapere qual è la volontà politica
dell'Amministrazione regionale e quindi della sua maggioranza.
Presidente - La parola al Presidente della Regione, Caveri.
Caveri (UV) - Ritengo che la materia elettorale sia di
competenza del Consiglio e non di competenza del Governo regionale,
anche se questo, in presenza di discussioni e proposte, non
mancherà in fase avanzata di discussione di commissione di
esprimere il proprio parere.
Ribadisco che questa è una materia tipicamente del Consiglio,
visto che è la propria elezione, e quello che potremmo fare, come
Governo regionale, visto che siamo membri assieme alla collega
Charles della Consulta Walser, che dovrebbe riunirsi nelle
settimane prossime riconfermata e ricostituita alla luce anche
delle scorse elezioni comunali, di stare un po' all'ascolto di
questo organo. Tra l'altro la lettera del dott. De La Pierre ci è
arrivata anche in un momento di "vacatio" dell'attuale Consulta
Walser, essendo evidente che la stessa, dopo le elezioni comunali
scorse, dell'argomento non può aver discusso.
Io esprimo, qui, una mia opinione nel confermare la neutralità
nella materia. Molto difficilmente si può oggi immaginare di
discutere della questione dei Walser in maniera isolata rispetto al
contesto della legge elettorale, perché è molto difficile
immaginare di prelevare solamente uno dei 35 e trasformarlo in un
collegio uninominale. Credo che vi sia un ragionamento politico
sottostante, alla luce anche del fatto che noi, oggi, abbiamo più
competenze in materia elettorale di quante ne avessimo in passato,
perché è vero che abbiamo competenza elettorale dal 1989 con
modifica dello Statuto di autonomia, però è anche vero che allora
la nascita di un collegio Walser non sarebbe stata possibile,
perché il sistema che si prevedeva era un sistema
proporzionalistico nello Statuto stesso, quindi era molto difficile
immaginare che potesse nascere un collegio uninominale. Oggi la
situazione è diversa.
Per la storia, visto che sono l'autore materiale dell'articolo
40bis dello Statuto di tutela della Comunità Walser, anche per le
antiche ascendenze familiari - la mia bisnonna era una De La Pierre
Zumstein di Gressoney - vorrei ricordare che negli emendamenti
presentati alla legge costituzionale era presente, ma non fu
accettato dal Governo di allora, se ricordo bene era il primo
"Governo Berlusconi" e il Ministro delle Regioni che seguiva la
discussione era l'Onorevole Costa, era presente un 36° seggio
Walser garantito, da scrivere direttamente nel 40 bis. Il Governo
non lo accettò e a quel punto la vicenda venne meno. Certo che
sarebbe stata probabilmente una soluzione interessante, nel senso
che, siccome togliere uno dei 35 potrà creare qualche problema di
equilibri, sarebbe stato meglio aggiungerne un 36°.
Dal punto di vista teorico nella riscrittura dello Statuto c'è
da chiedersi - perché da un lato c'è la riforma elettorale,
dall'altro c'è la riforma degli Statuti di autonomia, sempre che il
prossimo Parlamento sia più aperto rispetto all'ipotesi di riforma
degli Statuti di autonomia - se questo non possa essere un punto da
esaminare. Ribadisco però che in entrambi i casi - riforma
elettorale o riforma dello Statuto - pur non venendo meno ad
un'assunzione di responsabilità del ruolo del Governo, almeno per
quel che riguarda la materia elettorale ritengo che sia
preliminarmente all'attenzione del Consiglio regionale e della I
Commissione.
Presidente - La parola al Vicepresidente Lanièce.
Lanièce (SA) - Prendiamo atto di quanto ci ha detto il
Presidente. Concordiamo anche noi che sia competenza del Consiglio
regionale discutere di questo problema; infatti abbiamo presentato
questa iniziativa in questo consesso, proprio per poterla
affrontare in tempi che permettano di dare una risposta alle
istanze provenienti dalla Comunità Walser. In effetti nel nostro
testo noi abbiamo indicato alcune modalità. Le modalità sono
diverse: quelle che ha indicato il Presidente, il 36° consigliere,
o altrimenti uno tra i 35; sono queste le modalità, anche perché la
scelta fatta finora ha dimostrato che i meccanismi indicati
nell'attuale legge elettorale non permettono l'elezione di un
rappresentante della Comunità Walser.
Ovviamente riteniamo opportuno che si continui a seguire questo
problema, quindi ben venga la disponibilità del Presidente ad
incontrare la nuova Consulta permanente, in modo da discuterne e
verificare se c'è continuità rispetto a quanto finora espresso dal
Presidente della Consulta permanente per la salvaguardia della
lingua e cultura Walser, anche perché penso che il fatto stesso che
tutti i Comuni e la Comunità montana si siano espressi nella stessa
identica misura, sta a dimostrare che c'è una certa linearità di
intenti. Basta andare indietro a leggere i resoconti delle
commissioni: tutti i Sindaci affermavano sempre la necessità di
costituire questo collegio uninominale. Fra l'altro, anche in
ambito di discussione della legge elettorale - cito il luglio 2002
- in Consiglio regionale il collega Rini, nel suo intervento di
appoggio alla legge elettorale, ebbe a dire:
"Un altro punto
importante che avevamo introdotto in legge era la volontà di dare
la possibilità alla minoranza Walser di avere un suo rappresentante
in Regione; certo, sarebbe stata auspicabile la creazione di un
collegio uninominale e personalmente credo che sarebbe in coerenza
con i principi federalisti, che gran parte dei presenti in
quest'aula professa a gran voce. Solo dando un collegio uninominale
alla minoranza Walser si dimostrerebbe di voler veramente un loro
rappresentante in quest'aula". "Purtroppo non è stato
possibile..."
- aggiungeva -
"... e spero che, come
richiesto dai Comuni interessati, ciò possa avvenire almeno per le
elezioni regionali del 2008",
e poi ci sono stati anche altri
consiglieri che avevano evidenziato, parlando del "problema
Walser", la questione in questi stessi termini.
Ribadisco, ci sono i tempi, occorre mettersi attorno a un tavolo
e affrontare il problema. Non vorrei che la risposta del Presidente
fosse una risposta per perdere ulteriore tempo; conosco il
Presidente, è un uomo che ha voglia di lavorare, lo invito a
concretizzare quanto prima questi incontri. Al di là che la
risposta sia positiva o negativa, questa è una valutazione anche
politica che coinvolge il Consiglio, ma ci deve essere una risposta
in tempi non troppo lunghi. Ovviamente in merito valuteremo il da
farsi, visto che questa è una scelta del Consiglio regionale.
Affronteremo come gruppo consiliare questo grosso problema,
perché riteniamo opportuno far sì che, come noi rivendichiamo il
diritto come valdostani ad essere rappresentati nelle assisi
nazionali e in quelle europee, penso che occorra applicare la
stessa coerente attenzione nei confronti di una minoranza, che è
presente nel nostro territorio, e quindi far sì che anche la
minoranza Walser possa essere rappresentata in questo consesso.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK