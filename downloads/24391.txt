Consiglio Regionale della Valle d'Aosta - Oggetto del Consiglio n. 3324 del 20 febbraio 2008 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Presidio ospedaliero
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3324 del 20 febbraio 2008 - Resoconto
OGGETTO N. 3324/XII - Interpellanza: "Copertura di posti
medici apicali in alcune strutture ospedaliere".
Interpellanza
Venuti a conoscenza che sono vacanti i posti di Direttore di
struttura complessa di Chirurgia generale, Chirurgia vascolare,
Geriatria, Igiene e sanità pubblica, Nefrologia e dialisi, e
Ostetricia e ginecologia;
Tenuto conto che alcune di queste strutture non solo svolgono
un ruolo essenziale nella sanità valdostana, ma forse hanno anche
necessità di poter contare su un organico medico al completo per
svolgere nel miglior modo possibile il proprio servizio di
salute;
i sottoscritti Consiglieri regionali
Interpellano
L'Assessore competente se intenda:
1) acquisire dall'Azienda Sanitaria Locale USL della Valle
d'Aosta la tempistica relativa all'attivazione delle procedure
necessarie a giungere alla nomina dei direttori di struttura
complessa di cui in premessa;
2) valutare con particolare attenzione la situazione delle
strutture complesse di Nefrologia e di Ostetricia al fine di
promuovere soluzioni che irrobustiscano qualitativamente e
quantitativamente gli attuali organici medici.
F.to: Sandri - Fontana Carmela
Presidente
- La parola al Consigliere Sandri.
Sandri (PD)
- Credo che questa interpellanza vada nel
senso di capire, in questa fase delicata che è il periodo
pre-elettorale, come si vuole dare soluzione a un problema che
tutti conosciamo. Dalle informazioni che ci arrivano dall'USL
abbiamo appurato che sono vacanti i posti di direttori di struttura
complessa della chirurgia generale, della chirurgia vascolare,
della geriatria, igiene e sanità pubblica, nefrologia, dialisi,
ostetricia e ginecologia, pertanto alcune delle branche principali
della sanità valdostana, in particolare della rete ospedaliera.
Volevamo capire come l'USL intende applicare le procedure per
giungere alla nomina di questi direttori, perché è un fatto non
indifferente, non solo per il buon funzionamento dell'Ospedale, ma
più in generale per un assetto che garantisca quella efficacia e
quella efficienza che ci aspettiamo dalle strutture ospedaliere.
Ma, in particolare, ci sono due strutture (Nefrologia e Ostetricia)
che sono particolarmente delicate, perché il personale medico, sia
per quanto riguarda Ostetricia e Ginecologia perché lavora in
questo reparto senza avere una specializzazione e siamo circa a
metà dell'organico, sia per la nefrologia, soprattutto perché c'è
una carenza quantitativa di medici. In queste due strutture sarebbe
importante trovare delle soluzioni che consentano un aumento delle
capacità sia in termini qualitativi che in termini quantitativi,
favorendo per quanto possibile, attraverso concorsi pubblici, la
partecipazione di persone anche esterne all'Ospedale della Valle
d'Aosta. Questi sono i temi dell'interpellanza e volevamo avere
informazioni sulle indicazioni e le intenzioni della Giunta.
Presidente -
La parola all'Assessore alla sanità, salute
e politiche sociali, Fosson.
Fosson (UV)
- Da sempre abbiamo sostenuto che crediamo
nella stabilizzazione delle figure sanitarie e non sanitarie
all'interno del sistema, sia apicali che per gli altri dirigenti. È
chiaro che la figura apicale ha un'importanza particolare
nell'organizzazione attuale e di conseguenza crediamo nei concorsi,
non a incarichi protratti a lungo, tant'è vero che in questi anni
abbiamo sanato parecchie di queste situazioni.
In pratica è vero che, per pensionamenti o per età o per cause
sicuramente inaspettate e tragiche, come in chirurgia generale,
abbiamo alcune figure apicali non consolidate, ossia con degli
incarichi temporanei. Purtroppo alle cinque indicate bisogna
aggiungere l'urologia, che non ha ancora avuto un concorso di
stabilizzazione e che sarà inserita in questo elenco. Inoltre
un'altra figura apicale è in questo momento in malattia e ha
presentato una domanda di pensionamento.
Così anche per altri dirigenti ci sono degli incarichi
protratti; fra l'altro, negli apicali, sono stati sanati
recentemente prima oncologia e adesso cardiologia, con l'arrivo di
primari esterni, ma i concorsi non hanno valenza regionale e sono
aperti e pubblicati sulla gazzetta nazionale, per cui chi ha i
requisiti vi può partecipare.
Proprio per questa preoccupazione c'è stato un lungo periodo, il
2006 e il 2007, per cui abbiamo avuto la dichiarazione scritta che
potevamo derogare al patto di stabilità nel mese di maggio 2007. È
subito partito questo piano concorsuale, che non ha ancora avuto
una realizzazione completa, perché un concorso può essere bandito
solo dal giorno in cui la figura apicale non c'è più. Per esempio:
anche se sappiamo che una figura apicale andrà in pensione il primo
giugno, possiamo bandire il concorso il primo giugno. E poi il
sistema concorsuale prevede prima i sorteggi degli esperti, che
devono accettare l'incarico, poi deve essere pubblicato per 60
giorni, per cui vi sono dei tempi un po' lunghi. Però quest'anno
non abbiamo aspettato l'approvazione del PAL (piano attuativo degli
eventi concorsuali del bilancio dell'USL) ma in data 1° febbraio
2008 abbiamo approvato una deliberazione in Giunta, la n. 232, che
al punto n. 12 delibera di autorizzare, nelle more della
definizione del piano assunzioni nell'ambito di accordo del
programma per il 2008, l'azienda ad assumere le seguenti unità di
personale, suddivise per profilo personale, ossia i Dirigenti di
Nefrologia, Ostetricia, Cardiologia, Geriatria, Urologia, e poi i
dirigenti medici, per esempio 2 per la Nefro e 2 per l'Ostetricia
Ginecologia.
Penso che, essendo ormai autorizzato e avviato questo piano
concorsuale, nei mesi prossimi si procederà ad altri concorsi, come
si è fatto per la Cardiologia e l'Oncologia. Ribadisco l'importanza
determinante di avere figure stabilizzate nelle figure apicali in
tutti i servizi.
Presidente
- La parola al Consigliere Sandri.
Sandri (PD) -
L'Assessore fornisce dati interessanti ed
in particolare che, oltre ai 5 già segnalati e a quello di un
veterinario (che non ho menzionato perché è un ramo collaterale),
ci sono altre due strutture, l'urologia e un'altra che per ovvii
motivi di riservatezza non è stata menzionata; ma intanto, aggiunge
che nella DRG 232 sono state mandate avanti Geriatria, Nefrologia,
Ostetricia e Urologia.
Benissimo, però la Chirurgia generale e la Chirurgia vascolare
non sono state inserite, allora ci viene il dubbio...
Fosson
(fuori microfono)
- ... dal 1°
febbraio...
Sandri (PD)
- ... dal 1° febbraio era la deliberazione,
però non vorremmo che dietro questa posizione vi fosse una
rilassatezza su tali temi, perché è chiaro che la fase
pre-elettorale potrebbe anche suscitare la necessità di far vedere
che si avviano questi concorsi per poter dare spazio a dirigenti
che siano poi stabilizzati però in questa fase credo sia più
importante trovare delle risposte positive!
Queste risposte positive non sono certo quelle di promuovere,
attraverso altre procedure (l'Assessore questo l'ha escluso e mi fa
piacere) dirigenti interni che non soddisfino le aspettative,
rispetto all'irrobustimento qualitativo e quantitativo degli
attuali organici. Mi sembra che, soprattutto per nefrologia,
ostetricia e ginecologia, fare con la giusta calma un'ampia
promozione di queste attività concorsuali, anche attraverso la
solita attività di informazione nelle Regioni circonvicine, sia
estremamente utile per trovare - come nel caso dell'Oncologia e
della Cardiologia - dei candidati che si dimostrino assolutamente
vincenti non solo a livello concorsuale, ma anche per l'esperienza
che possono portare alla nostra Regione.
Purtroppo, essendo un ospedale separato da altre realtà, senza
il confronto costante e la competizione con altri ospedali (come
invece succede vivendo in Ospedale a Torino o a Novara verso altri
ospedali pubblici o privati), comporta che abbiamo ancora più
bisogno dell'innesto di forze nuove, che spesso devono venire
dall'esterno. Noi abbiamo, in linea generale, buoni livelli di
presenza di medici rispetto alla quantità della popolazione, ma
rispetto al funzionamento di parecchi reparti non abbiamo la
prospettiva di garantire determinati livelli di presenza medica
anche nei prossimi anni quindi credo sia molto utile riuscire,
almeno a livello di dirigenti a recuperare forze nuove.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK