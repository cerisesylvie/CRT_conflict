Consiglio Regionale della Valle d'Aosta - Oggetto del Consiglio n. 1797 del 22 gennaio 1991 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 1797 del 22 gennaio 1991 - Resoconto
OGGETTO N. 1797/IX - Iniziative per una soluzione del
conflitto in atto nel Golfo Persico.
(Reiezione di
risoluzione)
Dolchi (Presidente del Consiglio) - Il Consiglio regionale è
convocato in sessione straordinaria ed urgente a seguito di
richiesta sottoscritta da quindici Consiglieri per discutere le
iniziative per una soluzione del conflitto in atto nel Golfo
Persico.
Come da accordi che sono intervenuti nel corso delle varie
riunioni che si sono succedute e che hanno provocato questa
riunione straordinaria, ed a seguito anche
dell’orientamento manifestato dalla conferenza dei
Capigruppo riunita questa mattina, lo svolgimento dei lavori
dovrebbe aver luogo come segue. Il Consiglio regionale,
ufficializzata la sua adunanza odierna, si trasferisce nella sala
sottostante per un confronto con le organizzazioni sindacali, con
le associazioni, i sindaci, i parlamentari della Valle
d’Aosta. Questa mattina si è pensato che per
interventi del tempo massimo di sette-otto minuti il Consiglio
regionale avrebbe potuto ascoltare i due parlamentari, il
rappresentante dei sindaci, il rappresentante delle organizzazioni
sindacali, delle associazioni ed eventualmente delle forze
studentesche, in modo che fra tre quarti d’ora il
Consiglio possa nuovamente riunirsi in questa sala, dove ogni
gruppo potrà riprendere la parola per un tempo massimo di cinque
minuti. Dopo di che è auspicabile l’adozione di una
risoluzione che ufficializzi la posizione del Consiglio regionale
della Valle d’Aosta.
Se non ci sono obiezioni, ci conviene sospendere la seduta per
avere questo confronto-incontro con le organizzazioni che hanno
promosso le varie iniziative in questi giorni e poi ritrovarci qui
per il dibattito ufficiale - e formalmente nella sua sede naturale
- da parte del Consiglio regionale della Valle
d’Aosta.
Come Presidenza credo che ci sia poco da aggiungere a quelle che
sono state le intenzioni che hanno promosso questa iniziativa. Far
cessare la guerra, far avanzare la ragione, credo che sia uno
slogan abbastanza valido; a Parigi chi ha partecipato come me a
L’arbre de Noël
ha visto tanti manifesti
nella zona di Nanterre, dove c’era scritto,
riprendendo il famoso verso della poesia di Prévert:
"quelle
connerie la guerre".
Credo che questi sentimenti che ci fanno
respingere la guerra come mezzo di distruzione, come momento di
dolore, di odio fomentato, di passioni esasperate, ma soprattutto
di sangue, di lutti, di dolore, di uccisioni, debbano far trionfare
un sentimento di pace e far seguire tutte le strade della
diplomazia perché le uccisioni cessino.
Se non vi sono obiezioni, sospendo la seduta.
?-
Si dà atto che la seduta è sospesa dalle ore 16,48 alle ore
17,43.
?-
[in appendice, gli interventi delle organizzazioni sociali]
Presidente
- Il Consiglio riprende i suoi lavori, ricordo
che stamattina nella conferenza dei Capigruppo era stato realizzato
l’accordo secondo il quale i gruppi che intendevano
intervenire lo avrebbero fatto con un loro rappresentante con
interventi del tempo massimo di cinque o sei minuti. Prima di
iniziare questa tornata di interventi, la parola al Presidente
della Giunta per alcune informazioni.
Bondaz (DC)
- Solo una comunicazione che mi sembra
doveroso fare al Consiglio perché erano corse voci sia per motivi
di stampa, sia per la situazione che si sta vivendo in questo
periodo, di impiego di militari valdostani nel Golfo. La stampa di
oggi aveva riferito che un battaglione degli Alpini sarebbe partito
per la Turchia.
In relazione a queste notizie ho ritenuto doveroso prendere
delle informazioni precise sia al comando militare valdostano, sia
al Ministero della Difesa, sia presso il Ministro della Difesa
stesso, ed ho avuto assicurazioni che era stata prevista la
partenza per la Turchia nell’ambito di una
esercitazione già programmata sin da due anni or sono del
Battaglione Susa, nel quale vi erano anche alcuni giovani
valdostani.
Verso le ore 12 ho appreso, probabilmente anche molti di voi lo
avranno sentito, che questa esercitazione prevista in Turchia è
stata annullata, per cui nessun valdostano si può pensare che vada
in Turchia in questi frangenti.
Presento un ordine del giorno, che potrebbe essere un utile
banco di aiuto per trovare una definizione unitaria su un ordine
del giorno che il Consiglio regionale dovrà alla fine della seduta
votare. Ne do lettura:
Il Consiglio regionale della Valle
d’Aosta
Preso atto con viva preoccupazione
dell’intensificarsi del conflitto in corso nel Medio
Oriente che sta acquistando proporzioni sempre più rilevanti con il
rischio di un coinvolgimento nelle operazioni belliche di Stati non
belligeranti, come Israele, oggetto nei giorni scorsi di un
proditorio ed esecrabile attacco da parte irakena, coinvolgimento
che aprirebbe nuovi scenari di guerra e renderebbe sempre meno
controllabile la già difficile situazione;
constatato che sono in corso iniziative concrete, mirate alla
cessazione delle ostilità e alla conseguente ripresa del dialogo
diplomatico sotto l’egida delle Nazioni Unite;
esprime il proprio appoggio a quanti nel mondo operano, in
condizioni di estrema difficoltà, per una soluzione diplomatica del
conflitto, nel pieno e totale rispetto delle deliberazioni assunte
dalle Nazioni Unite in questi ultimi mesi, che richiedono il ritiro
delle truppe irakene dal Kuwait ed il ripristino della situazione
antecedente al 2 agosto 1990;
condanna l’intransigenza del regime irakeno che
con il suo atteggiamento di totale disprezzo delle decisioni
assunte dalla Comunità internazionale, è il responsabile dello
scoppio della guerra;
auspica in extremis, un ripensamento irakeno in questo momento
drammatico, che potrebbe consentire una ripresa del dialogo tra le
parti, propedeutico ad un approccio globale delle problematiche del
Medio Oriente, affinché tutti i popoli dell’area
possano conseguire la sicurezza della pace e della giustizia,
obiettivi questi realizzabili attraverso una Conferenza
Internazionale di Pace sotto l’egida delle Nazioni
Unite;
manifesta la convinzione che la vera pace implica il
riconoscimento dei diritti di tutti i popoli e
l’attenzione oggettiva agli altri;
esprime la propria solidarietà ai militari italiani impegnati
nella guerra del Golfo.
Tutto ciò premesso,
Il Consiglio regionale
1) rivolge un invito sincero a tutti i protagonisti del
conflitto in corso a mettere in atto iniziative coraggiose per far
cessare le ostilità e per ottenere, attraverso soluzioni
diplomatiche, il ripristino della legalità internazionale
violata;
2) sollecita il Governo italiano a ricercare,
nell’ambito di una ampia concertazione della
Comunità internazionale, tutte le soluzioni possibili per porre
fine al conflitto e per la definizione successiva di un nuovo
assetto delle relazioni internazionali, basato sul rispetto
dell’integrità di tutti gli Stati del Medio Oriente
e dei diritti dei popoli.
Presidente
- Ha chiesto di parlare il Consigliere
Riccarand, ne ha facoltà.
Riccarand (VA)
- Credo che la riunione straordinaria del
Consiglio regionale sia stata quanto mai necessaria perché ci
troviamo di fronte sicuramente ad una situazione molto grave.
E’ vero che lo stato di guerra nel Medio Oriente ha
origini antiche e che ormai da decenni non si può parlare di pace
in quell’area; è vero che una guerra vera e propria
è iniziata fin dall’inizio del mese di agosto con
l’invasione del Kuwait da parte delle truppe
dell’Irak; però è anche vero che adesso ci troviamo
di fronte dalla metà di gennaio ad un salto di qualità nei
conflitti dell’area mediorientale, un salto di
intensità in questa guerra che da decenni sta travagliando i popoli
di tutta quell’area. Ci troviamo di fronte ad un
salto di qualità e di intensità con un intervento armato con armi
micidiali, con le armi più terribili che siano mai state usate da
quando esiste l’uomo, da quando esistono le guerre,
con effetti distruttivi che già sono tremendi e che potrebbero
ancora aggravarsi, con dei rischi di allargamento del conflitto
fino a livelli che potrebbero diventare incontrollabili.
C’era a nostro avviso la possibilità di
costringere l’Irak a ritirarsi dal Kuwait con un
embargo attuato scrupolosamente e non nel modo insufficiente con
cui è stato realizzato e che comunque già aveva dato dei risultati;
con l’isolamento politico ed economico del regime di
Bagdad, accentuando in particolare un isolamento politico nei
confronti degli altri paesi arabi che già esisteva, con la
dimostrazione di una reale volontà da parte
dell’occidente di andare ad una conferenza
internazionale di pace su tutto il Medio Oriente, per disinnescare
delle radici profonde di conflitto che ci sono in
quell’area.
Questa strada non è stata seguita coerentemente e si è voluto
fin dall’inizio seguire la strada della guerra; lo
scudo del deserto del mese di agosto preparava già nel modo in cui
è stata prefigurata ed attuata sul terreno la tempesta sul deserto
del mese di gennaio.
Si è impostato l’embargo già con
l’intenzione di andare ad una vera e propria resa
dei conti nei confronti del regime di Bagdad, che appariva troppo
minaccioso e condizionante in un’area decisiva per
l’occidente che è l’area del
petrolio. Non si è tenuto conto della domanda di risoluzione
pacifica che veniva da milioni di persone di moltissimi paesi che
non volevano questa guerra, una domanda di evitare il conflitto che
in particolare veniva dalle più alte autorità della chiesa, del
mondo cattolico, del mondo cristiano.
La scelta di scatenare una guerra così grande e così devastante
non può essere accettata da parte di questo Consiglio, e dobbiamo
chiedere con forza come Consiglio regionale della Valle
d’Aosta che si fermi questo conflitto, che le armi
vengano messe a tacere. Ma c’è un ulteriore dato che
credo sia da valutare con estrema preoccupazione, ed è il fatto che
a questa guerra partecipa anche l’Italia.
E’ la prima volta dalla seconda guerra mondiale che
l’Italia partecipa ad una guerra, e questo è
avvenuto senza che la popolazione italiana neppure avesse il tempo
di rendersi conto di quello che stava succedendo, e si è trovata
corresponsabile di una azione militare che pure è vietata dalla
costituzione italiana. L’articolo 11 della
costituzione pone dei limiti, che molti pensavano fossero
invalicabili, ad una partecipazione di forze militari italiane per
risolvere una controversia internazionale come quella del Golfo.
L’articolo 11 è molto chiaro ed è un principio
fondamentale della costituzione italiana; è un principio che fa una
esplicita scelta di pace facendo tesoro delle drammatiche
esperienze delle guerre mondiali. L’accettazione di
una limitazione di sovranità in favore di norme di diritto
internazionale, che è contenuta nella costituzione, non può che
essere finalizzata al ripudio della guerra sia come aggressione che
come preteso mezzo di risoluzione delle controversie
internazionali. La nostra costituzione consente soltanto una
guerra, che è la guerra difensiva sul nostro territorio nazionale;
altre guerre non sono ammesse, non sono consentite dal fondamento
della nostra convivenza civile e politica. Neppure i trattati NATO
o i trattati militari europei possono derogare da quelli che sono i
fondamenti del nostro ordinamento costituzionale.
Allora ci chiediamo come sia possibile che nonostante questo la
costituzione sia stata cancellata, sia stata - come qualcuno ha
detto - ripudiata in un frettoloso dibattito parlamentare. Ci
chiediamo come sia stato possibile per gli esponenti della
Democrazia Cristiana, del Partito Socialista, del Partito
Repubblicano, del Partito Liberale e del Partito Socialdemocratico
proporre in Parlamento una ipocrita risoluzione in cui di guerra
non si parla mai, ma che ci ha portato a partecipare a pieno titolo
ad una guerra, con gli aerei tornado che adesso vanno a bombardare
e con i giovani italiani che diventano prigionieri
dell’Irak. Credo che tutto questo sia
inaccettabile.
Il Consiglio regionale della Valle d’Aosta deve
prendere una posizione che sia chiara, netta e inequivocabile:
dobbiamo dire che questa guerra deve essere fermata adesso, che non
dobbiamo partecipare come paese, come repubblica italiana ad una
guerra che non ci è consentita dalla nostra costituzione e che
richiede una modifica della costituzione per essere attuata.
Queste sono le proposte che formuliamo al Consiglio. In questo
senso presento una risoluzione in modo che sia oggetto di
valutazione, in cui si ribadiscono concetti già espressi dal
Consiglio: la necessità del ritiro dal Kuwait delle truppe
dell’Irak, la condanna alle provocazioni e al lancio
di missili iracheni nei confronti di Israele che è un paese che non
partecipa alla forza multinazionale che sta combattendo contro
l’Irak; però nello stesso tempo dobbiamo dire che
questa guerra deve essere fermata e che in particolare per quanto
ci compete non possiamo e non dobbiamo partecipare a questa guerra.
Quindi presento la seguente risoluzione:
Facendosi interprete delle preoccupazioni della popolazione
della Valle d’Aosta per il conflitto militare in
atto nel Golfo Persico;
sottolineato il rischio di una ulteriore estensione della guerra
con il coinvolgimento di altri paesi e con il ricorso ad armi
batteriologiche e, forse, persino nucleari;
ricordato che la Costituzione italiana "ripudia la guerra come
strumento di risoluzione delle controversie internazionali";
il Consiglio regionale della Valle d’Aosta
ribadisce la ferma condanna nei confronti
dell’Irak per l’invasione del Kuwait
e chiede il ritiro delle truppe irachene dai territori
occupati;
esprime condanna nei confronti dell’Irak per il
lancio di missili sulla città di Israele e dolore per le sofferenze
ed i lutti che la guerra provoca per milioni di persone;
ritiene illegittima e incostituzionale la partecipazione
dell’Italia alla guerra del Golfo e chiede che le
forze armate italiane non partecipino a nessuna operazione di
guerra;
chiede l’immediata cessazione dei combattimenti
in modo da evitare nuove vittime, impedire una estensione ed un
aggravamento del conflitto e costringere con altri mezzi
l’Irak a ritirarsi dai territori occupati;
auspica una Conferenza di pace in Medio Oriente che affronti la
questione palestinese; che garantisca la sicurezza e la sovranità
di Israele, che lavori per il ritiro delle truppe straniere dal
Libano; che riconosca il diritto di autodeterminazione del popolo
curdo; che avvii un processo di smilitarizzazione di tutta
l’area;
impegna la Giunta regionale a mettere a disposizione delle
associazioni unitariamente impegnate per la pace, sedi e strumenti
per la loro attività;
impegna il Presidente del Consiglio regionale a trasmettere
copia della presente risoluzione al Presidente della Repubblica, al
Presidente del Consiglio dei Ministri, ai Presidenti della Camera e
del Senato, ai Capigruppo della Camera e del Senato.
Presidente
- Ha chiesto di parlare il Consigliere
Mafrica, ne ha facoltà.
Mafrica (PCI)
- Sul giornale
"La Repubblica"
di
venerdì 18 Bernardo Valli scrivere con trionfalismo già oggi
stridente:
"L’offensiva tempesta del deserto ha
disinnescato in ventiquattro ore le principali incognite che
pesavano sulla guerra del Golfo. Prima accecato elettronicamente e
poi privato di almeno il 50 percento delle sue forze aree e della
quasi totalità dei suoi 300 missili Scud, l’apparato
militare iracheno non sembra più in grado di attuare le allarmanti
minacce a lungo agitate da Saddam Hussein, non appare più nelle
condizioni di colpire con armi chimiche o convenzionali Israele, al
fine di trascinarlo nella mischia e gettare così lo scompiglio fra
gli alleati arabi e gli Stati Uniti, nè può terrorizzare i paesi
vicini, in particolare l’Arabia Saudita con quelle
stesse armi."
Al sesto giorno di guerra, dopo più di 10mila missioni aeree,
l’euforia bellicista che aveva infiammato forse
tanta parte della stampa al punto che sempre
"La Repubblica"
del 18 gennaio titolava
"Adesso anche i titoli di stato volano
sulle ali dei B52 USA",
oppure
"Tempesta sul deserto, sole
sulla borsa",
questa euforia sta scemando. Non si parla più di
guerra lampo, i missili scud sono caduti su Israele gettando il
mondo nell’ansia per un allargamento possibile e
incontrollabile del conflitto, non avvenuto perché finora in
Israele i governanti hanno mantenuto i nervi saldi. I missili Scud
hanno raggiunto anche l’Arabia Saudita. Il
Pentagono, nonostante le oltre duemila missioni giornaliere con cui
ogni giorno si rovescia un potenziale di bombe superiore a quello
di Hiroshima, ammette oggi che la guerra sarà lunga, che la
capacità offensiva di Saddam in termini di forza aerea e
possibilità di lanci di missili permane.
Siamo perciò in una guerra difficile che si preannuncia come
lunga, drammatica, con effetti sconvolgenti. Ogni giorno in più di
guerra provoca morti e distruzioni, complica dal punto di vista
politico la situazione degli stati arabi del Medio Oriente, i cui
governanti moderati subiscono sempre più le pressioni di masse in
cui crescono l’antioccidentalismo e il fanatismo
religioso. Ogni giorno di guerra allontana la soluzione del
problema palestinese, accentua le tensioni etniche in tutte le
regioni del mondo, particolarmente nelle grandi città
occidentali.
Come giustamente ha detto Giovanni Paolo II, questa guerra segna
una grave sconfitta del diritto internazionale, è
un’avventura senza ritorno. La guerra non può essere
un mezzo adeguato per risolvere completamente i problemi esistenti
tra le nazioni, non lo è stato e non lo sarà mai. Il partito
comunista aveva manifestato la sua nonopposizione ad un embargo
economico nei confronti dell’Irak effettuato sotto
il patrocinio dell’ONU; non ha invece condiviso la
scelta italiana, che rappresenta una forzatura dello spirito e
della lettera della costituzione, di partecipare a quella che in
modo ipocrita è stata definita una operazione di polizia
internazionale. Non di operazione di polizia si tratta, ma di
guerra gigantesca dagli effetti oggi non prevedibili. Altri paesi
occidentali che avevano partecipato con l’Italia
all’embargo, come la Spagna e la Germania, non si
sono lasciati coinvolgere in operazioni militari; lo stesso
congresso degli Stati Uniti si è diviso sulla scelta che era forse
consentita ma non era implicitamente contenuta
nell’ultimatum dell’ONU del 15
gennaio. Si poteva continuare con un embargo che anche per
ammissione del Pentagono cominciava a dare i primi frutti; si è
scelto invece, in nome del rispetto di una decisione
dell’ONU in tanti altri casi disattesa, di dare
inizio ad una guerra che può rappresentare la classica torcia
accesa gettata in un deposito di munizioni.
Adesso occorre fermare questa guerra, occorre far tacere le
armi, occorre ridare gambe alla politica, occorre ridare spazio a
chi cerca la trattativa. Devono restare fermi gli obiettivi del
ritiro iracheno dal Kuwait, della ricerca di una soluzione dei
problemi che oggi esistono nell’area mediorientale:
da quelli della esistenza dello stato di Israele a quelli di una
patria per il popolo palestinese. In tutte le guerre, compresa
quella del Vietnam, si sono avute delle tregue durante le quali si
è avviata una trattativa; anche adesso è possibile ed è necessario
un alt alla voce delle armi perché riprenda la trattativa.
E’ anzi necessario che la grande Europa giochi un
ruolo maggiore di quello finora esercitato. Dopo il crollo di una
delle due grandi potenze, l’Unione Sovietica, non si
può rimanere nel mondo alla mercè delle scelte e sotto la solo
responsabilità di una grande protagonista, ovvero gli Stati Uniti
d’America. Occorre che l’Europa
giochi la sua parte.
La discussione fra noi deve essere tollerante, aperta, ma anche
chiara: noi ci schieriamo per il cessate il fuoco, per la ripresa
della trattativa, per una conferenza di pace nel Medio Oriente. Non
vogliamo atteggiarci a maestri di nessuno, nè accettiamo rimbrotti
per la nostra posizione di ricerca della pace; ricerchiamo invece
ogni confronto possibile per il fine oggi prioritario di un alt al
conflitto armato e di una pace duratura per il domani.
Presidente
- Ha chiesto di parlare il Consigliere
Maquignaz, ne ha facoltà.
Maquignaz (Ind)
- La mia posizione sulla gravissima
situazione venutasi a creare nel Medio Oriente riflette nella
sostanza quella di coloro che ritengono che
l’aggressore vada contrastato e che di conseguenza è
lecito e giusto difendersi dalla violenza e
dall’aggressione.
Questa concezione è stata ribadita e motivata in modo esemplare
da intellettuali di grande valore come Bobbio, Foà, Giolitti,
Galante Garrone e tanti altri, e non mi dilungherò quindi in
argomentazioni che sono già note.
Desidero però oggi ribadire alcuni punti che mi sembrano
essenziali. La guerra è iniziata il 2 agosto con
l’aggressione del Kuwait, l’azione
militare che ne è conseguita rappresenta la ferma condanna di tutta
la comunità internazionale espressa attraverso le Nazioni Unite.
L’orrore della guerra che tutti sentiamo non deve
farci dimenticare le nostre responsabilità e soprattutto non deve
offuscare il pericolo celato nel cedimento a Saddam Hussein di un
futuro molto più pericoloso e catastrofico. Le norme che regolano
il diritto internazionale devono essere rispettate se non si vuol
cadere nell’anarchia e nella confusione; la legalità
internazionale non è una questione di forma ma è bensì in questo
momento soprattutto una questione di sostanza.
L’occupazione armata del Kuwait, non
dimentichiamolo, fatta con una crudeltà inaudita e con la minaccia
di una estensione del conflitto all’Arabia Saudita e
ad altri paesi dell’area petrolifera, la volontà
dichiarata di Saddam Hussein di creare un potentato arabo
superarmato revanchista, il recente appello dello stesso
all’incubo del terrorismo internazionale, la volontà
dichiarata di usare gli ostaggi come scudi umani a dispetto di
tutte le convenzioni internazionali, sono fatti gravissimi a cui
bisogna saper reagire con fermezza.
Mario Pirani in un suo articolo ci ricorda:
"Il vero
pacifista non è colui che non usa mai la forza, ma piuttosto colui
che non aggredisce mai per primo e che allo stesso tempo pretende
che l’aggressore sia punito".
La guerra nel Golfo ha acceso gli animi e credo ha rafforzato in
tutti noi la volontà di pace, perché la guerra è sempre anzitutto
una terribile tragedia che viene scritta con il sangue degli
uomini; dobbiamo pregare affinché la guerra finisca e nel contempo
però dobbiamo operare affinché vengano rimosse le cause che
l’hanno provocata.
Per quanto mi riguarda, riconfermo la mia solidarietà alla
comunità internazionale di cui facciamo parte e nei confronti della
quale abbiamo precisi doveri di solidarietà, con
l’auspicio che il mondo intenda finalmente che
l’unico vero Dio, che molti chiamano con nomi
diversi, ci invita alla pace, alla solidarietà e alla
tolleranza.
Desidero infine esprimere il mio senso di deplorazione per i
gravi avvenimenti in corso nei Paesi Baltici, dove si intende
soffocare con la violenza delle armi l’anelito e il
diritto all’autodeterminazione dei popoli. Queste
violenze pongono seriamente in discussione le valenze positive
della politica legata alla perestrojka, alla quale tutto il mondo
occidentale aveva guardato con grande speranza.
Esprimo quindi solidarietà a questi paesi e a questi popoli e
formulo nel contempo l’auspicio che le tensioni in
atto si possano risolvere senza l’uso della
forza.
Presidente
- Ha chiesto di parlare il Consigliere Aloisi,
ne ha facoltà.
Aloisi (MSI)
- Stiamo assistendo
all’ultimo tragico capitolo che da mesi ci viene
rappresentato come la reazione del mondo libero alla invasione del
Kuwait. Oggi molti di noi si pongono una domanda: bisognava farla
questa guerra contro l’Irak oppure no? Questo è
sicuramente il problema che divide con maggiore o minore profondità
ognuno di noi. Il dibattito sulla natura delle guerre, se esse
siano giuste o ingiuste, è un dibattito astratto, per quanto giusti
e rispettabili possano essere gli argomenti addotti
dall’una o dall’altra parte. Ogni
guerra può essere giusta o ingiusta e ciò dipende da una grande
quantità e diversità di fattori. Frugare nella storia, richiamare
esperienze del passato a volte può essere illuminante, ma è anche
vero che il mondo oggi è profondamente diverso da quello di ieri
per poterci affidare a paragoni ed a risposte decisive. La realtà è
che ogni guerra pone agli uomini problemi nuovi e diversi; questa
guerra è purtroppo iniziata con un atto intollerabile ed
inaccettabile da parte del dittatore dell’Irak:
l’occupazione armata del Kuwait, con la minaccia di
estenderla all’Arabia Saudita e ad altri paesi
dell’area petrolifera del Golfo. Era naturale che
dal Kuwait e dall’Arabia Saudita minacciata
partissero pressanti richieste di aiuto e che
l’America fosse il primo paese a rispondere,
trovando la quasi immediata solidarietà dell’intero
mondo occidentale, di una parte considerevole del mondo arabo e di
una Unione Sovietica non più antagonista agli Stati Uniti.
Gorbaciov, possiamo dirlo, si è adeguato ed è stato subito
ricompensato; questa purtroppo è l’altra faccia
della medaglia. La feroce repressione in Lituania, Lettonia ed
Estonia in questi giorni è una indicazione sintomatica;
l’opinione pubblica purtroppo è distolta dalla
guerra del Golfo e la Russia può consumare tranquillamente i suoi
crimini e i suoi misfatti. Nessuna condanna, nessuna manifestazione
pacifista, ecco il pacifismo a senso unico che noi non
condividiamo; e purtroppo nessuna risoluzione
dell’ONU. Ci balza alla memoria il 1956, quando
l’Ungheria fu barattata con il Canale di Suez;
questa guerra ha fatto scattare gli interrogativi, i sentimenti, i
dubbi, le paure della gente, dei popoli, delle nazioni. La domanda
che ognuno di noi oggi si pone è questa: non vi era altro mezzo che
la guerra per risolvere il conflitto in Medio Oriente?
E’ una domanda non solo umanamente comprensibile, ma
anche razionalmente legittima. La risposta la conosciamo tutti:
contro un dittatore arrogante, prepotente, potentemente armato, che
dopo cinque mesi di attesa e di pazienza da parte del mondo intero
non ha avuto nessun gesto di ravvedimento, le parole e le condanne
non potevano bastare. Saddam Hussein si è assunto la responsabilità
di una guerra che sta sconvolgendo l’Irak, gli
stessi arabi sanno chi ringraziare se la causa
dell’Islam subirà una pericolosa involuzione.
Si discute anche sulla opportunità o meno del nostro intervento
nelle operazioni belliche della forza multinazionale in Medio
Oriente. Ritengo che nella presente situazione
l’Italia non possa sfuggire a quegli interventi
necessari, atti a garantire il rispetto del diritto internazionale.
L’invasione del Kuwait, le violenze perpetrate
dall’Irak ai danni della popolazione pongono quel
paese fuori della comunità internazionale, e soprattutto di fronte
al fallimento delle numerose iniziative diplomatiche assunte e alla
mancanza di volontà da parte di Saddam Hussein di aderire ai
tentativi di una soluzione pacifica non restava purtroppo che il
ricorso alle armi. Vero è, e onestamente dobbiamo riconoscerlo, che
vi sono stati due pesi e due misure per giudicare le occupazioni
dei territori. Per la Palestina non è valso il diritto
internazionale sancito dalle Nazioni Unite, così come non è valso
per l’Ungheria nel 1956, per la Cecoslovacchia, per
l’Afghanistan, per il Libano e oggi per la Lituania,
e a voler essere drasticamente pignoli la rigidità
nell’imporre tale diritto non è valsa nemmeno per
Saddam Hussein quando invase l’Iran. Anzi, allora
gli Stati Uniti e Israele lo foraggiarono abbondantemente di mezzi
e di armi. Questo conflitto potrebbe anche definirsi una guerra di
esecuzione per la piena applicazione delle deliberazioni assunte
dall’ONU; si tratterebbe di una misura di polizia
internazionale, come qualcuno ha detto.
Noi comunque condividiamo la scelta del nostro Governo, che
costituisce una sofferta e coraggiosa presa d’atto
degli obblighi internazionali che derivano
all’Italia dalla partecipazione ai principali
organismi deputati a garantire la pacifica convivenza e
collaborazione fra i popoli. Ritengo pertanto legittimo
l’intervento militare italiano in attuazione delle
risoluzioni dell’ONU, a sostegno delle azioni
dirette al ripristino della legalità e del diritto internazionale.
Esprimo inoltre piena solidarietà ai militari italiani che,
obbedendo alle scelte del Governo e del Parlamento, si trovano
impegnati in questa brutta avventura, ed esprimo inoltre
l’augurio che si possa trovare una soluzione che
ponga fine a questa drammatica ed orrenda tragedia.
Presidente
- Ha chiesto di parlare il Consigliere Gremmo,
ne ha facoltà.
Gremmo (UAP)
- Signor Presidente, colleghi, a me è parsa
sicuramente decisione saggia e giusta quella presa
dall’Ufficio di Presidenza e dai Colleghi Capigruppo
di convocare con grande solennità e con tutto il peso morale che
può avere questa riunione del nostro Consiglio regionale.
Effettivamente siamo di fronte a qualcosa che ha un peso, che ha
una importanza, che ha il senso della storia, e non era giusto che
il nostro parlamento regionale fosse sordo rispetto a queste
vicende.
Quando siamo stati eletti, proprio perché siamo in una regione
considerata di confine, la legge ci ha imposto il giuramento di
fedeltà e di lealtà nei confronti della repubblica italiana. Penso
che quando noi abbiamo fatto questo giuramento, lo abbiamo fatto
pensando e sapendo che vogliamo rimanere parte di uno stato in cui
ci sentiamo tutelati; uno stato nato dalla resistenza, dalla
autodeliberazione, dagli sforzi comuni dei vari popoli che lo
compongono, per cercare di superare i guasti di un centinaio di
anni di centralismo e per garantire convivenza e sicurezza.
Quello che è accaduto in questi giorni- e lo ricordava qualcuno
prima giustamente - pone dei seri dubbi sul fatto che il patto di
solidarietà, di reciproca appartenenza che abbiamo sottoscritto
giurando fedeltà alla repubblica sia rispettato da tutti. Nel
momento in cui, in modo inammissibile, è stata violata palesemente
in uno dei suoi principi fondamentali la carta costituzionale,
avviando questo paese ad una guerra, mi chiedo e chiedo al
Consiglio regionale se esistono ancora gli elementi che permettono
alla comunità valdostana di sentirsi tutelata
nell’ambito della repubblica italiana.
Non abbiamo un Ministero della Guerra per nostra fortuna, non è
una operazione di polizia ma è una operazione di guerra, e se uno
stato che proclama nella carta fondamentale il ripudio della guerra
come un fatto esecrabile, come uno degli elementi determinanti da
respingere, si permette di violare questo assunto, credo che la
comunità valdostana, come hanno fatto altri popoli, come hanno
fatto altre nazioni, deve cominciare a chiedersi se esistono ancora
le possibilità di mantenere un rapporto con una situazione
giuridica di questo tipo.
Hanno fatto bene i parlamentari valdostani, credo che in questo
siano stati pienamente rappresentativi dei sentimenti più alti
della nostra comunità, a dissociarsi da una decisione scellerata,
da una decisione inaccettabile, da una decisione medioevale: la
legge del taglione, occhio per occhio dente per dente, che non è la
legge di una comunità europea civile, democratica, basata sui
principi della coesistenza, della pace e del legittimo
rispetto.
Si è fatto riferimento all’ONU; ricordava
qualcuno, ed a ragione, quest’ONU, brutta o bella
copia della vecchia Società delle Nazioni, dove stati di facciata,
stati dittatoriali, stati nei quali Amnesty International ogni
giorno denuncia la violazione dei diritti civili, decidono delle
risoluzioni che certe volte la ragione di stato dei potenti
permette di applicare ed altre volte mette nel dimenticatoio.
Questa ONU, in cui sventola la bandiera di San Marino ma non
sventola la bandiera della Valle d’Aosta, diventa di
punto in bianco il referente solo perché ci sono in gioco certi
interessi. Hanno ragione quelli che dicono che sono gli interessi
del petrolio, sono gli interessi dei bottegai, sono gli interessi
degli speculatori, sono gli interessi dei venditori di armi, sono
gli interessi di quelli che fino a ieri e a seconda di come girava
il vento ci dicevano che uno andava bene e uno andava male: solo
perché questi interessi stanno prevalendo noi dobbiamo essere
trascinati in una guerra.
E non è vero, collega Aloisi, che i trattati sottoscritti
dall’Italia impegnano in questa direzione. I
trattati sottoscritti dall’Italia, che giustamente
vanno ricordati, sono trattati di difesa, sono trattati di
integrità territoriale, sono trattati di mutuo soccorso nel momento
in cui avviene sul nostro territorio l’arrivo di
qualcuno; è quello lo spirito con cui sono stati sottoscritti, è
quello lo spirito con cui il neutralismo più avanzato portò ad
accettare la nostra presenza nella Nato, la nostra presenza nelle
comunità di difesa occidentali. Non è per andare a difendere gli
interessi dei mercanti, per andare a difendere gli interessi dei
venditori di armi nel Medio Oriente che abbiamo sottoscritto questi
impegni, e giustamente altre nazioni ben più civili della nostra,
pur appartenendo a queste comunità internazionali, non hanno voluto
essere coinvolte in questa avventura scellerata, perché sanno che
le guerre quando cominciano non si sa dove portano.
Come autonomista voglio ricordare qui oggi al nostro parlamento
regionale, e lo chiamo non a caso parlamento regionale, che a pochi
metri da noi abbiamo l’unico esempio in Europa di
federalismo vincente, cioè la Confederazione Elvetica, che si è
sempre chiamata fuori in ogni caso in assoluto, proprio perché
autonomista e federalista, da qualunque coinvolgimento. Allora, dal
punto di vista morale, ma a questo punto anche dal punto di vista
giuridico, siamo più vicino a Berna o a Roma? Io dico che siamo
lontani da Roma, io dico che a questo punto giriamo le spalle a
Roma, io dico che a questo punto abbiamo il diritto di ragionare in
termini anche giuridici con la Svizzera, per valutare se non sono
possibili, di fronte ad un
escalation
che ci sta
stritolando, delle scelte e delle posizioni alternative.
Il collega Maquignaz ha fatto un giusto accenno alla situazione
dei paesi baltici invasi dalla Russia; come mai, nel momento in cui
la stessa invasione dei baschi neri sovietici nei Paesi Baltici ha
le stesse forme del Kuwait, come mai rispetto a quella situazione
questa ONU è così strabica da non mandare un corpo di liberazione,
da non scatenare niente? Come mai gli sceicchi del Kuwait, che
hanno acquisito un diritto su un territorio solo perché hanno
rapinato ad altri sceicchi come loro quel territorio, diventano di
punto in bianco più importanti delle tre repubbliche baltiche, che
sono repubbliche europee, che sono state annesse
all’Unione Sovietica solo perché
c’era l’accordo fra Stalin e Hitler?
Diventa più importante uno sceicco sotto la sua tenda piuttosto che
tre piccoli popoli che rivendicano la loro libertà?
E’ questa la logica dell’ONU, è
questo il diritto internazionale? Questo è il rovescio
internazionale! Questa è la logica di guardare in modo strabico a
quelli che sono gli interessi di alcuni ed a lasciare nel
dimenticatoio gli interessi di altri.
Qualcuno ha ricordato prima l’invasione sovietica
della Cecoslovacchia, ebbene perché questi organismi allora non si
mossero? Perché alla distruzione dei popoli che avviene in altre
situazioni questi stanno zitti? Come mai rispetto al massacro degli
albanesi nel Kossovo tutti sono stati zitti? Come mai rispetto alla
guerra chimica che ha massacrato il popolo curdo tutti stavano
zitti? Come mai non si è pensato a queste cose? Perché erano
piccoli i popoli, perché non c’erano i grandi
interessi che sono in gioco adesso.
Il documento presentato dalla maggioranza, firmato dal
Presidente della Giunta, esprime la propria solidarietà ai militari
italiani impegnati nella guerra del Golfo: perché - chiedo - solo a
quelli italiani? E perché manifestare solidarietà nel momento in
cui sappiamo molto bene che questa è una scelta funesta? Vadano i
volontari; come mai in questo paese bisogna sempre fare le cose per
imposizione, come mai in questo paese l’esercito ha
ancora una struttura bonapartistica di tipo ottocentesco? In
Svizzera anche il ruolo dell’esercito è molto
diverso, è un esercito popolare di difesa, è un esercito che è
diffuso sul territorio, che fa del principio della difesa popolare
il grande principio assoluto a cui uniformarsi. E come mai qui
dobbiamo sempre pensare alle parate, ai pennacchi, alle invitte
schiere che partono, agli otto milioni di baionette? Come mai
dobbiamo sempre avere questa mentalità per cui ci sono questi
grandi
Tornado
italiani che partono, e poi abbiamo visto
quanto è positivo tutto questo. abbiamo due poveri soldati
catturati, di cui uno viene usato come ostaggio. E’
questa l’Italia del 1991? Dobbiamo riconoscerci in
questa immagine? Dobbiamo riconoscerci in questi valori,
nell’idea che mio figlio che ha diciotto anni fra
qualche mese magari deve andare a farsi ammazzare nel deserto?
Allora, torno a dire, vorrei che il nostro parlamento regionale
avesse rispetto a questo un atteggiamento che superi gli schemi, le
ideologie, le valenze di campo. Credo che facciamo il nostro dovere
di rappresentanti del popolo valdostano se abbiamo il coraggio di a
dire, a Roma anzitutto e poi a tutti gli altri, che stanno
maturando le condizioni per cui i popoli che stanno subendo o che
potrebbero subire delle imposizioni tragiche cominciano a pensare
che realtà come quelle del referendum, che ha fatto sì che il
popolo della Slovenia abbia deciso di proclamare il suo essere
altra cosa rispetto ad uno stato che non lo rappresentava, stanno
sempre più venendo avanti. Bisogna cominciare a dirlo, perché si
dice del ricatto degli arabi, si dice del ricatto del petrolio; noi
non ricattiamo nessuno, ma diciamo che vengono meno - e sono già
venute meno, perché è stata violata la costituzione - le condizioni
che ci permettono di rimanere con garanzia e con sicurezza in un
certo ambito: abbiamo qui vicino l’esempio del
popolo sloveno che con un referendum ha cominciato a dire che il
valore della sicurezza, della prosperità, della tranquillità è un
valore assoluto. E non è avvenuto il referendum della Slovenia in
un paese remoto, ma in una regione europea vicina allo stato
italiano e noi vediamo quello che è accaduto in Slovenia, è una
cosa che ammaestra non solo i popoli dell’Est ma
anche noi.
Del resto chi in modo frettoloso ha avallato questa scelta di
guerra deve sapere almeno un’altra cosa: corriamo il
rischio di diventare ancora più di prima bersaglio privilegiato del
terrorismo islamico orientale. Già lo siamo,
l’Italia è sempre stata nel mirino del terrorismo
mediorientale, ma ora con questa scelta corriamo il rischio di
esserlo ancora di più. La famigerata legge Martelli che ha permesso
ad un milione e mezzo di clandestini di muoversi liberamente nel
nostro paese ha creato una massa di manovra in cui il terrorismo
come un pesce nell’acqua può muoversi. In questa
situazione di pericolo, di rischio di vedere delle ritorsioni
terroristiche - e a Torino c’è già stato la
settimana scorsa un primo attentato, a Torino e non nel Medio
Oriente - di vedere una azione di guerra nel nostro paese, chi non
ha previsto questo si assumerà le sue responsabilità.
Qualcuno in Parlamento ha detto: risparmiateci almeno le
lacrime. Io dico che la comunità della Valle d’Aosta
non deve versare lacrime. Ripeto, la comunità della Valle
d’Aosta su queste cose deve avere una posizione
chiara, altrimenti siamo a rimorchio di una scelta indegna di un
paese civile.
Ho una proposta che vorrei fare. Al parlamento esponenti di
regioni autonome, il Partito Sardo d’Azione, i
nostri parlamentari, hanno espresso in modo quasi unanime una
posizione di chiara dissociazione rispetto a questa scelta; alcuni
al dibattito di oggi ricordavano l’esigenza di fare
di Aosta un centro di ragionamento sulla pace. Siccome credo che
parlare della pace e non parlare di autodeterminazione non basti, e
nella situazione italiana l’autodeterminazione, cioè
la possibilità di decidere del proprio destino da parte dei popoli,
passa solo attraverso la trasformazione dello stato italiano in uno
stato federale, io dico che bisogna prendere una iniziativa forte
convocando i Consiglieri regionali interessati delle regioni a
statuto speciale perché sono quelli che hanno una problematica a
noi più vicina, per fare in modo che su questa realtà nuova che ci
sta sovrastando la posizione degli autonomisti, la posizione di
quelli cioè che non hanno voglia di accodarsi a schieramenti
ideologici, prevalga, perché questa è la posizione che deve venire
fuori. Se accettiamo supinamente le solite scelte ideologiche,
siamo comunque stritolati in decisioni che passano sulla nostra
testa, perché i numeri sono contro di noi. Noi invece poniamo sul
tappeto come forma prima, come forma centrale di lotta per la pace,
e su questo vogliamo confrontarci con le altre forze politiche, la
richiesta che lo stato italiano oggi centralizzatore diventi uno
stato federale, cioè diventi uno stato come la Confederazione
Elvetica. Allora su quello misuriamo la vera volontà di pace. Se il
dibattito e il confronto avviene per fare in modo che, come capita
in Svizzera, non ci sia nessuna possibilità di prevaricazione,
allora verifichiamo che i partiti non autonomisti sono disponibili
a muoversi in una direttrice reale, realistica; se invece si parla
soltanto di pace, se invece il discorso è generico, è strabico in
certi casi, non ci sentiamo garantiti.
Credo che la Valle d’Aosta abbia sufficienti
energie per prendere una iniziativa di questo tipo e sono
d’accordo sul fatto che questo Consiglio regionale
di oggi rappresenta per noi un momento di riflessione molto alto da
cui non può e non deve uscire una posizione subalterna a
nessuno.
Presidente
- Ha chiesto di parlare il Vicepresidente
Stévenin, ne ha facoltà.
Stévenin (UV)
- M. le Président, nous sommes fermement
convaincus du rôle de l’ONU,
j’ajouterais que comme fédéralistes nous croyons
dans un gouvernement mondial. L’ONU représente en
quelque sorte une petite partie de ce que le gouvernement mondial
souhaitait pourrait devenir, et nous comme êtres humains nous
rêvons un avenir de justice et d’équilibre pour le
monde entier.
Toutefois, comme hommes
d’aujourd’hui, nous devons être
réalistes. Si l’ONU ne parvient pas à gagner la
crédibilité, à soutenir le poids du rôle qui lui est confié, notre
rêve s’évanouira dans le gouffre le plus cruel que
l’histoire de la soi-disant humanité ait inventé: la
guerre, une aventure sans retour ainsi que le Pape Jean Paul II
l’a définie.
Voilà où en sommes. Dans l’histoire nous pouvons
glaner autant de raisons que de torts, et nous pouvons être sûrs de
nous être rangés du bon côté honnêtement. La sagesse populaire nous
apprend que la raison n’est jamais
d’un seul côté et dans le cas historique présent
nous sommes perplexes. Nous souhaitons affirmer concrètement le
rôle et les décisions de l’ONU mais nous ne voulons
pas la guerre. C’est vrai que
l’histoire a donné naissance à des dictateurs, des
personnages forts qui ont conduit l’histoire
elle-même à suivre leurs ambitions et leur folie, en baignant dans
le sang la destinée des peuples et des continents. Mais il est tout
aussi vrai qu’il existe une violence à double
tranchant, celle du colonialisme qui a semé
l’histoire d’abus et
d’injustices, en reconnaissant le droit des peuples
pour des intérêts stratégiques et économiques uniquement et non
pour le droit à proprement parler. En un mot le Koweit recèle le
pétrole, important pour l’occident, tandis que le
Kurdistan ne recèle lui que des Kurdes. Pour les uns il est normal
que l’on meure, pour les autres on peut les laisser
mourir assassinés peut-être par ces mêmes alliés qui nous épaulent
dans le Golfe, pour pouvoir faire ce qu’ils veulent
des peuples qui leur sont soumis: le Kurdistan précisément mais
aussi les Pays Baltes et peut-être demain d’autres
pays slaves tout près de nous.
La justice - disais-je - n’est pas
d’un seul côté, la folie non plus
d’ailleurs. La folie de Saddam est-elle plus
éclairée que celle des occidentaux qui l’ont armé et
qui veulent maintenant le désarmer? Tout a été dit sur cette
nouvelle guerre; les hommes politiques, les hommes de culture, les
leader du monde entier en ont parlé. Nous avons écouté, bientôt
nous écouterons même les poètes, le tumulte des artistes, les
transpositions des historiens, les interprétations des sociologues.
Toute opinion confondue, ils se sentent les protagonistes de
l’histoire avec leurs idées, leurs décisions, leurs
provocations, le tout étant parfaitement médiatisé.
Quant à nous, il nous est difficile de comprendre. Ne serait-il
préférable de négliger la politique et
l’intellectualisme au profit de quelque chose de
plus simple: écouter les gens? Ecoutons les gens; les gens ne
veulent pas la guerre. Et les peuples également ne veulent pas la
guerre. Mais malgré cela nous prenons acte que la décision a été
prise par le parlement et le gouvernement italien. Nous ne pouvons
que manifester à l’heure actuelle notre solidarité à
l’égard des forces militaires qui sont en train de
se battre à côté des alliés contre le dictateur de Bagdad. Nous
déplorons les attaques irakiens contre Israël, et
l’instrumentation des otages. Néanmoins dans
l’esprit du document voté par le comité de
l’Union Valdôtaine et de la manifestation unitaire
contre la guerre organisée par toutes les associations politiques,
syndicales et culturelles de la Vallée d’Aoste, nous
réclamons le cessez-le-feu et que d’initiatives
puissent être portées de l’avant par
l’ONU, initiatives qui puissent ramener la paix dans
le Proche-Orient et qui puissent garantir la liberté au Koweit.
Dans cette optique nous allons présenter à ce Conseil régional un
texte de résolution sur les événements que j’ai
énoncés tout à l’heure, dont je donne la
lecture:
Il Consiglio regionale della Valle d'Aosta
Facendosi interprete delle preoccupazioni della popolazione
della Valle d’Aosta per il conflitto militare in
atto nel Golfo Persico;
sottolineato il rischio di una ulteriore estensione della guerra
con il coinvolgimento di altri Paesi e con il ricorso ad armi
batteriologiche e, forse, persino nucleari;
ricordato che la Costituzione italiana "ripudia la guerra come
strumento di risoluzione delle controversie internazionali";
ribadisce la ferma condanna nei confronti
dell’Iraq per l’invasione del Kuwait
e chiede il ritiro delle truppe irachene dai territori
occupati;
esprime condanna nei confronti dell’Iraq per il
lancio dei missili sulle città di Israele, per la decisione di
usare i prigionieri di guerra come scudo nonché per il dolore, le
sofferenze ed i lutti che la guerra provoca per milioni di
persone;
chiede l’immediato intervento
dell’ONU al fine di ottenere per vie diplomatiche la
liberazione del Kuwait e la cessazione dei combattimenti;
auspica iniziative di pace in medio oriente che affrontino la
questione palestinese, garantiscano la sicurezza e la sovranità di
Israele, operino per il ritiro delle truppe straniere dal Libano,
riconoscano il diritto alla autodeterminazione del popolo Curdo ed
avviino un processo di smilitarizzazione di tutta
l’area.
Il Consiglio regionale, denunciando il metodo seguito nel
coinvolgimento dell’Italia nel conflitto in corso,
sottolinea altresì l’urgenza della trasformazione
dello Stato italiano in senso federale al fine di consentire a
tutte le comunità di esprimere pienamente le loro volontà.
Preoccupato inoltre per il grave stato di tensione ed il
conflitto in corso anche nei Paesi baltici, il Consiglio regionale
auspica per tali repubbliche, nel rispetto dei diritti
dell’uomo, il ripristino della legalità, il ritiro
delle forze armate sovietiche ed il ristabilimento della democrazia
e della libertà.
Impegna infine il Presidente del Consiglio regionale a
trasmettere copia della presente risoluzione al Presidente della
Repubblica, al Presidente del Consiglio dei Ministri, ai Presidenti
della Camera e del Senato, ai Parlamentari valdostani nonché ai
capigruppo della Camera e del Senato della Repubblica.
Presidente
- Ha chiesto di parlare il Consigliere
Lavoyer, ne ha facoltà.
Lavoyer (ADP)
- Mi pare superfluo sottolineare che siamo
contrari alla guerra come metodo per risolvere le controversie
internazionali. Vorrei quindi fare alcune riflessioni per dare il
mio modesto contributo sia per evitare di cadere nelle
dichiarazioni piene di retorica pacifista, sia per far sì che
questo triste evento serva come momento di riflessione anche sulle
nostre responsabilità.
Come uomo politico l’argomento mi tocca al di là
dei luoghi comuni. Se la guerra è scoppiata è perché in fondo
evitarla non era l’obiettivo prioritario delle parti
in causa; la verità è che ora la posta in gioco per i due
contendenti veri, Bush e Saddam, è grossissima. Per Bush sono in
gioco la Presidenza, il ruolo dell’America come
superpotenza, la nuova mappa del Medio Oriente,
l’ordine economico di fine secolo basato sul
controllo delle fonti di energia; per Saddam la sfida è altrettanto
vitale: la supremazia nella regione mediorientale, le mani sui
pozzi petroliferi, l’alba di un neopanarabismo. Sia
Bush che Hussein sono disposti a pagare qualsiasi prezzo pur di
arrivare alla vittoria finale.
Non dimentichiamo poi che Saddam, pur essendo assolutamente
arabo nella sua filosofia di potere, è figlio della cultura
occidentale nella sua smania di potere. Più di un politologo
americano ha definito Saddam come una serpe che
l’America ha coltivato in seno. Per questo tutte le
analisi politiche e le smanie pacifiste che percorrono il mondo
rischiano di apparire ingenue e fuori tempo se prescindono dalle
sommerse (ma non più tanto) cause reali della guerra.
La politica della pace si deve perseguire al di là delle
emergenze, ma forse qui entriamo nel campo delle utopie. Tuttavia
la lezione da imparare da questa triste esperienza è quella che
secondo me bisogna insistere con la cultura della pace soprattutto
a livello di formazione culturale e politica. Attenzione però a non
confondere tutto ciò con quella serie incredibile di
input
pacifisti che riempiono le nostre strade e le nostre orecchie, che
sono un guazzabuglio unico di retorica e sentimento, ingenuità ed
egoismo, paura della guerra, pigrizia tipica di chi vive nel
benessere. Per carità, c’è anche solidarietà e buona
fede, spontaneità e amaro ricordo delle guerre passate. Ma quanta
sincerità e verità c’è in chi guida, gestisce e
comanda? La vera cultura della pace è un’altra cosa,
è un atteggiamento, anzi uno stile di vita che non può nascere
dall’emergenza; indubbiamente
nell’emergenza si evidenzia come necessità, ma la
vera cultura della pace nasce da quelle scelte politiche a monte
che nè l’uomo moderno nè l’uomo
antico hanno mai dimostrato di voler o saper fare.
Non sappiamo ancora se la paura della guerra nucleare o spaziale
spingerà gli uomini in futuro a tentativi più sinceri di non
belligeranza; di fatto sappiamo solo che il mondo neppure ora è
omogeneo, perché se anche è caduto il muro di Berlino e
l’est e l’ovest sono meno lontani, la
cultura della guerra si nutre delle differenze abissali di storia e
di ricchezza tra il nord e il sud del mondo, fra i ricchi e i
poveri, fra l’occidente opulento e
l’Islam affamato.
Per questo, seppure non possiamo come piccola regione incidere
realmente sulle scelte nazionali, abbiamo il dovere soprattutto nei
confronti dei nostri giovani che sono scesi in piazza, di non
alimentare in loro il gusto di un semplice pacifismo, organizzato
preferibilmente durante le ore di scuola. Pacifismo che in realtà
ad una analisi più approfondita fa apparire la nostra gioventù
quello che rischia di essere o diventare: figlia cioè di una
cultura della guerra che insegna l’arte
dell’arricchirsi e del tirare a campare.
Per carità, occorre, come scriveva qualcuno, riconoscere ai
giovani il diritto a riproporre intatte tutte le ingenuità
giovanili, ma non avalliamo in loro l’idea che esse
rappresentino dei veri valori soprattutto se alle spalle non
c’è una reale filosofia di solidarietà.
Contro questi rischi dobbiamo impegnarci e solo in questa
prospettiva ha senso il nostro confrontarci in questa aula.
?-
Si dà atto che dalle ore 18,49 alle ore 19,02 presiede il
Vicepresidente Stévenin.
?-
Presidente
- Ha chiesto di parlare il Consigliere
Limonet, ne ha facoltà.
Limonet (DC)
- Signor Presidente, signori Consiglieri,
pur auspicando che sedute consiliari simili a questa odierna, cioè
con la partecipazione diretta dei rappresentanti comunali e delle
forze sociali, si ripetano ogni qualvolta vi siano problemi di una
certa portata, mi auguro invece che esse non abbiano a ripetersi in
situazioni così drammatiche, se non per prevenirle.
In Medio Oriente è guerra, è guerra da ormai dieci anni, cioè da
quando Saddam nel 1980 dichiarò guerra all’Iran,
approfittando della rivoluzione komeinista. Guerra difficile che lo
stesso Saddam vuole ora cancellare con un colpo di spugna, offrendo
all’Iran la pace; questo - e credo che il fatto non
sia sfuggito a nessuno - per essere libero di tentare altre vie di
espansione più facili. Infatti il 2 agosto 1990 egli invade il
Kuwait, paese libero che godeva ormai da trent’anni
dell’indipendenza riconosciutagli nel 1961 dalla
Gran Bretagna.
Scaduto il termine e visto l’inadempienza verso
la risoluzione ONU che prevedeva il ritiro totale e incondizionato
delle truppe irachene dal Kuwait - truppe che avevano invaso,
cancellato ed annesso a loro uno stato sovrano - era facile
prevedere un contrattacco della coalizione secondo il principio
della legittima difesa. Principio del resto ben ribadito nello
stesso statuto delle Nazioni Unite, nate proprio con lo scopo
principale di garantire e ristabilire la pace.
Suggerirei ai pacifisti occidentali di dare una mano a Saddam e
a noi tutti, sempre che non siano tutti di quelli pensanti a senso
unico, quindi consiglierei loro di invitarlo mediante dimostrazioni
a lasciare quanto prima il Kuwait, a non attaccare altre nazioni
come Israele o Arabia Saudita, a non usare la tendenza islamica al
martirio per uso personale ed infine a non usare i prigionieri come
scudo militare; fatti, questi, vietati dalla convenzione di Ginevra
ed accordi di cui loro stessi ne sono firmatari.
Dagli interventi di oggi e da altri, tutti espressione delle
diverse forze politiche, sociali e sindacali, nonchè da quanto
scritto su documenti e mezzi di informazione, è apparso chiaramente
che il popolo valdostano non vuole la guerra, come credo non la
voglia l’Italia e il resto del mondo, tolto alcuni
pazzi destabilizzatori, forsennati religiosi o tetri industriali e
venditori di armi. Ma la risposta non può essere così
semplicistica; il problema va infatti sviscerato con coscienza e
serietà, anche perché alcuni dei tanti motivi che alimentano le
guerre sono noti a tutta l’umanità, perché insiti
nella stessa. E sono l’assoluta mancanza di valori
che lascia il posto all’opportunismo,
all’egoismo e alla scorrettezza, tutti fattori che
assieme avvelenano i rapporti fra la gente e fra i popoli. Quindi
in questa fase una presa di posizione solo contro la coalizione sta
a segnare una certa predisposizione a sparare facili sentenze,
egoistiche e di comodo. Infatti non sono mancati e non mancano
individui che si contraddicono: si esprimono contro
l’attacco della coalizione, mentre non si sono mai
espressi per l’attacco al Kuwait, per
l’attacco a Israele, per l’attacco
all’Arabia Saudita. Se questi conoscono la parola
magica con la quale allontanare Saddam dal Kuwait o da altri popoli
confinanti che lo stesso dittatore, vista l’opinione
pubblica occidentale, potrà tranquillamente invadere, sarebbe bene
che la pronunciassero. Individui che non vorrebbero onorare impegni
precedentemente assunti con l’ONU, che sono quelli
di difendersi reciprocamente in caso di invasione; individui che
deridono le operazioni dei militari italiani nel Golfo, quando
credo che agli stessi e ai loro parenti vada tutto il sostegno e la
solidarietà della nazione, al di là delle legittime opinioni, su
una guerra che non sono certo stati loro a promuovere.
Ho voluto fare questa disamina per tentare di sensibilizzare
altri, ma soprattutto me stesso, di come alla base di ogni
conflitto vi sia sempre la prepotenza dell’uomo, il
quale su ogni argomento e in ogni occasione pensa di poter
esprimere sentenze, ma soprattutto perseverare nel credere che le
stesse siano le uniche perseguibili, non permettendo il più delle
volte il ricorso alla prova di appello per le altre idee.
Dopo quanto detto, voglio ribadire, nel caso non fosse chiaro,
che il Gruppo consiliare della DC è contro la guerra, è contro
chiunque sia a promuoverla; quindi ci auguriamo che le ostilità
abbiano quanto prima a cessare. Naturalmente credo che non sia
possibile, proprio in nome della pace, impedire la legittima difesa
in caso di invasione.
Presidente
- Ha chiesto di parlare
l’Assessore al Turismo, Urbanistica e Beni Culturali
Pascale, ne ha facoltà.
Pascale (PSI)
- Non mi pare che questo dibattito in
Consiglio regionale o anche fuori, all’interno della
comunità, si stia trasformando in un dibattito fra cosiddetti
interventisti e cosiddetti pacifisti. Credo che siamo tutti
fondamentalmente dei pacifisti, ho sentito anche esprimerlo in
tutti gli interventi che ci sono stati, così come
all’interno del paese siamo tutti contrari alla
guerra, siamo tutti preoccupati del possibile coinvolgimento di
altri stati in questa guerra, siamo tutti decisi nella condanna
dell’Irak, in modo particolare del suo dittatore
Saddam, perché ha invaso il Kuwait e ne chiediamo il ritiro.
Credo però che una volta espresse tutte queste convinzioni,
anche con bei discorsi magari un po’ retorici, si
debba poi cercare di trarne le dovute conclusioni. Credo che
ciascuno di noi, al di là delle proprie posizioni politiche,
ideologiche e religiose, posto davanti ad un evento drammatico come
questo che si sta svolgendo, si debba poi porre degli interrogativi
e cercare di dare una risposta.
Mi sono posto tre interrogativi, come cittadino, come uomo, al
di là del politico. Il primo è: si poteva evitare questa guerra, si
poteva fare ancora qualcosa per evitare questa guerra? E la
risposta è stata negativa, perché ho seguito nel corso di questi
mesi tutto ciò che è stato fatto da parte della comunità politica,
ma non solo politica, anche da parte di altissimi esponenti del
mondo sociale e del mondo religioso, per arrivare ad una trattativa
onorevole che rispettasse i principi universali della comunità
internazionale. Mi pare che questa guerra non si poteva evitare,
perché era una guerra voluta fortemente da chi l’ha
scatenata.
Il secondo interrogativo è a questo punto se la guerra, decisa
dalla comunità internazionale, fosse o no una guerra giusta,
interrogativo che si sono posti ultimamente anche diversi
intellettuali e che abbiamo seguito sugli organi di stampa.
Norberto Bobbio, un uomo che tante volte è stato citato anche in
questo Consiglio come uomo di alta probità ed onestà morale, ha
detto che questa è una guerra giusta, e io la penso come lui.
E’ una guerra giusta perché ci sono dei principi
universali che un uomo, e attraverso gli uomini una comunità, deve
cercare di difendere fino all’estrema ratio che può
essere quella del proprio sacrificio personale. E se questa è una
guerra giusta, come credo, allora è giusto anche
l’intervento dell’Italia in questa
guerra. Perché come la Valle d’Aosta non è una
repubblica autonoma, un’isola felice, ma fa parte
dello stato italiano, l’Italia fa parte di una
comunità internazionale per propria volontà, non è uno stato
neutrale come la Svizzera e come l’Austria, quindi
deve rispettare certi impegni così come riceve da questa comunità
certi vantaggi.
Però mi sono posto poi un terzo interrogativo: questa sarà una
guerra risolutiva? Sarà una guerra utile o inutile? Ed è su questo
che esprimo la mia preoccupazione e la mia amarezza, perché ritengo
che la guerra potrà servire a far rispettare un principio giusto,
ma a mio avviso non risolverà nessuno dei problemi che attualmente
esistono in quell’area del mondo che è il Medio
Oriente, perché sono problemi essenzialmente legati alla questione
palestinese. Finché non si risolve la questione palestinese, ci
saranno sempre altri Saddam che faranno esattamente quello che ha
fatto l’attuale Saddam Hussein.
Ecco perché penso che gli inviti che vanno rivolti al cessate il
fuoco, ad una soluzione pacifica di questa vertenza, debbano essere
strettamente collegati e congiunti all’invito a
convocare una conferenza internazionale, nella quale siano risolti
tutti i problemi del Medio Oriente, e in modo particolare il
problema del popolo palestinese.
Presidente
- Ha chiesto di parlare il Presidente della
Giunta, ne ha facoltà.
Bondaz (DC)
- Colleghi Consiglieri, al termine del
dibattito di questa seduta straordinaria del Consiglio, convocata
in via di urgenza per testimoniare la viva preoccupazione e la
profonda trepidazione del popolo valdostano per i tragici eventi
bellici che stanno da qualche giorno insanguinando il Medio
Oriente, mi corre l’obbligo morale e politico di
formulare alcune riflessioni, anche se gli interventi dei
Consiglieri che mi hanno preceduto hanno già bene illustrato lo
stato di apprensione della comunità valdostana per la pericolosa
piega che sta prendendo la guerra nel Golfo Persico, voluta e
scatenata dalla intransigenza e dalla arroganza di un sanguinario
dittatore già tristemente noto alla storia per avere in passato
sferrato conflitti in quella zona e che da sei mesi sta sfidando il
mondo intero.
La guerra: una parola che credevamo relegata ormai nel ricordo
di un passato non più ripetibile che alcuni di noi hanno vissuto
negli anni dell’infanzia, una parola che credevamo
in disuso in questo ultimo scorcio del XX secolo, una parola che
non può non suscitare profondo sgomento in tutte le coscienze
civili del mondo. Purtroppo quello che era solo fino a qualche
giorno fa un presentimento è diventato realtà tragica nella notte
di mercoledì 16, allorquando si è diffusa la terribile notizia
dell’avvenuta apertura delle ostilità
all’indomani della scadenza
dell’ultimatum delle Nazioni Unite lanciato a Saddam
Hussein, affinché sgombrasse il Kuwait occupato con la forza e in
spregio al diritto internazionale il 2 agosto 1990.
Sono ritornati alla nostra memoria in questi giorni, udendo
dagli schermi televisivi i sibili delle sirene e vedendo le
tragiche immagini di cittadini intenti a cercare riparo nei rifugi
sotterranei, i giorni terribili dell’ultimo
conflitto mondiale. In questa ora difficile, caratterizzata dal
susseguirsi di continui e martellanti messaggi di guerra, non si
possono non richiamare le preoccupazioni del Sommo Pontefice, che
addolorato e provato ha affermato, non appena iniziatosi il
conflitto, che
"questo è un momento di profonda tristezza del
mio animo di pastore della chiesa universale".
Tristezza che è
anche la nostra, perché tutti crediamo nel valore profondo della
pace, della convivenza civile fra i popoli, nel ripudio, fin quando
è possibile, del ricorso alla forza delle armi oggi più sofisticate
e pertanto più micidiali rispetto al passato.
Il Papa nel suo accorato appello ha anche però detto una frase
molto significativa:
"Fino all’ultimo momento ho
sperato che la guerra non scoppiasse ed ho fatto quanto umanamente
possibile per scongiurare una tragedia".
Ricordiamo infatti
l’estremo appello rivolto dal Sommo Pontefice a
Saddam Hussein e a Bush, caduto però nel vuoto perché
nell’animo del dittatore iracheno non vi era la pur
minima volontà di piegarsi alle decisioni assunte dalla comunità
internazionale rappresentata nel Consiglio di sicurezza delle
Nazioni Unite.
E’ opinione largamente diffusa che sia stato
fatto quanto umanamente possibile per scongiurare il conflitto;
tutti noi ricordiamo ancora oggi le missioni generose e
disinteressate del segretario dell’ONU, che come
messaggero di pace si era più volte recato a Bagdad ricevendo
segnali negativi da parte di un dittatore sempre più deciso a
percorrere la strada dell’uso della forza.
Non vanno poi dimenticati gli appelli e gli ammonimenti della
CEE, del Presidente sovietico Gorbaciov e del Presidente
Mitterrand, che non hanno certo mancato di insistere sulla
necessità di una soluzione pacifica del contenzioso in atto, del
nostro governo stesso che si è adoperato fino
all’ultimo, di concerto con l’ONU,
per scongiurare una soluzione militare.
Dunque tutto ciò che era umanamente possibile è stato fatto,
però anche il nostro paese come tanti altri aderenti
all’ONU è implicato oggi in azioni militari. Ai
soldati italiani, impegnati in una dura missione nel Golfo a tutela
del diritto internazionale calpestato, va tutta la nostra
riconoscenza, il nostro appoggio e la nostra solidarietà. Essi
stanno, questo non dobbiamo dimenticarlo, operando per la pace,
perché non v’è pace sicura se non c’è
il rispetto dei diritti di tutti gli stati e di tutti i popoli del
mondo.
Giustamente il Cardinale di Milano, Carlo Maria Martini,
commentando lo scoppio della guerra, ha affermato che bisogna
sopravvivere nella speranza civile anche nei momenti più neri della
storia, e questo è certamente un momento nero da rimuovere al più
presto. Dobbiamo, diceva il Cardinale, cercare ciò che nella nostra
vita promuove la pace e la giustizia perché una vera pace implica
il riconoscimento dei diritti di tutti.
Da un’altra sponda, non certo meno autorevole, il
prof. Bobbio, coscienza critica del nostro tempo, democratico
integerrimo, protagonista puntuale di tutte le battaglie civili di
questo ultimo quarantennio, ha lanciato un messaggio pertinente in
un momento in cui sembra prevalere un po’ da tutte
le parti una certa irrazionalità. Bobbio, dopo aver sottolineato la
liceità del ricorso all’uso della forza nei casi
estremi di flagrante violazione del diritto e di aggressioni
spudorate, ha fatto presente che i governanti non possono attenersi
all’etica delle buone intenzioni e dire: la ragione
è sempre dalla parte nostra, quindi siamo liberi di agire. Devono i
governanti obbedire all’etica della responsabilità,
valutare le conseguenze delle proprie azioni e rinunciarvi se
queste azioni rischiassero di produrre un male peggiore di quello
che si vuole combattere.
L’appello di Bobbio è andato al cuore del
problema che oggi attanaglia le coscienze del mondo intero.
E’ la guerra lo strumento per risolvere le
controversie internazionali? Certamente no, in base ad un
ragionamento lucido. E’ nostra convinzione infatti
che nel momento nero che attraversiamo ci sia ancora un esile
spazio per la sopravvivenza della speranza, del prevalere in
extremis della ragione.
La risoluzione che abbiamo predisposto, che comunque può essere
sottoposta a qualunque ipotesi di lavoro da parte dei gruppi
consiliari, va in questa direzione; è un invito alla ricerca della
pace, affinché sia ridato spazio alla trattativa diplomatica, anche
se ci rendiamo perfettamente conto delle difficoltà a far prevalere
la ragione sulla irrazionalità ormai diffusa.
Infinite difficoltà si frappongono ad una cultura della pace, in
un momento in cui la parola è passata alle armi. Siamo di fronte
infatti alla tenacia pervicace di un dittatore che continua a
lanciare incitamenti di guerra, che cerca di coinvolgere in modo
proditorio stati non belligeranti per allargare il più possibile il
conflitto. L’attacco iracheno ad Israele, cui
rinnoviamo la nostra solidarietà in questo difficile momento, anche
se non sempre questo paese ha saputo con lucidità e lungimiranza
affrontare determinate situazioni, non lascia certamente sperare
bene sulle intenzioni pacifiche del dittatore iracheno.
Nonostante i segnali che provengono non siano positivi, non
dobbiamo però disperare e lasciar nulla di intentato per
ripristinare un clima di convivenza e per far cessare il rumore
delle armi. Dobbiamo fare tutti gli sforzi possibili perché
prevalga la ragione, perché si affaccino
all’orizzonte oggi offuscato gesti generosi e spazi
di dialogo.
Presidente
- Colleghi Consiglieri, con questo intervento
del Presidente del Governo regionale possiamo considerare chiusa la
parte dibattito sull’oggetto per cui è stato
convocato questo Consiglio straordinario. Sono state presentate tre
risoluzioni: i colleghi dell’UV e Gremmo hanno
presentato la mozione che farei fotocopiare e distribuire. Penso di
fare cosa saggia, se lo ritenete, sospendendo la seduta per breve
tempo per vedere se è possibile la ricerca e
l’ottenimento di un testo comune.
?-
Si dà atto che la seduta è sospesa dalle ore 19,11 alle ore
19,59.
?-
Presidente
- Colleghi Consiglieri, riprendiamo i lavori.
Cerco di riassumere la situazione. Erano state presentate tre
risoluzioni: una dal Consigliere Riccarand, una dal Presidente
della Giunta e una dall’Union Valdôtaine e dal
Consigliere Gremmo. Mi sembra di comprendere che è stato raggiunto
un accordo fra il Consigliere Riccarand e l’Union
Valdôtaine e il Consigliere Gremmo per la presentazione di una
risoluzione, e che la risoluzione del Presidente della Giunta,
riveduta ed emendata, diventa la risoluzione che viene proposta a
nome della maggioranza.
Siccome era stata presentata prima la risoluzione del
Consigliere Riccarand, do la parola a
quest’ultimo.
Riccarand (VA)
- Leggo il testo della risoluzione
presentata dai Consiglieri dell’Union Valdôtaine e
dal Consigliere Gremmo con le correzioni che sono state introdotte
sulla base della risoluzione che avevo presentato.
Il Consiglio regionale della Valle d'Aosta
Facendosi interprete delle preoccupazioni della popolazione
della Valle d’Aosta per il conflitto militare in
atto nel Golfo Persico:
sottolineato il rischio di una ulteriore estensione della guerra
con il coinvolgimento di altri Paesi e con il ricorso ad armi
batteriologiche e, forse, persino nucleari;
ricordato che la Costituzione italiana "ripudia la guerra come
strumento di risoluzione delle controversie internazionali";
ribadisce la ferma condanna nei confronti
dell’Iraq per l’invasione del Kuwait
e chiede il ritiro delle truppe irachene dai territori
occupati;
esprime condanna nei confronti dell’Iraq per il
lancio dei missili sulle città di Israele, per la decisione di
usare i prigionieri di guerra come scudo nonchè per il dolore, le
sofferenze ed i lutti che la guerra provoca per milioni di
persone;
chiede l’immediata cessazione dei combattimenti
in modo da evitare nuove vittime ed impedire una estensione ed un
aggravamento del conflitto;
auspica iniziative di pace in medio oriente che affrontino la
questione palestinese, garantiscano la sicurezza e la sovranità di
Israele, operino per il ritiro delle truppe straniere dal Libano,
riconoscano il diritto alla autodeterminazione del popolo Curdo ed
avviino un processo di smilitarizzazione di tutta
l’area.
Il Consiglio regionale, denunciando il metodo seguito nel
coinvolgimento dell’Italia nel conflitto in corso,
sottolinea altresì l’urgenza della trasformazione
dello Stato italiano in senso federale al fine di consentire a
tutte le comunità di esprimere pienamente la loro volontà.
Preoccupato inoltre per il grave stato di tensione ed il
conflitto in corso anche in altri Paesi, il Consiglio regionale
auspica ovunque il rispetto dei diritti dell’uomo,
il ripristino della legalità ed il ristabilimento della democrazia
e della libertà.
Impegna infine il Presidente del Consiglio regionale a
trasmettere copia della presente risoluzione al Presidente della
Repubblica, al Presidente del Consiglio dei Ministri, ai Presidenti
della Camera e del Senato, ai Parlamentari valdostani nonchè ai
capigruppo della Camera e del Senato della Repubblica.
Presidente
- Ha chiesto di parlare il Consigliere
Mafrica, ne ha facoltà.
Mafrica (PCI)
- Questo è l’ordine del
giorno che è stato concordato dalle forze di maggioranza.
Preso atto con viva preoccupazione
dell’intensificarsi del conflitto in corso nel Medio
Oriente che sta acquistando proporzioni sempre più rilevanti con il
rischio di un coinvolgimento nelle operazioni belliche di Stati non
belligeranti, come Israele, oggetto nei giorni scorsi di un
proditorio attacco da parte irakena, coinvolgimento che aprirebbe
nuovi scenari di guerra e renderebbe sempre meno controllabile la
già difficile situazione;
constatato che sono in corso iniziative concrete, mirate alla
cessazione delle ostilità e alla conseguente ripresa del dialogo
diplomatico sotto l’egida delle Nazioni Unite;
ricordato che la costituzione italiana ripudia la guerra come
strumento di risoluzione delle controversie internazionali;
il Consiglio regionale della Valle d’Aosta
- condanna l’intransigenza del regime iracheno
che con il suo atteggiamento di totale disprezzo delle decisioni
assunte dalla comunità internazionale è il responsabile dello
scoppio della guerra;
- manifesta la convinzione che la vera pace implica il
riconoscimento dei diritti di tutti i popoli e la possibilità per
tutte le comunità di esprimere pienamente la propria volontà
attraverso trasformazioni degli stati in senso federale;
- esprime la propria solidarietà ai militari impegnati nel
Golfo, augurandosi che possano rientrare quanto prima nel nostro
paese;
- chiede l’immediata cessazione dei combattimenti
in modo da evitare nuove vittime, impedire una estensione ed un
aggravamento del conflitto e costringere con altri mezzi
l’Irak a ritirarsi dai territori occupati;
- auspica una conferenza di pace in Medio Oriente che affronti
la questione palestinese, che garantisca la sicurezza e la
sovranità di Israele, che lavori per il ritiro delle truppe
straniere dal Libano, che riconosca il diritto di
autodeterminazione del popolo Curdo, che avvii un processo di
smilitarizzazione di tutta l’area;
- impegna il Presidente del Consiglio regionale a trasmettere
copia della presente risoluzione al Presidente della Repubblica, al
Presidente del Consiglio dei Ministri, ai Presidenti della Camera e
del Senato, ai capigruppo della Camera e del Senato.
Presidente
- Questi sono i due testi che sono rimasti per
la vostra approvazione, quindi li pongo in votazione. Ha chiesto di
parlare il Consigliere Riccarand, ne ha facoltà.
Riccarand (VA)
- Per dichiarazione di voto. Il Gruppo
Verde Alternativo voterà naturalmente a favore del testo concordato
e non voterà invece a favore del testo presentato dalla
maggioranza, che si distingue rispetto all’altro
testo su un solo punto, che è però un punto sostanziale, ed è il
fatto che non esiste nessun riferimento di critica rispetto alla
scelta dello stato italiano di entrare in questa guerra ed al
metodo con cui sono state fatte queste scelte. Mi sembra che questa
sia una discriminante politica di fondo; il nostro Gruppo Verde in
Parlamento ha votato contro una risoluzione con cui i capigruppo
della maggioranza hanno approvato l’operato del
governo ed hanno scelto di avallare una operazione di guerra.
A noi sembrava importante che il Consiglio regionale rispetto a
questa scelta, contro la quale si sono espressi anche i
parlamentari della Valle d’Aosta, dicesse qualcosa,
invece è totalmente taciuta la questione nel documento della
maggioranza. Quindi chiedo al Consiglio di votare la risoluzione
presentata dai Consiglieri dell’Union Valdôtaine,
dal Consigliere Gremmo e dal sottoscritto, che sottolinea oltre
agli altri punti su cui c’è convergenza anche questo
elemento importante.
Presidente
- Pongo in votazione la risoluzione presentata
dai Consiglieri dell’Union Valdôtaine, dal
Consigliere Gremmo e dal Consigliere Riccarand, il cui testo è
stato letto dal Consigliere Riccarand:
Esito della votazione:
Presenti: 26
Votanti: 11
Favorevoli: 11
Astenuti: 15 (Aloisi, Bajocco, Bondaz, Chenuil, Dolchi, Fosson,
Lanièce, Lavoyer, Limonet, Mafrica, Martin, Monami, Pascale, Ricco
e Trione)
Il Consiglio non approva.
Presidente
- Pongo in votazione la risoluzione presentata
dalla maggioranza.
Ha chiesto di parlare il Consigliere Mafrica, ne ha facoltà.
Mafrica (PCI)
- Per dichiarazione di voto. Votiamo a
favore del documento della maggioranza perché in tutti i punti
coincide con l’altro documento. Ci dispiace che da
parte della minoranza non si sia voluto fare uno sforzo per
raggiungere un documento unitario. Abbiamo cercato in
questi....
(Proteste dai banchi dell’Union
Valdôtaine.
)
. . . abbiamo cercato in questi minuti di raggiungere una intesa
che potesse portare ad un documento unitario del Consiglio
regionale... calma, ho il diritto di dire la mia opinione.
Il documento della minoranza tendeva a mettere in difficoltà
alcune forze presenti nel Consiglio. Abbiamo fatto uno sforzo
unitario e riteniamo che il documento sia valido.
Presidente
- Ha chiesto di parlare il Consigliere Aloisi,
ne ha facoltà.
Aloisi (MSI)
- Per dichiarazione di voto. Volevo
annunciare il voto favorevole al documento presentato dalla
maggioranza e soprattutto rammaricarmi del fatto che noi tutti
eravamo protesi nella ricerca di una soluzione unitaria per far sì
che da questo Consiglio uscisse un documento solo, che desse una
immagine positiva del Consiglio regionale. Invece noi pretendiamo
che in Medio Oriente riescano a mettersi d’accordo e
cessino questo conflitto militare, quando noi stessi in Consiglio
non siamo in grado di trovare un punto di incontro su una soluzione
così elementare.
A mio avviso l’atteggiamento
dell’Union è un atteggiamento provocatorio, perché
il loro intento era quello di creare una spaccatura interna al
Consiglio che si poteva benissimo evitare se c’era
la volontà politica e soprattutto la volontà di trovare un
documento unitario per dare una immagine unitaria di questo
Consiglio. Questo atteggiamento è stato provocatorio mirava a
rompere quella unità nella maggioranza, proprio per arrivare a
questa soluzione, che è poi stata quella
dell’abbandono dell’aula.
?-
Si dà atto che i Consiglieri del Gruppo
dell’Union Valdôtaine abbandonano
l’aula consiliare.
?-
Presidente
- Ha chiesto di parlare il Consigliere Gremmo,
ne ha facoltà.
Gremmo (UAP)
- Presidente e colleghi, respingo nel modo
più fermo le affermazioni che ha fatto il Consigliere Aloisi.
Alcuni autonomisti hanno presentato unitariamente un documento che
chiedeva di qualificare il voto del Consiglio regionale rispetto ad
una scelta di Roma, che - come hanno detto i parlamentari, come ha
detto il collega Mafrica - ci era parsa sbagliata e prevaricatrice.
In effetti, il documento che adesso è in discussione riprende i
punti centrali del documento che è stato votato prima e su cui i
colleghi presenti si sono astenuti, ad eccezione del collega
Riccarand e del sottoscritto. Quindi l’accusa fatta
dal collega Aloisi si può tranquillamente rovesciare: si è voluto,
temo (e me ne rammarico), impedire un ragionamento su un documento
che centrava il nocciolo del problema, per voler fare un gioco
delle parti. Non ci sto, non mi sembra corretto e direi che questo
rende difficile anche i ragionamenti qua dentro.
Chiedo la verifica del numero legale ed abbandono
l’aula.
Presidente
- Perché rimanga a verbale e si sappia che la
Presidenza conosce il regolamento, chi chiede la verifica è tenuto
ad essere in aula al momento della verifica. Non ha importanza in
quanto abbiamo appurato che viene a mancare il numero che
l’articolo 21 dello Statuto prevede perché si possa
deliberare. Siccome è rimasto sempre in sospeso il discorso se si
poteva o meno parlare anche senza il numero legale, cioè diciotto
Consiglieri presenti, ho autorizzato i Consiglieri a prendere la
parola. E’ chiaro che non posso mettere in
approvazione una risoluzione perché trattasi di un provvedimento
soggetto al voto, quindi per questa ragione la mancanza del numero
legale non permette al Consiglio di deliberare.
Ha chiesto di parlare l’Assessore ai Lavori
Pubblici Martin, ne ha facoltà.
Martin (ADP)
- Non volevo intervenire, ma gli ultimi
fatti che sono successi mi costringono a fare alcune
considerazioni, soprattutto a richiamare la sensibilità di quei
Consiglieri che sono rimasti in aula a verificare in futuro
l’opportunità di riunire in sessione straordinaria
il Consiglio regionale, quando poi queste convocazioni si rivelano
così penose e così inutili.
Il Consigliere Aloisi mi ha preceduto quando ha detto che è
abbastanza improbabile che nel Golfo riescano a trovare una
soluzione pacifica su problemi certamente molto importanti, quando
noi qui non siamo in grado di trovare una soluzione per votare un
documento, che poi alla fine non serve a nessuno, perché questa è
la verità. Questo dovrebbe farci riflettere, quando quelle forze ci
chiedono di riunire il Consiglio regionale per degli argomenti
molto importanti, se questa convocazione valga la pena di farla
oppure no.
Non voglio entrare nel merito della validità dei documenti
presentati; ho aderito e voterò l’ordine del giorno
presentato dal gruppo di maggioranza perché mi sembra risponda
meglio a quelle che sono le aspettative che abbiamo espresso anche
in altre sedi; voterò questo documento ma lo voto con
rincrescimento perché avrei voluto che almeno su questo argomento
ci fosse la possibilità di un confronto e ci fosse soprattutto la
possibilità di presentare unitariamente un ordine del giorno che
riportasse tutte le posizioni dei gruppi. In fondo, queste
posizioni sono tutte uguali, perché in quest’aula
tutti ci siamo detti d’accordo per favorire la pace,
tutti abbiamo detto di voler ricercare delle soluzioni pacifiche
per risolvere la questione, tutti abbiamo detto che la guerra da
qualunque parte provenga è da condannare, ma poi nella realtà dei
fatti assistiamo a queste scene che considero penose di gente che
addirittura rifiuta il confronto, abbandona l’aula
solo perché le proprie tesi non sono state accolte.
Presidente
- Colleghi Consiglieri, credo sia inutile
proseguire; abbiamo chiare le idee sull’articolo 21
dello Statuto che dice che non si può deliberare se non è presente
la maggioranza assoluta, cioè diciotto.
Pertanto la seduta è tolta.
?-
La seduta termina alle ore 20,18.
APPENDICE
Dalle ore 16,48 alle ore 17,43 l’adunanza del
Consiglio si svolge, informalmente, in assemblea aperta, nel Salone
delle manifestazioni del Palazzo regionale. Partecipano
all’assemblea, oltre ai Consiglieri regionali, i
Parlamentari valdostani, amministratori locali, rappresentanti di
organizzazioni sindacali, di associazioni culturali e pacifiste,
studenti e pubblico.
Presidente (Giulio Dolchi)
- Onorevoli parlamentari,
signori sindaci, organizzazioni sindacali, rappresentanti delle
associazioni, come ho già precisato all’inizio della
seduta ufficiale, il Consiglio regionale si è riunito nella sua
sede naturale al primo piano del Palazzo della Regione su
convocazione dell’Ufficio di Presidenza a seguito
della richiesta di quindici Consiglieri regionali, per una sessione
straordinaria ed urgente dedicata alle iniziative per la pace e la
soluzione del conflitto in atto nel Golfo.
La riunione di oggi che vede assieme i consiglieri regionali, i
sindaci della Valle d’Aosta, i sindacati, le
associazioni culturali che rappresentano il tessuto sociale,
economico e culturale della Valle d’Aosta, è una
riunione che è stata concordata e voluta nel corso di una serie di
iniziative a favore della pace e contro la guerra nel Golfo.
E’ l’occasione per una manifestazione
di volontà al fine di evitare lutti e distruzioni nel mondo,
soprattutto in quella regione duramente colpita dagli eventi
bellici e da una lunga e triste situazione internazionale.
Sono presenti ANCI, associazione sindaci e rappresentanti della
vita valdostana, consiglieri comunali ed amministratori.
E al tavolo della Presidenza - e si scusa il Vicepresidente Bich
che è in missione fuori sede - l’Ufficio di
Presidenza del Consiglio regionale. L’ufficio di
Presidenza si fa interprete di quelle che sono state le indicazioni
che sono venute stamattina nel corso della dei conferenza dei
Capigruppo per lo svolgimento di questo incontro.
Come dicevo, il Consiglio regionale ha sospeso la sua seduta; è
qui per ascoltare i vostri interventi e poi riprenderà i lavori
nella sua sede naturale dove tutti i gruppi si esprimeranno, ed un
documento (che mi auguro unitario) concluderà la seduta ufficiale
del Consiglio regionale.
L’orientamento che vi sottopongo come frutto di
questo esame preventivo effettuato dalla conferenza dei Capigruppo
è che in questa sede, per un tempo che riteniamo ragionevole
contenere nei sette minuti, saremmo lieti di dare la parola al
senatore e al deputato della Valle d’Aosta, al
rappresentante dell’ANCI e
dell’associazione valdostana dei sindaci, al sindaco
Ruffier, ad un rappresentante delle organizzazioni sindacali e ad
un rappresentante di tutte quelle associazioni che hanno
sottoscritto dei documenti e un volantino che ha accompagnato la
manifestazione pubblica di venerdì, anche quella ricondotta
nell’ambito di queste iniziative.
Date queste spiegazioni, se non avete obiezioni e con
l’augurio che si possano ascoltare tutti quelli che
ho annunciato, darei la parola a Cesare Dujany, senatore della
repubblica per la Valle d’Aosta.
Cesare Dujany (Senatore)
- M. le Président du Conseil, M.
le Président de la Junte, MM. les Assesseurs, MM. les Conseillers
régionaux, MM. les Syndics, Mesdames, Mesdemoiselles et Messieurs,
au parlement national, il y a quelques jours, nous avons dit non à
la guerre du Golfe. Beaucoup d’éléments ont pesé
dans ce choix difficile: l’ordre du jour unanime du
Conseil régional, des ordres du jour des différentes associations
valdôtaines, les interventions et le comportement des
parlementaires et surtout du Président de la Défense au Sénat
américain, les récentes déclarations du Pape estimant
qu’une guerre dans les conditions actuelles non
seulement ne résoudraient pas les problèmes, mais les
aggraveraient, mais il n’y a pas que cela; nous ne
pouvons pas accepter qu’il soit fait dans cette
région ou ailleurs deux poids et deux mesures.
L’affaire des Pays baltes nous a particulièrement
choqués comme révélateur de cet ordre international
qu’on voudrait défendre ici,
c’est-à-dire dans l’Irak, pour le
laisser tomber ailleurs dans d’autres pays.
Nous n’avons pas compris pourquoi dans le Golfe
nous sommes passés de la stratégie de l’embargo à
celle de l’ultimatum. Et même si nous avons voté
non, nous devons apporter notre soutien à l’armée
italienne qui est dans le Golfe. Nous sommes convaincus cependant
que l’Italie commet un erreur en
s’engageant dans un conflit aux conséquences
imprévisibles.
Nous avions une autre carte à jouer vis-à-vis des pays arabes
que celle de la guerre. Pensons à l’avenir des
relations dans le monde et entre le monde avec le monde occidental,
la chrétienté et l’islamisme.
Je vous prie de ne pas prendre la position des parlementaires
d’une façon superficielle parce
qu’ils ont voté non; je vous prie de ne pas traiter
cette voix avec mépris. Je vous assure que c’était
facile de voter avec tout le monde, avec toute la majorité. Nous
avons fait un choix raisonné, réfléchi, et nous croyons peut-être
que notre choix a été plus courageux que d’avoir
voté pour la guerre.
Presidente
- J’ai le plaisir de donner
maintenant la parole au député de la Vallée d’Aoste,
M. Caveri.
Luciano Caveri (Deputato)
- M. le Président du Conseil,
M. le Président du Gouvernement régional, MM. les Assesseurs, MM.
les Conseillers, MM. les Syndics, Mesdames et Messieurs, nous avons
tous encore dans les yeux les images bouleversantes des pilotes
alliés amenés prisonniers par les irakiens et contraints à défiler
devant la télévision comme des automates. C’est cela
la guerre: violente et inhumaine. Les images étincelantes des armes
pâlissent face à la réalité de la souffrance.
Guerre juste ou guerre injuste? Est-il possible dans
l’émotion croissante du moment de garder la calme
nécessaire pour trouver une position logique et crédible entre les
deux extrêmes qui s’affrontent?
J’espère que oui et je voudrais ajouter que tout
rappel historique n’est que mécanique et non
fructueux; le scénario d’aujourd’hui
au Moyen-Orient ne permet aucune comparaison.
Suite aux décisions que le parlement italien a adoptées, même
ceux qui, comme les parlementaires valdôtains,
n’étaient pas d’accord avec la
décision du gouvernement, doivent exprimer leur adhésion aux
principes qui veulent que dans une démocratie après la
confrontation on doit tenir compte de la volonté exprimée par la
majorité. Ainsi, sans arrêter chaque débat ou proposer des
nouvelles solutions, faut-il prendre acte de la position italienne
et de l’engagement militaire décidé par le
parlement.
Je voudrais quand même ajouter que l’instrument
de la guerre ne devrait plus à l’heure actuelle
faire partie des instruments susceptibles de régler les relations
internationales. Pourtant à une époque que l’on
croyait de paix, la violence et la guerre risquent
d’éclater non seulement au Moyen-Orient mais aussi à
l’égard de l’Union Soviétique et des
pays baltes, ou - à titre d’exemple - entre les pays
qui font partie de la Yougoslavie en débâcle.
Je connais l’objection principale qui différencie
le cas de l’Irak: Saddam Hussein est un fou et celui
qui a contraint l’organisation suprême
internationale, l’ONU, au recours à la force. Le
dictateur irakien avait opposé trop de refus aux solutions
diplomatiques même les plus raisonnables.
C’est vrai; mais il n’est pas
moins vrai que le Saddam Hussein
d’aujourd’hui est le même que celui
de hier, allié et armé par les pays occidentaux, Italie comprise.
Et je ne veux pas parler du scandale de la Banca Nazionale del
Lavoro, exemple flagrant des liens qui unissent la politique et
l’affairisme.
On dit que Saddam devait combattre la folie de Komeini; dommage
que ce dernier, à l’époque de son exile à Paris,
était vu comme un défenseur de la liberté par
l’Europe progressiste, preuve d’une
autre politique internationale.
Le véritable problème maintenant est la démocratie dans le monde
entier, surtout dans le Proche et Moyen-Orient, dans le mosaïque
difficile qui doit comprendre par exemple les exigences légitimes
des palestiniens d’avoir une terre et les droits
d’Israël.
Sans démocratie et sans le rééquilibre entre la pauvreté et la
richesse, les foyers de guerre pullulerons même dans le futur.
Je ne sais combien de temps durera cette guerre; je sais
néanmoins que dès à présent il ne faut pas arrêter les efforts
diplomatiques, jour après jour Saddam Hussein devient avec la
guerre un héros des masses arabes et, vivant ou mort, il deviendra
un agent de liaison même après la guerre dans
l’affrontement entre l’occident et le
monde islamique.
Les événements de ces jours-ci, qui pénètrent dans nos foyers
par la télévision, se répercuterons sur le futur du monde arabe et
de l’Europe en particulier. Je suis certain que le
débat qui a animé ces jours-ci la Vallée d’Aoste ne
devra pas être isolé, non pour le plaisir quelque peu provençal de
s’exprimer à tout prix sur les problèmes
planétaires, mais parce que le thème de fond, à
l’occurrence la démocratie, le respect de la volonté
des peuples, l’affirmation des nationalités doivent
intéresser et en temps de guerre et en temps de paix même la Vallée
d’Aoste, en essayant de trouver une vision efficace
qui donne à notre autonomie cette dignité, qui doit
s’exprimer par l’originalité de notre
façon de faire de la politique et par l’affirmation,
dans les limites de notre capacité, d’un volonté qui
nous caractérise et nous différencie.
Presidente
- Au nom des maires, des adjoints, des
conseillers municipaux, de l’ANCI et de
l’association des syndics de la Vallée
d’Aoste, je donne la parole au Président
Ruffier.
Osvaldo Ruffier
- Signor Presidente, Consiglieri, Signore
e Signori, diventa per me difficile prendere qui la parola perché
non so se posso rappresentare la volontà di tutti i sindaci e degli
amministratori comunali, dato che non è un argomento di cui abbiamo
discusso in sede di associazione. Però penso di interpretare la
volontà di tutti, in modo particolare del popolo valdostano, nel
richiedere la pace.
Penso sia stata ed è ancora oggi la preoccupazione di tutti noi
che questo conflitto possa estendersi molto di più di quanto forse
non fossero le previsioni prima dell’inizio della
guerra. Dobbiamo tutti assieme cercare, in modo particolare quanti
hanno dichiarato questa guerra, di non arrivare con le armi a
rivendicare dei diritti, facendo soffrire l’umanità
intera. Penso che dovremo arrivare con la ragione, discutendo, a
risolvere le controversie, perché non tutti i torti sono dalla
stessa parte; certamente condanniamo tutti Saddam Hussein per aver
invaso una provincia (che lui chiama la diciannovesima provincia
dell’Irak), però prima di dichiarare un conflitto
avrebbero dovuto pensare un momento di più. C’erano
forse i mezzi per poter isolare questo dittatore, per poter isolare
magari queste sue esigenze prima di arrivare ad un conflitto che
purtroppo ci ha coinvolti direttamente come paese, come Italia, e
certamente la nostra solidarietà deve andare a va a quelli che oggi
si trovano a dover combattere in queste zone.
Non mi dilungo di più, ribadisco qui la volontà degli
amministratori comunali e delle loro popolazioni che è quella di
dire no alla guerra e di cercare di finire molto presto questo
conflitto.
Presidente
- A nome delle organizzazioni sindacali CGIL,
CISL, UIL e SAVT interviene Loris Minnelli.
Loris Minnelli
- Non sarà una guerra facile, non sarà una
guerra senza dolore: è questo il messaggio dei servizi di
informazione di oggi, siano essi su carta stampata siano essi
radiotelevisivi.
E’ questa la ragione di fondo per cui i sindacati
valdostani e i sindacati italiani si battono perché la guerra sia
fermata. E’ fuori discussione che, indipendentemente
dalla posizione di ciascuno di noi sulla partecipazione italiana
alla guerra del Golfo, dopo la decisione del Parlamento tutti
dobbiamo esternare una comune solidarietà ai connazionali che si
trovano sul fronte di guerra.
I soldati italiani che sono nel Golfo rappresentano infatti il
nostro stato democratico, e per questo è dovuta loro la nostra
solidarietà. Ciò non significa però rassegnarci alla forza delle
armi e abbandonare ogni ricerca di soluzione politica; al
contrario, noi tutti, partiti, sindacati, forze sociali, dobbiamo
perseguire ogni iniziativa di idee, ogni iniziativa diplomatica per
porre fine al conflitto, e dobbiamo ricercare queste soluzioni
oltre la certezza degli schieramenti. Ciascuno di noi deve
individuare punti di dialogo nei propri interlocutori, seppure con
la coscienza che parte da posizioni diversificate.
Con queste premesse il sindacato ha individuato tre punti di
incontro: primo, il rispetto delle risoluzioni
dell’ONU; secondo, il ritiro immediato dal Kuwait
delle truppe di occupazione; terzo, la convocazione di una
conferenza internazionale sotto l’egida
dell’ONU per la soluzione di tutti i problemi del
Medio Oriente a cominciare dalla questione palestinese
all’interno del principio "due popoli, due
stati".
Si tratta in altre parole di dire ad alta voce: primo, che non
si può cedere alle prepotenze del dittatore di Bagdad, non si
poteva e non si può lasciarlo fare ciò che vuole; secondo, che non
si vogliono allargare le dimensioni e il carattere della guerra, ma
se è questo lo spirito, bisogna anche essere coscienti che bisogna
dare una patria al popolo palestinese, e questa fra
l’altro è la condizione per isolare militarmente,
economicamente e politicamente Saddam dal resto dei popoli arabi;
terzo, che dobbiamo favorire un ordine internazionale fondato su
una maggiore autorità morale e politica dell’ONU per
costruire una prospettiva di pace che deve valere anche per lo
stesso mondo arabo.
Sono questi gli obiettivi che hanno permesso la manifestazione
qui ad Aosta di venerdì scorso, manifestazione che ha visto
raccogliersi intorno alle indicazioni sindacali tutti i partiti
democratici, gli studenti, e che ha visto importanti forze sociali.
Manifestazione che soprattutto ha registrato la partecipazione di
oltre mille cittadini, dato questo tutt’altro che
trascurabile per una realtà come la nostra, dato però a mio
giudizio - e mi assumo la responsabilità del giudizio - non
sufficientemente sottolineato dalla carta stampata. Si è scelto di
privilegiare l’irrazionale corsa
all’accaparramento, piuttosto che una grande
manifestazione che accumunava (ed era per questo che era grande)
forze fra loro diverse nel nome di un semplicissimo ma determinante
obiettivo: quello della richiesta di pace.
Non si può accettare l’argomentazione che a
questo punto delle cose l’unica soluzione è
aspettare che finisca la guerra, anche se ripeto che è fuori
discussione l’obbligo da parte
dell’Irak di ritirarsi dal Kuwait. Io credo che ci
siano almeno due ragioni semplicissime perché ciascuno di noi
faccia quanto può per fermare la guerra: la prima è che rimane un
oggettivo pericolo di un suo allargamento
all’interno dell’area mediorientale,
la seconda è che allo stato delle cose è realistico constatare che
si tratterà di una guerra lunga, al di là di alcuni entusiasmi
iniziali. Ma guerra lunga significa anche consistente perdita di
vite umane; questi primi giorni di guerra mi pare abbiano
dimostrato senza ombra di dubbio che la partita non si chiude con
gli interventi dell’aviazione alleata. Allora, più
si prolunga la guerra, più da un lato aumentano le vittime, più
dall’altro aumenta il pericolo di una sua
estensione.
Credo che tutti noi che siamo qui in questa sala,
l’intero Consiglio regionale, tutte le forze sociali
presenti all’interno di questa società valdostana
siano accomunate da un dato, e il dato è l’odio
della guerra, che fra l’altro colpisce soprattutto
gli strati più poveri, gli strati meno privilegiati di questa
società. Credo di poter dire, anche perché qui più o meno ci
conosciamo tutti, che fra noi non ci sono nè angeli della pace nè
demoni della guerra; credo che molto più semplicemente ci siano due
posizioni che devono rispettarsi fra loro e fare il massimo
possibile per trovare possibili punti di contatto. Qui non
c’è un fossato che ci divide, ma credo che ci sia
soprattutto un confronto che fra di noi debba continuare.
E allora permettetemi di sottolineare, proprio per il fatto che
queste sono considerazioni che provengono da un versante specifico
e cioè da quello sindacale, versante che da tempo ha capito, e lo
ha capito a proprie spese, che le posizioni, per essere vincenti,
sono le posizioni unitarie, che le posizioni unitarie bisogna
costruirle tenendo conto della opinione di tutti.
Allora ripeto che in questo momento drammatico
l’unità dei lavoratori, l’unità di
tutte le forze politiche e democratiche, di tutte le forze sociali
in Italia e in Europa è un obiettivo essenziale per fermare la
guerra, per mantenere e rafforzare i rapporti di solidarietà con i
movimenti sindacali ed i popoli che sono vittime dirette di questo
conflitto.
Credo che sia questo essenzialmente il messaggio che debba
uscire da questa sala; credo che su queste parole
d’ordine, su queste idee: tutti quanti, tutti
insieme, dobbiamo impegnarci per il più ampio confronto nei luoghi
di lavoro, nelle scuole, nella società in ogni sua articolazione, e
credo anche che queste siano le proposte che tutti gli organi di
informazione devono valutare. Ritorno sugli organi di informazione
perché ritengo che in questi giorni svolgano un ruolo determinante
per le conoscenze e per la formazione delle convinzioni. Questa è
la proposta con cui come organizzazioni sindacali ci presentiamo a
questo appuntamento, questa è la proposta che sottoponiamo a voi
tutti.
Voglio solo chiudere sintetizzando velocissimamente le nostre
posizioni rispetto ai fatti delle ultime ore. Condanniamo gli
attacchi iracheni allo stato di Israele, rivolgiamo un appello ai
sindacati israeliani perché si adoperino per evitare una reazione
da parte dello stato d’Israele, condanniamo
l’uso strumentale contro gli accordi di Ginevra
degli ostaggi, ribadiamo che tutte le diplomazie a partire da
quella italiana debbono muoversi per la ricerca di un compromesso
di pace, proponiamo che un’ora di lavoro di ogni
lavoratore italiano, che un’ora di lavoro di ogni
lavoratore valdostano sia a favore delle vittime di guerra e che le
somme siano devolute alla Croce Rossa internazionale.
Presidente
- A nome delle associazioni socioculturali
prende la parola Luisella Chiavenuto.
Luisella Chiavenuto
- Io parlo a nome delle associazioni
per la pace che in questo periodo si stanno attivando ad Aosta; le
associazioni che hanno promosso la raccolta firme, hanno raccolto
cinquemila firme per invitare i nostri Parlamentari a votare contro
l’entrata in guerra dell’Italia.
Al di li delle ipocrisie, e della retorica, io penso che la vera
causa di questa guerra sia il nostro modello di sviluppo, un
modello di sviluppo che provoca enormi danni ambientali e che
provoca direttamente lo sterminio per fame dei paesi, dei popoli
poveri. Questo modello di sviluppo centrato su un consumismo
esasperato e su una forte dipendenza nei confronti del petrolio è
la vera debolezza strutturale della nostra società e della società
planetaria nel suo insieme. Perché anche quando questa guerra,
ammesso che termini presto, finirà, ci saranno continuamente altri
conflitti perché non sono rimosse le cause di questi conflitti:
certamente la guerra aggrava semplicemente, non le risolve
assolutamente. Ci sono dei motivi etici molto forti per rifiutare
non solo questa guerra ma la guerra in generale e mi fa piacere
aver sentito anche qui da parte di tutti - nei precedenti
interventi - l’idea che la guerra non è più
sostenibile come strumento per la risoluzione dei conflitti. Questa
coscienza, secondo me è molto diffusa, molto più di quanto non
appaia sia dalle posizioni del nostro Parlamento sia dalle
posizioni a cui viene data voce nei nostri mezzi di
comunicazione.
Vorrei anche unirmi a quello che diceva Minelli un attimo fa a
proposito del ruolo importantissimo che la stampa sta svolgendo e
può svolgere in questa situazione. E’ importante che
la stampa, e in questa occasione mi rivolgo in particolare alla
stampa locale, presti attenzione, dia spazio, dia voce
all’opposizione costruttiva nei confronti di questa
guerra. Le associazioni stanno incominciando a fare e faranno
diverse iniziative per promuovere concretamente la pace, perché
tutti diciamo di essere, tutti siamo, contro la guerra, però il
problema è riuscire a lavorare in favore della pace: una di queste
iniziative, in corso di organizzazione, è
l’obiezione di coscienza e la disobbedienza
civile.
Io vorrei distinguere tra diserzione e obiezione di coscienza:
la diserzione è un atteggiamento di contrapposizione allo Stato e
anche di fuga, fuga dalle responsabilità
dall’impegno, mentre l’obiezione di
coscienza e la disobbedienza civile sono ben diverse.
L’obiezione di coscienza si propone, offre la
propria disponibilità a lavorare per la pace in corpi di pace, sia
in Italia che eventualmente in zone di conflitto.
Vorrei qui fare una proposta concreta nei confronti del
Consiglio regionale ed è questa: primo, chiedere che le forze
armate italiane - così come ha fatto il Comune ieri - non
partecipino a questa guerra; secondo, dichiarare la Valle
d’Aosta, la città di Aosta, città per la pace, così
come ha fatto Arezzo, la quale ha dato un appoggio logistico, dei
locali per le associazioni che si occupano di organizzare un
servizio di consulenza e di tutela nei confronti di coloro che
vogliono attuare varie forme di disobbedienza civile o di azione di
coscienza a questa guerra.
Un’altra proposta che vorrei fare è questa: ho
sentito che i Consigli comunali, non so quanti, hanno in questi
giorni deliberato, deciso, di non finanziare il carnevale, i
festeggiamenti del carnevale. Ecco, vorrei proporre che questi
soldi non devoluti in festeggiamenti siano devoluti a Névé Shalom,
che è un villaggio che si trova in Israele, nel quale convivono,
già da qualche anno, famiglie ebree, arabe, israeliane,
palestinesi, cattoliche di vari tipi, protestanti, eccetera. Ecco,
questa sarebbe anche una proposta, e mi sembra significativo che a
farla siano le associazioni per la pace, perché una delle accuse
ricorrenti che viene rivolta al pacifismo in questi giorni è quella
di non muoversi in difesa delle vittime di Saddam. Ecco questo
sarebbe invece un segno concreto, dare un appoggio ad un villaggio
israelita che si trova in una zona di tensioni enormi e che
nonostante questo è riuscito in questi anni a portare avanti
un’esperienza estremamente significativa e forte,
quella cioè della convivenza tra persone che appartengono a gruppi
etnici e religiosi divisi da odi profondi.
Vorrei ancora dire due parole per citare il documento della
Caritas che è uscito ieri e che dice:
"ciascuno si assuma le
proprie responsabilità anche con scelte coraggiose e
profetiche,"
e questo documento invita anche ad
un’approfondita riflessione sulle motivazioni che
inducono a rifiutare la guerra.
Presidente - A nome dell’ufficio di Presidenza
del Consiglio regionale ringrazio i parlamentari, le organizzazioni
sindacali, i sindaci, gli amministratori comunali, i consiglieri e
gli assessori che sono qui presenti, le associazioni
socioculturali, coloro che sono intervenuti.
I consiglieri regionali hanno avuto modo di sentire le vostre
posizioni, le obiezioni, le proposte i suggerimenti. Invito il
Consiglio regionale a rientrare nella sua sede naturale e
continuare il dibattito, che sarà formalmente concluso con la
votazione di un documento. Grazie a tutti.
(N.B.: Gli interventi riportati in appendice non sono stati
rivisti dai relatori).
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK