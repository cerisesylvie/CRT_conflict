Consiglio Regionale della Valle d'Aosta - Oggetto del Consiglio n. 436 del 13 febbraio 2014 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Presidio ospedaliero
CONSIGLIO REGIONALE
GIUNTA REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 436 del 13 febbraio 2014 - Resoconto
OGGETTO N. 436/XIV - Approvazione di risoluzione: "Impegno
della Giunta regionale per un confronto con la V Commissione
consiliare permanente per l'analisi della sostenibilità del
progetto di ampliamento dell'ospedale regionale".
Presidente -
La prima risoluzione riguarda l'ospedale. Ha
chiesto la parola l'Assessore Fosson, per l'illustrazione; ne ha
facoltà.
Fosson (UV)
- Sì, grazie Presidente.
Nella mozione precedente, avevamo detto che la nostra intenzione
era proprio quella di ritornare in V Commissione a risentire
intanto gli architetti, che, com'era stato detto in commissione,
non avevano concluso il loro lavoro; avevamo anche detto che
volevamo vedere i costi di sostenibilità del progetto e avevamo
infine sostenuto che, in attesa di questa discussione sui costi, il
COUP non procedesse al bando per il progetto definitivo. Questa
risoluzione che noi presentiamo mi sembra vada nel rispetto di
quanto avevamo detto per quelle che erano le osservazioni della
minoranza e per quanto ci eravamo detti in commissione.
La nostra idea è ridiscutere soprattutto i costi e, alla luce
dei costi, vedere se qualche cosa bisogna fare o non fare. Ecco, in
modo molto corretto, senza nessuno schieramento, perché è un
progetto di fondamentale importanza. Quindi noi presentiamo questa
risoluzione proprio per ribadire, "ribadire", che ne vogliamo
discutere in modo serio e risentendo i progettisti su quell'atto,
su quell'argomento che loro non avevano presentato l'altra volta.
Grazie.
Presidente
- Qualcuno vuole prendere la parola? Siamo in
discussione generale. Non vi sono richieste d'intervento? Ha
chiesto la parola il collega Donzel.
Donzel (PD-SIN.VDA)
- Brevissimo.
Con poca fatica, poco lavoro, prendendo di fatto la mozione
della minoranza, e pasticciando qua e là con alcune attente
correzioni di carattere doroteo il testo della mozione di
minoranza, si cerca di uscire da questo "imbarazzo terribile" che
si è creato. Intanto la Giunta regionale è pronta a confrontarsi in
V Commissione...l'ho già detto un'infinità di volte: ma questa è
una prassi ordinaria, ci mancherebbe anche! Vi impegnate a fare
quello che è il vostro dovere...ci mancherebbe anche che...io non
mi immagino nessuno che, su un progetto così importante come
l'ospedale, voglia pensar di dire: "Non abbiamo bisogno del
confronto in maggioranza", soprattutto dopo che, dalle parole dello
stesso Assessore, in commissione, questo progetto manco lo avevano
visto i Consiglieri regionali di maggioranza...questo è agli atti!
Non si era manco visto il progetto, quindi adesso dite: "certo che
ne vogliamo parlare".
Il problema fondamentale, però, è che è evidente da questa
strategia il tentativo di prendere un po' di tempo, di prendere
dell'ossigeno. Quindi, a 7 anni di distanza da un referendum, i
cittadini valdostani devono avere chiara una cosa: la stessa
maggioranza che si vantò di aver vinto un referendum che non ha
vinto, non ha partecipato alla partecipazione democratica...perché
mi ricordo ancora che i cittadini che andarono a votare votarono in
massa perché si facesse un nuovo ospedale, e noi lì siamo rimasti,
a quella posizione...a 7 anni da quel referendum, è evidente
l'imbarazzo dell'Assessore Fosson, perché quel referendum, la
parte...diciamo di astensione prevalse sull'idea di un progetto,
quello dell'Assessore Fosson, che non è quello che si vuol fare
adesso...ed è evidente l'imbarazzo dell'Assessore Fosson, che si
trova a seguire un'opera che non è quella che aveva in mente lui ai
tempi del referendum! E quindi, in qualche modo, si cerca di dire:
"Ma no, ci abbiamo messo anche noi le mani e abbiamo visto un po' i
costi di gestione"...ma non ci abbiamo messo per niente le mani,
quello che ci viene fatto vedere è semplicemente un'opera
colossale, colossale, di ampliamento ad est!
Lei sa bene che quando invece presentò il suo progetto,
nell'idea di ampliamento ad est, c'era un collegamento stretto con
la vecchia struttura e si parlava di un Presidio unico. Oggi questa
cosa è lasciata a un vago ed astratto disegno...perché lo capiscano
i cittadini, non gli addetti ai lavori! Che ne sarà del vecchio
Parini? Che ne sarà del Beauregard? Eh no! Tutto questo non c'è,
non c'è una riga, non c'è un disegno, non c'è nulla! Quindi non si
può andare avanti così, con un'opera che potrebbe trasformarsi in
un'opera con dei costi folli, per rimettere insieme poi le due
strutture e che potrebbe arrivare a dei costi esorbitanti. Queste
cose devono essere dichiarate prima! Il cittadino deve sapere prima
che cosa avete in mente di fare, perché quell'opera lì, così com'è,
è un pezzettino, di nuovo un pezzettino...sempre le cose fatte
così, a pezzi! Lei lo sa, ne è preoccupato, cerca di dirlo in modo
politichese, quindi non vota la risoluzione di minoranza, ma
presenta una risoluzione di maggioranza per dire che vuole prendere
tempo...ma qui non c'è tempo da prendere, qui non c'è tempo da
prendere, Assessore, lei lo sa benissimo! L'ospedale è una delle
priorità della Valle d'Aosta, deve essere fatta una scelta
trasparente in cui i cittadini sappiano esattamente qual è il costo
che si ipotizza all'inizio...poi, le opere, avranno sempre le loro
variazioni, le loro difficoltà...ma qui io vedo che siamo di fronte
a un salto nel buio, dov'è evidente l'imbarazzo dei Consiglieri di
maggioranza che non vogliono fare questo salto nel vuoto e che
qualcuno li sta spingendo a fare perché ha interesse che parta un
cantiere a qualunque titolo, per qualunque motivo! Noi diciamo "no"
al salto nel buio!
Presidente
- Grazie. Siamo sempre in discussione
generale. C'è qualche altra richiesta d'intervento da parte dei
colleghi in aula? Ha chiesto la parola il Vicepresidente Rosset; ne
ha facoltà.
Rosset (UVP)
- Assessore, sono passati - lo ricordava
anche il Consigliere Donzel - 7 anni dal referendum...vorrei
ricordarlo, perché il tempo trascorso pesa come un macigno.
Ora, il Presidente Rollandin viene descritto come un uomo del
destino, il cui decisionismo combatte ogni ritardo e ogni
impedimento, o come...lo confronterei adesso come i supereroi del
film americano "I vendicatori" che verrà girato in Bassa Valle. Ma
con le grandi opere purtroppo, pure per lui (e non solo per lui,
anche per la Valle d'Aosta), pur interessandosi di persona, i
risultati sono stati deludenti: non sono arrivati né i soldi di
Berlusconi, né i soldi di Monti, il che, ultimamente, anche
Letta...non è che hanno portato grandi risultati, anzi hanno
tagliato con ferocia il nostro bilancio, violando il nostro
ordinamento finanziario.
Ora, l'ospedale è un'opera di grandi cifre ed è rimasto uno di
quei progetti tra quelli che sono sospesi, in un mondo dove, ahimè,
cambia - l'ha detto anche lei, Assessore - il mondo sanitario.
Restiamo convinti che l'ospedale debba rimanere ad Aosta; questo i
cittadini valdostani l'hanno deciso con un referendum e questi
risultati vanno rispettati, come in altri casi; ma cosa fare, con
quali tempi, e soprattutto con quale spesa, non è secondario,
bisogna capire...ammesso anche che si capisca chi ha la reale
paternità del dossier in un Esecutivo che resta saldamente nelle
mani del Presidente, anche se c'era chi prometteva, illudendosi, di
pensare e di pesare nel nuovo Governo.
Ora - l'ha detto correttamente il collega Donzel - se veramente
riteniamo che questo progetto abbia delle difficoltà in un momento
di grande difficoltà, va affrontato, affrontato immediatamente,
senza proseguire in queste audizioni continue in V Commissione!
L'abbiamo sentito in V Commissione, l'abbiamo affrontato! Ora si
tratta di capire, sapendo che l'ospedale...pensiamo solo alle
tribolazioni del vicino Canavese sugli ospedali, delle vallate
montane, quale sia e che importanza abbia questa struttura per la
nostra comunità. Allora per questo chiediamo dialogo, ma dialogo
serio, confronto, che non sia per favore come la solita solfa, le
solite "situazioni alla napoletana", come spesso avviene in questa
legislatura dove si promette un confronto, si finge un confronto,
la volontà di condivisione e, poi...e poi si fa il contrario! C'era
una mozione che poteva essere tranquillamente sostenuta, con tutta
onestà...è voler far pesare, ancora una volta, che la maggioranza è
più forte.
Presidente
- Grazie. Ci sono altre richieste
d'intervento? Ha richiesto la parola la collega Patrizia Morelli;
ne ha facoltà.
Morelli (ALPE)
- Merci Président.
Questa risoluzione, con un
escamotage
lessicale, riprende
paro paro la nostra premessa andando a modificare l'impegno, che,
da una prima lettura, potrebbe sembrare simile, non uguale, ma
simile. In realtà il nodo principale viene completamente eluso
nella risoluzione di maggioranza. Il nodo principale è quello che
pone la nostra mozione, quello di far arrestare l'iter di
avanzamento del progetto, perché per poter fare un'analisi
corretta, un'analisi approfondita, un'analisi laica - lo ripeto -
bisogna arrestare l'iter...cosa che non dice la risoluzione di
maggioranza, perché si limita a dire: "proseguiamo con il confronto
in V Commissione prima di dare corso alle procedure d'appalto".
Quindi la volontà è, mi sembra, di dare comunque corso alle
procedure d'appalto, non mi pare che questo venga escluso..."prima
di"...ecco, e allora perché non lo diciamo chiaramente: "arrestiamo
l'iter e poi prendiamo la decisione"? Una decisione che sia il più
possibile condivisa, il più possibile adeguata al momento e alle
necessità.
Ci dispiace, ma noi questa risoluzione non possiamo condividerla
così com'è formulata, perché ci chiediamo allora qual è la volontà,
se non viene accettato un impegno chiaro com'è quello della nostra
mozione.
Presidente
- Grazie. Ci sono altre richieste da parte dei
colleghi? Non vi sono altre richieste? Ha chiesto la parola il
collega Restano; ne ha facoltà.
Restano (UV)
- L'8 di gennaio abbiamo audito, per la
prima volta, i progettisti del nuovo ospedale; da questo ne è
derivata la mozione che abbiamo discusso prima e la risoluzione che
discutiamo in questo momento.
Mi preme sottolineare che, in sede di audizione, ci eravamo
lasciati con il proposito di ritornare ad incontrare i progettisti,
in quanto l'illustrazione dettagliata del progetto non era
terminata. Quindi la mozione che voi avete presentato prima, sulla
quale noi ci siamo astenuti e la risoluzione che valutiamo adesso,
precorrono un attimino i tempi, se vogliamo. In effetti è vero
quanto è stato detto: che alcune parti relative alla
ristrutturazione dell'ospedale vecchio - chiamiamolo così - non
avevano avuto la dovuta descrizione in seno alla commissione, e
quindi non ci siamo potuti fare un quadro di insieme su quella che
era la progettualità globale dell'ospedale. È altresì vero...e io
ho raccolto e ascoltato con attenzione quello che voi avete detto
nel corso della discussione...è altresì vero che per valutare
un'opera di questa portata non bisogna avere fretta, bisogna
valutarla attentamente. Io credo che parte di questo progetto sia
stato compiutamente valutato durante la scorsa legislatura.
Ora noi ci troviamo con un progetto già definito in quasi tutte
le sue parti, in cui manca un pezzo, che è quello diciamo della
contabilità e della sostenibilità. La commissione ha dato - c'è
scritto nei verbali - la disponibilità a valutare questo aspetto,
che è un aspetto fondamentale. Noi abbiamo uno scopo consultivo, lo
dobbiamo valutare attentamente, lo dobbiamo analizzare in tutti i
suoi dettagli e dobbiamo essere da stimolo per la Giunta, affinché,
a seguito delle nostre riflessioni, se sia il caso, si apportino i
dovuti correttivi.
Non sono d'accordo su certe affermazioni, forse tendono più alla
spettacolarizzazione: da una parte diciamo che non va fatto tutto
in fretta, dall'altra parte diciamo non c'è tempo da perdere su
questo progetto e poi ci chiediamo di chi è la paternità...la
paternità è dell'Amministrazione regionale. Sarà anche compito
nostro essere, dicevo prima, propositivi e da stimolo, affinché
l'Esecutivo faccia le dovute valutazioni.
Certo, i dubbi su un progetto di questa portata sono tanti,
penso che non ci sia nessuno che abbia delle certezze...le certezze
si hanno solo a posteriori. L'importante è realizzare un'opera che
sia funzionale per la nostra collettività, riprendo le parole della
Morelli, e su questo neanche lei ha avuto di che dubitare. È
sicuramente un progetto innovativo, moderno, a passo con il tempo.
Vedremo poi la sostenibilità, la valuteremo insieme.
La maggioranza, con questa risoluzione, viene incontro, secondo
me, a quelle che sono le aspettative anche della minoranza; quando
avremo i conti, quando l'USL si sarà espressa in merito al progetto
- ricordo che vi è anche questo passo da effettuare, vi è una nota
della dirigenza che ci sottolinea che devono ancora esprimersi - la
commissione sarà convocata, valuteremo insieme il da farsi e
riferiremo alla Giunta. Grazie.
Presidente
- Grazie. Ci sono altri interventi in
discussione generale? Se non vi sono altre richieste, dichiaro
chiusa la discussione generale. Qualcuno che vuole parlare da parte
della Giunta? La parola all'Assessore Fosson; ne ha facoltà.
Fosson (UV)
- Io penso che le osservazioni fatte saranno
recepite, come ha detto Restano.
Il nostro desiderio è proprio quello di risentire i progettisti
e fare un confronto serio; prima di vedere i cambiamenti che
bisogna fare vogliamo vedere in modo corretto tutti i costi. Sul
fatto del referendum, che è stato perso o vinto, mi sembra che non
si possa citare il risultato di un referendum che ha delle regole
ben certe e scritte, a livello costituzionale, cambiandone i
significati. In pratica, come ha detto correttamente Rosset, i
valdostani si sono espressi in modo preciso su dove fare
l'ospedale.
Il nostro desiderio sincero - e penso che questa risoluzione
rispettosa rispetto su quanto da voi chiesto - è di ribadire quali
sono le nostre intenzioni e di avere un confronto serio su dati
certi.
Presidente
- Ci sono dichiarazioni di voto? La parola al
collega Guichardaz, per dichiarazione di voto; ne ha facoltà.
Guichardaz (PD-SIN.VDA)
- Grazie Presidente.
Assessore, che c'entra il referendum? Tutte le sacrosante volte
che c'è da discutere di ospedale, lei mi tira fuori la questione
del referendum! Qua l'abbiamo detto: la mozione è precisa! Noi
abbiamo addirittura scritto, per venire incontro all'Assessore
Fosson...che ha scritto lui, questa mozione, perché sono parole
sue:
"Esaminato in dettaglio il progetto presentato che non
viene messo in discussione nel merito, ma che in molti punti
solleva dubbi e perplessità"
...dicitura che avete ripreso tale
e quale...non mi venga a tirare fuori tutte le sacrosante volte
questa storia del referendum, perché il punto di vista suo è
diverso!
Il punto di vista è: il referendum l'avete perso! Vogliamo un
giorno fare una disquisizione su chi ha vinto e su chi ha perso?
Vogliamo mettere i numeri complessivi di quanta gente ha votato per
il "sì" e ha votato per il "no"? Si possono aprire dei sofismi, si
possono fare delle filosofie su chi ha vinto e chi ha perso. Avete
detto alla gente: "non andate a votare", e se la gente andava a
votare veniva identificata, perché se Pinco andava a votare quando
voi gli avete detto nel 2007 "astieniti", quello lì era un nemico
di chi gli aveva detto di andare a votare. Non tirate fuori il
risultato di questo referendum, perché quello era un referendum
fallace, era un referendum che non poteva avere un risultato
corretto! La gente non era chiamata ad esprimersi, le avevate
detto: " non andate a votare"! Non erano maturi i tempi perché la
gente si ribellasse ai vostri ordini, ai vostri comandi! Quindi,
per favore, evitiamo di ritirare di nuovo sempre fuori questa cosa
del referendum!
L'altra questione che ci interessa chiedere, siccome voi ce la
presentate come accoglimento, diciamo, di una...allora perché
l'avete cambiata se sono le stesse cose che abbiamo scritto noi?
Perché le avete cambiate? Qual è la differenza? Allora, o la
differenza è squisitamente politica e, come al solito, ci volete
mettere un sigillo sopra, cioè cambiamo la virgoletta, dopodiché
diciamo che la risoluzione è nostra...mannaggia quanto siamo stati
bravi, noi, a presentare la risoluzione, perché ovviamente quelle
della minoranza mica si possono votare!
Il collega Restano l'ha detto molto bene: la paternità non è
nostra, è dell'Esecutivo, cioè di Rollandin, del Presidente
Rollandin. La paternità di questa mozione è del Presidente
Rollandin, diciamocela chiara, l'ha detto il collega Restano...il
Consiglio non conta un fico secco, chi conta è l'Esecutivo,
ergo
: il Presidente Rollandin! Allora, vogliamo fare una
mozione che è esattamente la stessa, come dite voi...poi, secondo
me, non è la stessa cosa, perché nel momento in cui voi parlate di
"costi di gestione validati dall'USL" mettete un limite temporale,
cioè dite: siccome l'USL non si è ancora espresso sui costi di
gestione, troviamo quella scusa per rallentare. Intanto a me un
medico, ieri, mi telefona e mi dice: "guarda che non possiamo più
parcheggiare nel parcheggio davanti all'ospedale perché
incominciano i lavori archeologicamente assistiti"...interrompiamo
i lavori archeologicamente assistiti?
Questo è il significato della nostra mozione: arrestare i
lavori, ma tutti i lavori, fintanto che non si sa se partono i
lavori archeologicamente assistiti non si stoppa proprio un bel
niente! Si deve interrompere momentaneamente il progetto, si devono
interrompere i lavori in corso, perché voi non avete detto se i
lavori archeologicamente assistiti decollano o meno. I dipendenti
dell'USL non possono più parcheggiare da una settimana e mezzo
davanti all'USL perché devono partire i lavori archeologicamente
assistiti. Allora, forse, sarebbe il caso che vi decidiate!
Questa mozione non è chiara perché ha un arco temporale molto
breve, vi dà mano libera, vi dà la possibilità di gestire - come
sempre succede, e come vi pare - il dossier dell'ospedale. La gente
ha bisogno invece di parole chiare. I costi di gestione, Assessore,
non c'entrano niente; è un problema, come ha detto lei e come
abbiamo scritto noi, nella nostra mozione, di sostenibilità
economica del progetto. Ci sono a malapena i soldi per fare la
nuova ala, non c'è una lira che sia una lira, tranne quegli
ipotetici 15 milioni con i quali fate due tamponi, visto che il
Presidente Rollandin, due anni fa, aveva ipotizzato un progetto di
ristrutturazione e ampliamento di 220 milioni...quella è la cifra
di partenza, Presidente Rollandin!
Presidente
- Grazie. Altre dichiarazioni di voto? Se non
vi sono altre dichiarazioni di voto, metto in votazione la
risoluzione riguardante l'ospedale. Siete invitati a votare.
Dichiaro aperta la votazione. Tutti quanti avete votato? Posso
chiudere la votazione. La votazione è chiusa.
Presenti: 34
Votanti: 34
Favorevoli: 18
Contrari: 16
Il Consiglio approva.
Passiamo ora alla seconda risoluzione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK