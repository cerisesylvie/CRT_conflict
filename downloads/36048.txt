Consiglio Regionale della Valle d'Aosta - Oggetto del Consiglio n. 332 del 15 gennaio 2014 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CASA DA GIOCO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 332 del 15 gennaio 2014 - Resoconto
OGGETTO N. 332/XIV - Interrogazione: "Notizie in merito alla
trasferta a Macao dell'Amministratore della Casino de la Vallée
S.p.A.".
Président
- Pour la réponse, la parole à l'Assesseur
Baccega.
Baccega (SA) -
Grazie Presidente. Buongiorno a tutti.
Questa interrogazione ci dà comunque l'occasione di prendere
atto, come Consiglio regionale, che il 13 dicembre scorso il Grand
Hotel Billia Resort & Casino, ha aperto i suoi battenti in
tutte le sue opportunità di accoglimento dei turisti e dei
giocatori, perfettamente in linea con i tempi a suo tempo
individuati dal piano industriale; apertura che ha concesso alla
società di cominciare comunque ad intravedere dei risultati
positivi in termini di presenze e soprattutto in termini di
incassi.
Entrando nel merito dell'interrogazione del Consigliere Ferrero,
debbo dire che la società Casino de la Vallée comunica che non
corrisponde al vero la segnalazione relativa ad una recente
trasferta a Macao - per ragioni connesse all'attività lavorativa -
dell'Amministratore unico, dottor Frigerio. Va anche premesso che
per "trasferte" nel contesto aziendale del Casinò de la Vallée si
intende qualunque spostamento di lavoro al di fuori del comune di
Saint-Vincent. E quindi ci hanno comunicato alcuni dati...le
trasferte effettuate nel 2012 sono state 464 e 232 nel 2013, e
hanno riguardato tutto il personale del Casinò: operai,
manutentori, addetti al trasporto clienti, commissionieri,
impiegati, addetti alle funzioni di vendita, funzionari, dirigenti
e amministratori per i loro impegni istituzionali.
Direi che per quanto concerne invece gli spostamenti
dell'Amministratore unico della Casino de la Vallée, si precisa che
lo stesso non compie trasferte, in realtà, ma, nell'ambito delle
proprie funzioni, effettua viaggi istituzionali e devo dire che mi
sembra del tutto naturale che l'Amministratore unico di una società
come la Casino S.p.A. non debba essere costretto a rendicontare
ogni singolo movimento al di fuori della sede della società...parlo
di operazioni con commercialisti o avvocati, di trasferte per
confrontarsi con le agenzie di comunicazione, di trasferte per
andare a Torino a trattare un evento che coinvolge degli ospiti
come Pogba della Juve, parlo di rapporti con la Poker Stars
International...quindi da questo punto di vista sono cose per cui
ovviamente lui si muove, recepisce e poi trasmette ai suoi manager
per andare a raggiungere gli obiettivi sociali.
Io credo che ci sia stata confusione rispetto a questa
trasferta, in quanto il viaggio a metà novembre è stato fatto dal
Direttore dei giochi e dall'Ispettore del Punto e Banco, che
seguirà in sala l'avvio del "progetto Cina", progetto che era già
stato a suo tempo individuato. Il viaggio è stato organizzato su
invito della società Suncity il più grosso gruppo al mondo di
Junket che manderà appunto i clienti cinesi, e tutto questo per
studiare sul campo le abitudini dei loro clienti, le metodologie di
gioco, il funzionamento del sistema del turnover e delle
fiches
con doppia dotazione per il pagamento dei loro
corrispettivi. Il Casinò, in pratica, ha pagato solo il viaggio in
classe economica e alcuni spostamenti; per il resto sono stati
ospitati dalla Suncity. Al viaggio si sono aggiunti in modo
volontario e per interesse lavorativo e per approfondire appunto
questo tipo di conoscenze, il Responsabile del personale, un
funzionario, e il funzionario della sicurezza, che si sono pagati
personalmente tutte le spese di viaggio e di alloggio. Spero di
aver risposto completamente alla sua richiesta. Grazie.
Président
- Merci. La parole, pour la réplique, au
collègue Ferrero.
Ferrero (M5S) -
Grazie Presidente.
Va beh, il Casinò de la Vallée, noi lo sappiamo, si è mangiato
più o meno 100.000.000 di euro sotto la gestione Frigerio per la
ristrutturazione, adesso ha un grosso problema di mantenimento dei
livelli occupazionali, è in "profondo rosso" con il bilancio.
Noi pensiamo che sia necessario rendere conto di queste
trasferte, perché in un periodo in cui ai valdostani vengono
richiesti dei sacrifici, bisogna capire se queste sono trasferte
effettivamente produttive oppure non sono produttive. Macao, per
chi non lo sapesse, è una specie di paradiso...diciamo delle case
da gioco, vicino ad Hong Kong, con una tradizione centenaria di
gioco d'azzardo ed è un'ex colonia portoghese, che ora fa parte
della Cina. Sappiamo che i casinò di Macao, a differenza di quello
di Saint-Vincent, aumentano i loro incassi e nel 2013 hanno
aumentato del 18,6 percento gli incassi. Non abbiamo avuto però
dalla sua risposta delucidazioni e saremmo curiosi di averle sui
costi esatti di questa trasferta, sulle motivazioni che sono
generiche, anche perché non si capisce che tipo di indicazioni si
possono trarre da due mondi così diversi, come il Casinò de la
Vallée e quelli dell'isola di Macao...ma d'altronde non siamo
tutti...diciamo dirigenti del Casinò, e purtroppo per noi, ma per
fortuna per le casse della Regione.
Per quanto riguarda la tipologia dei clienti - ci soffermeremo
poi successivamente con i colleghi della minoranza con i quali
abbiamo fatto una visita ispettiva ieri sera al Casinò - non mi
pare di aver visto i cinesi di Macao, ieri sera, a giocare al
Casinò...i cinesi di Macao, io ci sono stato una ventina di anni
fa, ma la cosa non è cambiata, mi dicono tra virgolette...senza
voler screditare i cinesi che giocano al Casinò, non puzzano di
pesce e non vanno in giro con il giubbottino e la felpa...quindi
non capiamo bene il fine della trasferta di questi dirigenti a
Macao. Una relazione quanto meno noi l'abbiamo chiesta, sarebbe da
esporre qui, a noi, cosa sono andati a fare, cos'hanno capito, cosa
bisogna fare, cosa insegna Macao alla Valle d'Aosta, perché sennò
si trasforma veramente solamente in una gita di piacere.
Secondo noi è l'ennesima dimostrazione che la "casta" esiste,
siete voi con i vostri nominati nelle società regionali, e che,
nonostante molti valdostani siano in ginocchio, non vuole cambiare,
continua a buttare, a sprecare i soldi, andiamo a Macao...soldi che
potrebbero essere utilizzati per qualcuno, qui, in Valle d'Aosta,
altro che Macao! Hanno fatto comunque bene ad andare a Macao questi
signori, questi dirigenti, dove il settore è incrementato di 33,46
miliardi di patacas, perché la pataca è la moneta di Macao,
dell'isola di Macao. Quindi mentre i cinesi brindano a suon di
patacas, noi ci teniamo la dirigenza della Casino con i suoi 12
milioni di euro di "patacche" che ci hanno rifilato e le "patacche"
ci sono anche nella ristrutturazione...ne potranno parlare meglio i
colleghi, e noi, nel pomeriggio, quando arriverà il Presidente
della Regione, al quale non vogliamo fare perdere questi dati.
Président
- Point 8 à l'ordre du jour.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK