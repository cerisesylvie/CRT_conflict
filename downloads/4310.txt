Consiglio Regionale della Valle d'Aosta - Oggetto del Consiglio n. 652 del 15 dicembre 1981 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 652 del 15 dicembre 1981 - Resoconto
OGGETTO N. 652/81 - PREDISPOSIZIONE DI UN PROGETTO DI RIFORMA
DELLA LEGISLAZIONE REGIONALE CONCERNENTE LA BONIFICA SANITARIA DEL
BESTIAME. (Reiezione di mozione)
Presidente
- Do lettura della mozione in oggetto,
presentata dai Consiglieri Mafrica, Tonino, Cout, Carral, Péaquin e
Bajocco:
MOZIONE
Premesso che 19 anni di bonifica sanitaria del bestiame in
Valle d'Aosta non hanno sortito risultati soddisfacenti nella lotta
contro la tubercolosi animale;
Constatato che dal 1962 ad oggi tale situazione ha comportato
l'abbattimento periodico di una buona parte del patrimonio bovino
della Valle, procurando danni notevoli allo sviluppo della
zootecnia, ai singoli allevatori e comportando lo sperpero di
ingenti risorse finanziarie;
Rilevato che persistono rilevanti difficoltà nella conduzione
dei programmi di risanamento e che esistono seri pericoli per la
sopravvivenza stessa della pezzata valdostana;
Ritenuta quindi indispensabile l'assunzione di provvedimenti
regionali adeguati alla gravità della situazione;
Il Consiglio regionale
DELIBERA
di impegnare la Giunta regionale a presentare, dopo aver
consultato le associazioni di categorie e gli allevatori, una legge
regionale di riforma che contenga i seguenti punti qualificanti ed
innovativi:
1) determinazione dei piani di bonifica sanitaria con il
concorso dei Comuni e delle Associazioni interessate;
2) costituzione di équipes per l'attuazione dei piani di
bonifica sanitaria, comprendenti i rappresentanti degli
allevatori;
3) istituzione, su richiesta dell'allevatore o per
disposizione amministrativa, dell'eventuale visita clinica in
particolare per quei capi di bestiame talmente ammalati da non
reagire più al siero;
4) aumento per i capi da abbattere dell'indennizzo tra il 100
e il 90% del valore del capo considerato sano, in relazione alle
dimensioni dell'azienda ed alla consistenza del reddito
prodotto;
5) costituzione di Commissioni di Comunità Montana, che
prevedono la presenza degli allevatori, per la determinazione del
valore dell'indennizzo;
6) istituzione della possibilità di ricorso, da parte degli
allevatori, avverso dal risultato sanitario ed alla valutazione
dell'indennizzo;
7) istituzione di Centri regionali, consortili o di Comunità
Montana per il ritiro e la vendita degli animali da
abbattere;
8) predisposizione, nel quadro di una prevenzione organica,
di misure volte a promuovere la ristrutturazione di stalle ed
alpeggi;
9) promozione della costituzione di centri di allevamento
indenni, per il reintegro, la valorizzazione e la selezione della
razza pezzata valdostana;
10) istituzione di un centro regionale per la cura e la
ricerca sulla tubercolosi animale, in collegamento con l'Istituto
Zooprofilattico Piemonte-Liguria-Valle d'Aosta.
Presidente
- Ha chiesto di parlare il Consigliere
Mafrica; ne ha facoltà.
Mafrica (PCI)
- Avevamo presentato questa mozione per
risanamento già nel Consiglio scorso e avevamo chiesto di rinviarla
perché, anche da discussioni avvenute con altre forze politiche,
era sembrato opportuno avere un testo unificato che potesse
ricevere l'approvazione di tutto il Consiglio regionale.
La nostra mozione, dopo alcune premesse sulle difficoltà che si
sono presentate dopo 19 anni di bonifica sanitaria, tendeva a
introdurre alcuni criteri per una legge che affrontasse e
risolvesse in modo definitivo il problema.
Ci sono state, in questa settimana, due riunioni: una prima
riunione dei Capigruppo e una seconda riunione degli stessi con
esperti che ogni Partito poteva portare perché dessero il proprio
contributo. Si è discusso in modo abbastanza approfondito di queste
riunioni, e si è concordato che era possibile arrivare alla
modifica della mozione, salvaguardando i criteri a cui la mozione
era ispirata, senza entrare nei dettagli.
Quali erano i criteri principali a cui la mozione era ispirata?
Il primo criterio era quello di procedere nell'azione di
risanamento avendo un maggiore consenso da parte dei produttori e
degli allevatori. Era risultato, dallo svolgimento dei fatti di
questi mesi, che c'erano dubbi sulle procedure, su come veniva
condotto il risanamento, sul perché non ne veniva capita
l'importanza, o sul perché c'erano delle diffidenze.
L'elemento che intendevamo mettere in primo piano con questa
mozione era la necessità di avere un maggiore coinvolgimento, una
partecipazione degli allevatori in quest'opera di risanamento.
Il secondo criterio che ispirava la mozione era quello di andare
incontro ad esigenze di un indennizzo che fosse il più possibile
congruo e vicino alla perdita reale che subisce l'allevatore quando
è costretto ad abbattere un capo di bestiame.
Il terzo principio era di andare verso iniziative di ricerca da
una parte e di prevenzione dall'altra, che potessero portare ad uno
sradicamento definitivo della tubercolosi animale nella nostra
Regione. Pertanto, invece di proporre nel deliberato della mozione
che la Giunta si impegni a presentare una legge regionale che
contenga i dieci punti elencati nella mozione, l'accordo che si è
raggiunto in queste riunioni, è quello di incaricare le Commissioni
competenti del Consiglio regionale (la seconda e la quarta) a fare
un esame della situazione del risanamento, anche alla luce dei
risultati che si sono avuti nella campagna di risanamento che è
terminata; di proporre e di verificare, se è il caso, o un
programma di interventi o una legge, in base ai risultati che
emergeranno da questo esame, che tenga conto dei tre criteri prima
ricordati.
Pertanto, il testo della mozione dovrebbe essere così
modificato:
"Il Consiglio regionale
DELIBERA
di incaricare la II e la IV Commissione permanente del
Consiglio regionale per un esame approfondito e documentato della
situazione del risanamento del bestiame in Valle d'Aosta, al fine
di proporre, attraverso un costante confronto con le Associazioni
interessate, provvedimenti legislativi o programmi di intervento
che favoriscano: primo, un ampio coinvolgimento delle categorie
interessate alla campagna di risanamento; secondo, un adeguato
indennizzo dei capi da abbattere; terzo, la predisposizione di
iniziative di ricerca e di misure di prevenzione che consentano un
definitivo sradicamento della tubercolosi animale".
Tra le cose che intendo mettere in rilievo c'è anche il fatto
che le Commissioni dovrebbero lavorare con continuo e costante
confronto con le rappresentanze delle categorie interessate, perché
le proposte da fare per questi programmi di intervento o per queste
modifiche legislative abbiano il massimo consenso.
Quindi, porgo alla Presidenza del Consiglio il nuovo testo del
deliberato che credo rispetti quanto era stato concordato nelle
riunioni e attendo le osservazioni dei colleghi che erano presenti
e sono disponibile a discutere, per verificare se questo testo
raccoglie gli assensi di tutto il Consiglio.
Presidente
- La prima osservazione la faccio io, ed è di
carattere formale. Non si tratta della II e della IV Commissione,
ma della III e della IV, in quanto la III - Sviluppo Economico -
prevede agricoltura, zootecnia, etc. Quindi mi sembra che le due
Commissioni più competenti siano la III e la IV.
Ha chiesto di parlare il Consigliere Voyat; ne ha facoltà.
Voyat (UV)
- Senza entrare nel merito della questione del
risanamento, vorrei dire solo una cosa. È vero che Mafrica ha fatto
queste proposte, ma è altrettanto vero che non ho detto che le
accettavamo in questi termini. Avevo infatti ribadito che la legge
n. 13 del '62 era sufficientemente completa e che, in tutti i casi,
potevamo accettare (e mi riservavo di parlarne con l'Assessore che
non era presente) una maggiore collaborazione delle Commissioni e
dell'Associazione degli Allevatori con l'Assessore, ma non di
vedere un nuovo progetto di legge.
Se si vuole che le Commissioni esaminino la possibilità di
migliorare alcune leggi dietro segnalazione dell'Assessore, questo
mi va bene; però sottolineo che non avevo parlato di
predisposizioni di un nuovo progetto di legge. Infatti, non vedo
cosa ci sia di nuovo da proporre. Se prendiamo la legge n. 13/1962,
vediamo che essa è completa, che indica chi deve fare il
risanamento, di chi è la responsabilità e quali sono le
responsabilità dei Comuni.
Pertanto, ribadisco quanto ho già detto (evidentemente
l'Assessore sarà libero di accettare o di allargare queste mie
proposte): accettiamo una maggiore collaborazione per
l'interessamento delle Commissioni e dell'Associazione Allevatori
in collaborazione all'Assessore, ma non accettiamo di esaminare una
nuova legge, perché non ne vediamo la necessità.
Presidente
- Ha chiesto di parlare il Consigliere Mafrica
per una precisazione. Ne ha facoltà.
Mafrica (PCI)
- Il testo dice di incaricare le
Commissioni per un esame approfondito del problema del risanamento,
al fine di verificare e predisporre un programma di intervento o
modifiche legislative come risulta dall'esame. Lo stesso
Consigliere Voyat ha detto che da questa discussione possono venire
necessità di modifiche delle leggi esistenti.
L'unica cosa che manca rispetto a quanto ha detto il Consigliere
Voyat, è il riferimento all'Assessore: ma la competenza
dell'Assessore in queste cose, la responsabilità che gli è
assegnata dalle normative vigenti, non viene tolta dalle mozioni.
Non vedo, quindi, l'importanza di questo aspetto.
Le Commissioni del Consiglio possono preparare dei programmi di
intervento e delle norme discutendo con l'Assessore; non si
presuppone che debba esserci l'accordo preventivo con
l'Assessore.
Presidente
- Abbiamo fatto alcune fotocopie che vengono
distribuite.
È aperta la discussione sul testo sostitutivo di quello
precedentemente trasmesso ai Consiglieri.
Ha chiesto di parlare l'Assessore alla Salute ed Assistenza
sociale, Rollandin; ne ha facoltà.
Rollandin (UV)
- L'esame della situazione attuale e
dell'applicazione di normative vigenti, penso non sia solo un
compito di Commissioni o sia un compito da delegare a organismi
particolari. Diverse volte in questo Consiglio ho avuto modo di
relazionare, per quanto mi competeva, sull'aspetto di attuazione
della bonifica sanitaria. Piuttosto, c'è da dire che le premesse
non sono corrette e portano ad un deliberato che, pur modificato, è
scorretto.
Infatti, giustificare una mozione con la necessità di avere il
consenso degli allevatori e con la preoccupazione di ottenere un
congruo indennizzo, può essere un'osservazione condivisibile. Non
solo, ma è stata alla base della preoccupazione della Giunta del
'79, che ha previsto l'adeguamento ad una normativa nazionale, e
questo ha permesso di ottenere finanziamenti previsti a livello
nazionale ed internazionale.
Il consenso degli allevatori su delle norme che prevedono azioni
di un certo tipo è possibile. Non sto qui a fare l'elenco di ciò
che è successo in altre Regioni; ciò che porta ad un intervento
errato è pretendere che le Commissioni predispongano un nuovo
disegno di legge, quando la competenza in materia di prevenzione a
questi livelli è riservata allo Stato, in base all'art. 6 dell'833,
con il quale si è mantenuto l'indirizzo in materie di prevenzione
generale; tant'è vero che i decreti ultimi che sono stati emanati
tengono conto di questa competenza specifica. Quindi, si vuole
prendere atto di una situazione difficile e strumentalizzarla,
predisponendo un nuovo progetto di legge.
L'assurdo di tutto questo è che chi, da una parte, si fa bello
con le grosse parole (programmazione, pianificazione, prevenzione),
quando c'è un piano a lungo termine, che crea delle difficoltà, è
il primo a sparare nel mucchio.
Qui ho chiesto tante volte quale fosse l'alternativa. Ci sono
leggi e decreti che prevedono al millimetro cosa va fatto: se
credete che tutta la competenza in materia internazionale possa
essere superata con le Commissioni che si mettono ad esaminare, vi
dico che siete degli illusi.
Qui i casi sono due: il primo è considerare che c'è una
situazione di attuazione difficile e di questo penso di essere
sufficientemente cosciente e di avere relazionato alla Giunta e al
Consiglio. Si deve tener conto che nella situazione attuale non si
può non attuare un programma di prevenzione, e non sto qui di nuovo
a dire qual è la finalità di tutto questo. Premesso che 19 anni di
bonifica sanitaria del bestiame non hanno sortito risultati
sufficienti alla lotta contro la tubercolosi, non si fa nessun
cenno al fatto che la normativa per tutti questi anni non è stata
quella ufficiale. Quindi, queste premesse non sono corrette; non
sono 19 anni, perché dal '79 la normativa è quella nazionale ed è
quella ufficiale.
Proporrei, pertanto di prevedere l'impegno della Giunta a
presentare un ordine del giorno che solleciti lo Stato ad adeguare
i compensi reali, come era previsto dalla legge iniziale.
L'altra cosa che mi stupisce è come mai tutte queste norme, che
qui hanno questa attenzione, quando si tratta del livello nazionale
non ne hanno alcuna? Abbiamo perso il finanziamento per un anno e
abbiamo fatto un ordine del giorno preciso, chiedendo che lo Stato
fosse più solerte nell'approvare queste norme che prevedevano
finanziamenti statali, legati a finanziamenti della CEE. Sappiamo
che qui l'indennizzo non è adeguato; è fissato con legge nazionale,
con perequazione annuale. Propongo di fare un ordine del giorno per
avere la disponibilità di attingere a maggiori finanziamenti,
facendo rilevare la particolarità della nostra razza, che non può
essere adeguatamente salvaguardata con un finanziamento come quello
attuale.
Pertanto, non voto una mozione di questo tipo e propongo di non
votarla, perché è assolutamente illegittima. Bisogna solo
predisporre un nuovo progetto di legge, inserendo la II e la IV
Commissione. Sono disposto a relazionare punto per punto, quando
volete, assieme alla Giunta sulla attuazione: per il resto, siete
rappresentati degnamente a livello governativo. Semmai, si può
studiare assieme un ordine del giorno che riprenda a livello
effettivo le difficoltà finanziarie (se siete d'accordo lo studiamo
assieme); in esso deve essere previsto, sempre rispettando il tetto
di 50 miliardi, un adeguato finanziamento del 16% per la
particolarità della razza pezzata rossa valdostana, che è
riconosciuta ufficialmente. Questo mi sembra un discorso
corretto.
Presidente
- Mi sembra che la situazione adesso sia la
seguente: era stata presentata una mozione. A questa mozione è
stato presentato dai proponenti un emendamento; l'Assessore alla
Sanità ed Assistenza sociale, Rollandin, mi sembra respinga la
mozione, non solo quella originale, ma anche quella emendata.
Quindi, di questo dovete tenere conto negli interventi.
Ha chiesto di parlare il Consigliere Martin; ne ha facoltà.
Martin (UVP)
- Credo al lavoro delle Commissioni, perché
altrimenti non avrebbero senso di esistere. Penso che del problema
del risanamento, tutto sommato, in queste Commissioni se ne sia
parlato molto e che questo abbia contributo a schiarire un po' le
idee a tutti i Consiglieri che hanno partecipato. Infatti in quella
riunione, oltre a me, molti altri Consiglieri erano a digiuno di
questo grosso problema. In quella riunione erano presenti anche
degli agricoltori e degli esperti che venivano da fuori e che hanno
potuto portare il loro contributo.
Ci siamo resi conto che la precedente mozione era un po'
utopistica, anche perché certe cose non erano assolutamente
proponibili, altre cose già esistono e quindi erano del tutto
superate.
In Commissione, al di là di quello che dice il nuovo testo, si
era ritenuto opportuno un coinvolgimento delle Commissioni
competenti in materia di risanamento, la III e la IV, per vedere di
parlare di questo problema, per avere intanto i dati aggiornati che
ancora non ci sono, sia sull'80 che sull'81. Non si voleva - e sono
d'accordo che non si debba arrivare a questo punto - arrivare ad
uno scontro: almeno questo è quello che ho inteso dal Gruppo
Comunista. Non si voleva arrivare ad uno scontro con i deliberati
della Giunta Comunale, ma si voleva soltanto cercare di portare un
contributo in tutta questa materia, e quindi un coinvolgimento
maggiore di quello esistente. Mi risulta infatti che l'Assessore
competente abbia coinvolto le categorie interessate.
È necessario continuare con questo incontro, cercando
soprattutto di informare le persone. Personalmente infatti ho avuto
modo di vedere che le persone sono poco informate. In effetti, gli
agricoltori, molte volte, fanno delle accuse ingiuste proprio
perché non sono correttamente informati sul problema del
risanamento. Ritengo quindi che questo sia un punto che dovrebbe
essere maggiormente sviluppato, anche per vedere di tutelare
maggiormente quello che tutti oggi indicano come capro espiatorio,
cosa che secondo me, non è assolutamente giusta. Infatti,
all'Assessore alla Sanità ed Assistenza sociale, Rollandin, bisogna
dare atto di avere affrontato una volta per sempre il problema da
un punto di vista molto serio e molto corretto.
Non so se un tipo di deliberato di questo genere, probabilmente
cambiandolo un po' non possa essere accettato. Dico questo perché
in effetti in quelle Commissioni avevamo deciso di accettare in
parte la mozione del Gruppo Comunista, modificata in questo senso.
Se facciamo le Commissioni, se decidiamo certe cose, e siamo tutti
d'accordo, e poi in Consiglio arriviamo continuamente a negare
tutto, mi chiedo a che cosa servano le Commissioni.
Chiederei all'Assessore Rollandin di esaminare la sua posizione
e vedere se è possibile, magari cambiando un po' il testo, arrivare
ad una soluzione concordata. Nel caso contrario, possiamo eliminare
le Commissioni, se non servono assolutamente a niente.
Presidente
- Ha chiesto di parlare il Vice-Presidente
Faval; ne ha facoltà.
Faval (UV)
- Anch'io credo nella funzione delle
Commissioni. Credo però, che il Consiglio non debba utilizzare in
modo equivoco il lavoro delle Commissioni, perché, come ci è stato
detto in modo estremamente chiaro, e come d'altra parte noi tutti
sapevamo già prima, il problema del risanamento non è un problema
di ordine legislativo, ma di carattere applicativo.
Sappiamo che da quando esiste la legge regionale, il problema
che ci si pone per realizzare il risanamento del bestiame è quello
di applicare la legge in un certo modo: in questo problema sono
coinvolte tutte le componenti, a partire dall'Allevatore per
arrivare all'Assessore, passando attraverso tutti gli altri
componenti.
A questo punto, ripeto, mi sembra equivoco attribuire alla
Commissione un certo tipo di funzione che, comunque, non può
svolgere. Infatti la funzione che dovrebbe svolgere è un'altra, e
quello che dobbiamo fare in questo Consiglio è cercare di parlare
chiaro e di dire esattamente come stanno le cose, evitando di
strumentalizzare dei problemi così importanti e così delicati come
questo. Il problema del risanamento in Valle d'Aosta è legato non
solo ad un fatto economico di estrema importanza, ma anche ad uno
degli aspetti culturali più importanti della vita di questa
Regione: essa infatti è fondamentalmente legata a quel tipo di
attività agricola.
A quel punto, ripeto ed insisto sulla necessità di non fare
delle speculazioni di bassa lega su cose di questo genere.
Cerchiamo di trovare un accordo che possa riuscire finalmente ad
ottenere quanto è stato ottenuto in altri paesi e in altre Regioni;
che cioè il bestiame che vive e si produce in Valle d'Aosta sia
finalmente risanato. Voglio portarvi un esempio: un mio carissimo
amico ha avuto i due bambini ammalati con 40 di febbre; bevevano il
latte di un alpeggio nella zona di Courmayeur. Si sono fatti oltre
60 giorni di ospedale perché avevano la tubercolosi: in
quell'alpeggio infatti, c'erano venti capi di bestiame
ammalati.
Presidente
- Ha chiesto di parlare l'Assessore alla
Sanità ed Assistenza sociale, Rollandin; ne ha facoltà.
Rollandin (UV)
- Non vorrei essere frainteso. Non ho
voluto dire che l'attività delle Commissioni non deve essere tenuta
nel debito conto. Quello che ho voluto dire è che ci sono due
livelli istituzionali, cioè la parte propositiva e la parte
legislativa che è giusto che venga esaminata. In questo caso, non è
carente.
L'aspetto più difficile è quello applicativo. Concordo sul fatto
che, purtroppo, non era mai stato spiegato perché si faceva il
risanamento. Dal 1979 fino ad ora, ho avuto ovunque riunioni su
questo argomento e la gente continuava a dire: come mai prima si
faceva in un altro modo? Ho cercato di spiegare perché la tecnica
usata prima non era corretta, e già qui c'era un grosso problema
perché fino ad allora erano abituati a vedere solo sé stessi. È un
problema di fiducia, che è essenziale nella collaborazione e nel
lavoro a livello agricolo; aver fiducia in quello che viene loro
detto.
Mi rendo conto che la carenza di formazione è il dato
determinante in tutto questo problema. Questo è un dato basilare,
perché la gente non sapeva assolutamente perché si faceva in un
certo modo. Quando si dice di mettere un animale giovane via, che
poi al reparto della macellazione risulta appena con un linfonodo,
rispondevano che quell'animale era sano, non aveva difficoltà in
alpeggio. Non è comodo adesso modificare una serie di informazioni
errate e di questo va tenuto conto.
A me sta bene il coinvolgimento delle Commissioni, però ritengo
che la parte più difficile sia quella di dare l'impostazione
corretta nell'applicazione. Siamo stati il più rigorosi possibile
nell'applicazione, cercando da far vedere che il metodo era uguale,
unificando i periodi, facendo vedere all'allevatore che cosa
succedeva; abbiamo accettato ultimamente di fare l'analisi
microscopica, cosa che non è prevista, per dimostrare le condizioni
di un animale. Questo coinvolgimento quindi, c'è già stato, il che
non toglie che possa essere ancora migliorato.
Questo dibattito non è assolutamente fuori luogo, anzi è
un'informazione corretta, innanzitutto al Consiglio, che deve
rendersi conto di qual è la difficoltà applicativa di una legge
così triste per i risvolti economici che ha. Allo stesso modo, non
si può nascondere che a livello tecnico non c'è niente da
inventare.
Mi sta tutto bene il coinvolgimento delle Commissioni, però mi
sembra che il loro lavoro debba essere rappresentato da degli
incontri dei rappresentanti dei lavoratori con le Commissioni.
Questo mi sta benissimo, anzi agevola il lavoro di preparazione;
però non vorrei che passasse per miglioramento quello che invece
non lo è; non c'è la carenza normativa, c'è una carenza
applicativa.
Mi sta bene di prevedere incontri periodici, di avere un maggior
contatto con gli allevatori, ma non che si dica di predisporre una
nuova norma.
A questo punto, mi permetterei di sollevare un discorso di
adeguamento delle tariffe per la particolarità della nostra
Regione. La legge nazionale non fa una diversificazione tra
l'aspetto specifico del valore di una razza, e il valore della
carne. A livello di macello cosa succede? Sia che si porti al
macello un animale della pezzata rossa o un animale di una razza
Simmenthal, allevata in altre zone della nostra Regione, la resa è
diversa ma per noi è indispensabile mantenere le caratteristiche di
quel tipo di animale, che è funzionale con il nostro
territorio.
Chiederei se fosse possibile, di studiare assieme una proposta
che venga inoltrata, affinché la legge del risanamento preveda un
adeguamento annuale di queste tariffe e una norma per la
particolarità della razza della nostra Regione. Le iniziative e le
misure di prevenzione, d'altro canto sono già svolte da istituti
nazionali che devono continuare la loro azione.
Presidente
- Ha chiesto di parlare il Consigliere Voyat;
ne ha facoltà.
Voyat (UV)
- La soluzione potrebbe essere la seguente;
evidentemente se il Partito Comunista l'accetta. Il deliberato
sarebbe il seguente: sollecitare la collaborazione della III e IV
Commissione permanente del Consiglio regionale e le Associazioni di
categoria con l'Assessore competente al fine di seguire e
migliorare, ove possibile, il risanamento del bestiame per l'anno
'82. Rimane poi aperto il discorso che faceva anche l'Assessore
competente, circa un ordine del giorno; oppure, si potrebbe già qui
aggiungere una rimostranza nei confronti dello Stato che è uno dei
primi inadempienti per la questione finanziaria nella politica del
bestiame nei confronti dell'Amministrazione regionale.
Presidente
- Ha chiesto di parlare il Consigliere
Mafrica; ne ha facoltà.
Mafrica (PCI)
- L'Assessore alla Sanità ed Assistenza
sociale è partito, fin da quando abbiamo presentato la mozione, dal
presupposto che la mozione fosse stata presentata per dimostrare
che lui non aveva operato bene. Il presupposto era anche che i
comunisti volessero fare una campagna di denigrazione nei suoi
confronti: almeno così abbiamo capito da quello che ha detto.
In realtà, la mozione non ha questo scopo, perché se abbiamo
fatto una prima riunione dei Capigruppo e abbiamo deciso di farne
una seconda e di far venire degli esperti, e abbiamo fatto venire
come Gruppo Comunista il Vice-Presidente dell'Ente Agricolo di
Sviluppo Piemontese, lo abbiamo fatto perché egli per la sua
attività aveva delle conoscenze superiore alle nostre. Lo abbiamo
fatto intervenire perché volevamo portare un nostro contributo non
per impedire che venisse effettuato il risanamento del bestiame, ma
perché questo risanamento venisse condotto, secondo il nostro
giudizio e secondo anche quello che ha detto l'Assessore, con la
comprensione e la partecipazione degli allevatori che, per ragioni
storiche, hanno avuto un momento di disorientamento.
Queste riunioni che abbiamo fatto dei Capigruppo, delle
Commissioni con gli esperti sono state fatte per trovare un modo
d'operare che soddisfacesse le esigenze dei diversi gruppi. Il
testo del deliberato non propone, credo, nulla di diverso da quello
che dice il Consigliere Voyat. Credo di poter dire che lo stesso
Assessore ha fatto riferimento a proposte di legge.
Lo Stato ha delle competenze in materia legislativa, questo è
indubbio, però la Valle d'Aosta è una Regione che ha potestà di
adattamento delle leggi. Non voglio entrare nei particolari, ma per
fare degli esempi, per quello che riguarda la prevenzione, la
possibilità di ristrutturare le stalle in determinati modi, i
contributi che possono essere dati a chi procede in questa
direzione possono essere dati dalla Regione.
Il testo della mozione, in sostanza, dice che la III e la IV
Commissione sono incaricate di fare un esame documentato e
approfondito della situazione del risanamento del bestiame. In
quelle riunioni, non si avevano ancora i dati disponibili per
quello che riguarda l'ultima campagna di risanamento e si pensava
di fare questo esame anche alla luce di questi risultati.
Si dice che il fine di questo lavoro è quello di proporre, con
il confronto costante con le associazioni interessate, eventuali
provvedimenti legislativi oppure programmi di intervento. Questi
programmi di intervento, questi provvedimenti, hanno quei tre fini
che mi sembra siano riconosciuti come opportuni da tutti, quindi,
non vedo la materia del contendere, a meno che non si parta con un
processo alle intenzioni che in questo caso è fuori luogo.
Presidente
- Ha chiesto di parlare l'Assessore alla
Sanità ed Assistenza sociale, Rollandin; ne ha facoltà.
Rollandin (UV)
- Ho inteso spiegare la sensazione di
essere nel mirino, proprio per il fatto di essere direttamente
coinvolto in questo problema. Ho cercato di spiegare i problemi, ho
cercato di coinvolgere le categorie dando una spiegazione anche
scientifica dell'impostazione attuale del risanamento; per il
resto, non ho alcuna preoccupazione nell'esaminare questa
mozione.
Quello che voglio dire è che in questa mozione non è corretta la
premessa, quindi la premessa si toglie; si è constatato che ci
sarebbero tante cose anche lì da aggiungere, ma mi fermo solo
sull'ultimo punto che dice: il nostro intendimento è uguale a
quello espresso nelle righe che ha letto il Consigliere Voyat. Se
una è uguale all'altra, scegliamo quella di quest'ultimo. Se
l'intendimento è capito, una volta che siamo d'accordo sugli scopi,
non mi sembra che ci sia da discutere sulla parola in più o la
parola in meno.
C'era stata una riunione dove mi era stato contestato il metodo:
ho detto che aspettavo una Commissione che mi portasse delle prove
e testimonianze del fatto che queste cose sono modificabili. Quello
che ho detto io è un'altra cosa ed è l'adeguamento monetario, che è
l'unica cosa che di volta in volta viene fissata con decreto e non
con legge. Ho detto che sono disponibile, assieme alle Commissioni,
a studiare un adeguamento specifico per questo coinvolgimento degli
allevatori. Ritengo che questi punti siano presenti in quanto ha
detto il Consigliere Voyat e possiamo quindi votare la sua
mozione.
Presidente
- Ha chiesto di parlare il Consigliere
Mafrica; ne ha facoltà.
Prima di dargli la parola, però, vi leggerei l'art. 108 del
Regolamento:
"su ciascuna mozione possono essere presentati
emendamenti secondo le norme di cui all'art. 62. La discussione
degli emendamenti ha luogo dopo la discussione generale, i singoli
emendamenti sono discussi e votati separatamente secondo l'ordine
dell'inciso cui si riferiscono. Gli emendamenti presentati ad una
mozione vanno posti in votazione secondo l'ordine stabilito
dall'art. 62 che dice esattamente che gli emendamenti sono prima
quelli soppressivi, etc., etc.".
La parola al Consigliere Mafrica.
Mafrica (PCI)
- Credo che se il discorso è relativo alle
premesse, se il discorso è sul numero degli anni, si può mettere
invece che da 19 anni, semplicemente da anni; al limite, questa
premessa si può anche togliere. L'Assessore alla Sanità ed
Assistenza sociale sottilizza sul fatto che si possono fare delle
modifiche attraverso decreti dell'Assessorato e non provvedimenti
di legge.
Quando si parla di provvedimenti legislativi la dizione è molto
generica. Quindi, anche questa questione dell'indennizzo può essere
vista in Commissione con la partecipazione di queste categorie.
Credo di poter dire che il nostro Gruppo è disponibile a
togliere la premessa, la prima parte, però insistiamo sul fatto che
rimanga questo deliberato, proprio per quei motivi che abbiamo
detto.
Presidente
- Rileggo l'emendamento del Consigliere Voyat,
così avete un momento di riflessione:
"Il Consiglio regionale
delibera, del dispositivo, di sollecitare la collaborazione della
III e IV Commissione permanente del Consiglio regionale e delle
Associazioni di categoria con l'Assessore competente, al fine di
seguire e migliorare, ove è possibile, il risanamento del bestiame
per l'anno 1982".
I presentatori chiedono la votazione della loro mozione; il
Consigliere Voyat ha previsto un emendamento, che è sostitutivo. La
procedura - in questo caso non abbiamo delle norme precise nel
regolamento che parla solo di emendamenti e non di sostituzione del
deliberato - ha consigliato molte volte di fare tutte e due le
votazioni, in modo che i presentatori possano votare la loro
mozione e altri emendamenti. Mancando in questo caso un ordine del
giorno, che annullerebbe il dispositivo, la mia proposta è che si
metta in votazione il deliberato proposto da uno dei proponenti,
dal Consigliere Mafrica, e poi se lo richiede, successivamente,
l'emendamento sostitutivo proposto dal Consigliere Voyat. Questa è
un'interpretazione di buon senso del regolamento. Altrimenti, non
c'è che da mettere in votazione il deliberato della mozione
proposta dai proponenti, sennò verremmo all'assurdo di votare una
mozione diversa da quella dei proponenti.
Ricapitolando: il primo dispositivo, quello iscritto nella
seduta del 26/27 novembre, viene ritirato dai presentatori e
sostituito con il dispositivo firmato da Mafrica, che metterei in
approvazione. La mozione, secondo i presentatori, rimane uguale
fino al dispositivo, poi viene votata tutta la mozione con il nuovo
dispositivo proposto.
Mi fanno presente che se viene respinta questa mozione, non può
più essere messa in votazione un'altra mozione.
Ha chiesto di parlare il Consigliere Mafrica; ne ha facoltà.
Mafrica (PCI)
- Avevo detto prima, e riconfermo, che c'è
la disponibilità, quindi prego il Presidente di considerare
decaduto il primo punto delle premesse: poi ci sono le premesse
successive (constatato, rilevato, ritenuta) e la proposta nostra di
modifica al precedente deliberato con il deliberato presentato
oggi. Questo è quello che noi chiediamo che sia votato.
Presidente
- Metto in votazione il testo presentato con
la soppressione del primo comma delle premesse, relativo ai 19
anni, e il deliberato presentato in data odierna, che è stato
distribuito.
Esito della votazione:
Presenti: 21
Votanti: 18
Maggioranza richiesta: 11
Astenuti: 3 (Lanièce, Chabod, Borbey)
Favorevoli: 6
Contrari: 12
Il Consiglio non approva.
Presidente
- Per quanto si è detto prima, ritengo che
essendo stata respinta la mozione non si possa procedere ad altre
votazioni.
Colleghi Consiglieri, la seduta è sospesa, i lavori riprendono
domani mattina alle ore 9,30.
La seduta è sospesa alle ore 20,16.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK