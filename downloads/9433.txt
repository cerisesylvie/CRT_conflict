Consiglio Regionale della Valle d'Aosta - Oggetto del Consiglio n. 493 del 26 aprile 1989 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 493 del 26 aprile 1989 - Resoconto
OGGETTO N. 493/IX - DISEGNO DI LEGGE: "ACQUISTO DI
PARTECIPAZIONE AZIONARIA DELLA AIR VALLEE S.P.A., CON SEDE IN
SAINT-CHRISTOPHE, AOSTA".
PRESIDENTE:
Ha chiesto di parlare l'Assessore alle Finanze
Voyat, ne ha facoltà.
VOYAT (UV):
Sin dal momento della sua creazione, si
sperava che l'aeroporto di Aosta avesse uno sviluppo. Purtroppo
dobbiamo constatare che, se lo sviluppo c'è stato da una parte per
il volo sportivo e il volo a vela, per quanto concerne il volo
prettamente turistico, o per meglio dire il volo
commerciale-turistico, lo sviluppo non c'è stato.
Sappiamo che allora c'erano difficoltà per l'installazione di
servizi di radioassistenza, così come c'erano difficoltà
legislative per la creazione di società che svolgessero questo
lavoro; nello stesso tempo possiamo anche dire che i tempi non
erano senz'altro maturi, in quanto la necessità di volo aereo in
funzione di radio-taxi o per voli sanitari non era sentita.
Possiamo dire che ora i tempi sono maturi; e, soprattutto, a
partire dal mese di luglio dell'86 la legislazione italiana
permette la liberalizzazione del trasporto aereo per cui c'è la
possibilità per società private di fare del trasporto pubblico per
passeggeri.
Quindi, c'è la possibilità anche in Valle d'Aosta di avere un
collegamento di terzo livello con gli altri centri maggiori
d'Italia e dell'estero; alcuni anni fa si è creata una società che
svolge l'attività di volo commerciale per passeggeri, società che -
dobbiamo sottolinearlo - è, sì, l'unica in Valle d'Aosta, ma è
anche la seconda in Piemonte. Con questo vogliamo dire che il
bacino di utenza non è solo la Valle d'Aosta, ma potrà essere anche
la Regione Piemonte.
Il terzo fattore che porta a dire che i tempi sono maturi
riguarda i lavori di ampliamento e di riammodernamento che in
questi anni si sono svolti all'aeroporto. In effetti, c'è stato
l'ampliamento della struttura con l'inserimento della protezione
civile e, di conseguenza, si sono creati anche nuovi locali che
possono essere adibiti per l'aeroporto, sono stati previsti
l'ammodernamento della torre di controllo, il riposizionamento
della pista, che è stato fatto in conseguenza all'approvazione del
progetto dell'autostrada, e l'illuminazione della pista, che verrà
realizzata al più presto.
La Regione è sempre stata favorevole alla realizzazione di
collegamenti aerei fra la nostra Regione e gli altri centri, o
almeno quelli più importanti d'Italia e d'Europa, tant'è vero che
il piano trasporti, approvato lo scorso anno, prevede uno sviluppo
del volo aereo in Valle d'Aosta. Nello stesso tempo ci sono stati
degli impegni da parte dell'Amministrazione regionale con la
COTRAO, per avere un certo livello di volo aereo in Valle d'Aosta
per i collegamenti transfrontalieri.
E' quindi sulla base di questa situazione che la Giunta
regionale propone la sottoscrizione di un capitale di 700 milioni
nella società AIR VALLEE. Tale società ha recentemente deliberato
di elevare il proprio capitale sociale da uno a due miliardi, di
cui, come dicevo, 700 milioni dovrebbero essere sottoscritti
dall'Amministrazione regionale, mentre 300 milioni sono già stati
opzionati da privati.
L'entrata nella società da parte dell'Amministrazione regionale
significa da una parte promuovere e dall'altra poter controllare lo
sviluppo aereo che si vuole in Valle d'Aosta, affinché esso sia
compatibile con le intenzioni dell'Amministrazione regionale.
Come dicevo, esistono possibilità di sviluppo di questa società,
in quanto si vuole avere collegamenti con altri grandi centri; c'è
poi un sempre maggior utilizzo dell'aereo-taxi, per il quale il
bacino di utenza non sarà solo la Valle d'Aosta, ma potrà essere
anche il Piemonte; c'è la necessità dei trasporti sanitari, che
sono già stati fatti in questi ultimi tempi con gli aerei di questa
società. C'è poi una tendenza ad un maggiore sviluppo del traffico
aereo turistico, cioè ci sono turisti che viaggiano con aereo
proprio o noleggiandolo, e ci sarà senz'altro la possibilità di
aumentare ancora l'attività nell'aeroporto di Aosta per quanto
riguarda il volo a vela. Non ci sono difficoltà ad avere
l'agibilità per il terzo livello nell'aeroporto di Aosta; questo è
già stato confermato e si trova anche nella documentazione data
alle Commissioni, sennonché, al momento in cui ci sarà l'agibilità
per il terzo livello, per avere l'agibilità al commercio nazionale
ci vorrà, evidentemente, come detto in Commissione, assunzione di
personale tecnico-amministrativo, quindi persone che dovranno
essere preparate per la torre di controllo. Si dovrà fare una
convenzione con i Vigili del Fuoco e, nello stesso tempo, sarebbe
bene anche fare una convenzione con l'USL, per l'assistenza
sanitaria. Dobbiamo dire che in questo momento esiste già un
servizio permanente per quanto riguarda la protezione civile.
Occorrerà fare altri piccoli lavori di manutenzione, come la
chiusura dei cancelli o la costruzione di locali per i passeggeri,
mentre per il commercio internazionale (parlando di commercio si
parla sempre di commercio passeggeri, mai di merci) c'è la
necessità di un'assistenza radiocomandata per l'atterraggio. I
costi per tutto questo sembra che siano abbastanza limitati, che la
fattibilità sia anche operante in tempi brevi, quindi, terminate
queste opere, avremo l'agibilità del terzo livello anche per il
commercio internazionale per l'aeroporto di Aosta.
Lo sviluppo dell'aeroporto di Aosta tramite questa società
comporta anche l'aumento di posti di lavoro. Come è scritto nella
relazione distribuita, c'è la possibilità di arrivare nel giro di
3-4 anni a circa 15, massimo 20 persone.
Un'altra preoccupazione di alcuni Commissari riguardava
l'inquinamento acustico o l'inquinamento da fumi. C'è una relazione
fatta dai responsabili della società (che posso anche distribuire),
in cui si dice che non c'è inquinamento acustico o inquinamento da
fumi, in quanto la legislazione sui voli prevede delle sanzioni
molto elevate e prevede anche che questi aerei siano dotati di
tutta l'apparecchiatura necessaria per l'abbattimento acustico e
l'abbattimento dei fumi.
In Commissione si è forse discusso di più della convenzione fra
l'Amministrazione regionale e l'Air Vallée, oppure della gestione
dell'aeroporto, che non della sottoscrizione di capitali. Ci sarà
nel prossimo futuro la possibilità di discutere della questione
della gestione, in quanto la gestione dell'aeroporto di Aosta è
scaduta il 28 marzo, e pertanto sarà ripresentata in Consiglio
regionale. Per quanto riguarda la convenzione, sappiamo che scade
nel mese di maggio del 1990, per cui nei primi mesi del 1990
senz'altro dovrà essere ripresentata in Consiglio.
Si dà atto che alle ore 18,00 assume la Presidenza il
Presidente Bich.
PRESIDENTE:
Dichiaro aperta la discussione generale sul
disegno di legge.
Ha chiesto di parlare il Consigliere Riccarand, ne ha
facoltà.
RICCARAND (NS):
Il giudizio di Nuova Sinistra su questo
disegno di legge è totalmente negativo. A nostro avviso con questo
provvedimento si vuole forzare la mano e dare un ulteriore
finanziamento ad una società privata che è già abbondantemente
finanziata dall'Amministrazione regionale. E' un'operazione che
viene fatta senza avere un quadro preciso della situazione e che ha
un unico obiettivo, che è chiaro e che è indicato molto
esplicitamente nelle stesse relazioni della società AIR VALLEE.
Nella relazione dell'aprile '89. che è stata distribuita in
occasione dei lavori della Commissione, si spiega chiaramente qual
è l'obiettivo di questo aumento di capitale sociale e della
conseguente partecipazione della Regione a questo aumento. E'
scritto a pag. 7: "A metà di ottobre, a seguito della fermata del
nostro FIPS (che è l'aereo usato per l'attuale convenzione con la
Regione) per scaduti termini manutentivi, abbiamo noleggiato dei
bireattori nel rispetto degli impegni presi con la Regione.
Ovviamente il servizio è cresciuto di qualità e da quando siamo
tornati all'impiego della nostra macchina il nostro primo utente
chiede insistentemente l'acquisto di un bigetto. Per questo
tuttavia si dichiara disponibile a partecipare al nostro capitale
nella misura del 35%".
A pag. 8 si dice: "Nell'immediato la nostra società intende
acquistare un secondo velivolo che garantisca la piena operatività,
anche quando una delle due macchine è in manutenzione, e la scelta
per un aeroplano bigetto, del tipo Chesna ecc., il cui costo
oscilla intorno ai due miliardi. Per questo il capitale sociale è
stato portato a due miliardi e dovrà essere ulteriormente
incrementato, se necessario".
Qui è detto molto chiaramente quello che non viene detto nella
relazione del disegno di legge; cioè, lo scopo di questo aumento di
capitale sociale, che naturalmente è sostenibile soltanto
attraverso una forte partecipazione azionaria della Regione, è
quello di acquistare questo secondo aereo che è sollecitato dalla
stessa Amministrazione regionale, stando a quanto è scritto nel
testo della società. Questo è l'unico contenuto concreto di questa
operazione, ed è un contenuto che si aggancia strettamente con la
gestione dell'attuale convenzione fra Amministrazione regionale e
società AIR VALLEE rispetto ad un servizio che viene fornito alla
nostra Amministrazione.
Quindi è chiaro che, come già avvenuto in Commissione , anche in
quest'aula non si può prescindere, nella valutazione di questo
disegno di legge sulla partecipazione azionaria della Regione, da
quello che è il contenuto dell'attuale convenzione fra Regione e
AIR VALLEE e da quella che ne è stata finora la gestione. Allora,
sulla gestione della convenzione non abbiamo tutti i dati a
disposizione, perché la famosa relazione semestrale che doveva
essere consegnata al Consiglio regionale, non è mai pervenuta a
questo Consiglio. E' una mancanza che avevamo già segnalato in
quest'aula, a cui non si è posto rimedio; si è soltanto aggiunta
una scarna documentazione da parte dell'AIR VALLEE e l'annuncio da
parte dell'Assessore alle Finanze che la relazione è pronta, che è
alla firma, che quanto prima ci verrà comunicata, ma finora non
l'abbiamo vista. Dai dati però che la stessa società ci ha fatto
pervenire sui primi sei mesi di gestione della convenzione e sul
successivo quadrimestre, emergono comunque già una serie di dati
che sono significativi e che presentano un quadro della situazione
che è notevolmente diverso da quello che stava alla base della
convenzione votata dal Consiglio. Ad esempio, per quanto riguarda
le ore di volo, erano previste in convenzione 600 ore di volo
all'anno a favore della Regione (quindi 300 ore per semestre) per
un compenso forfetario di 730 milioni all'anno più IVA. Le ore di
volo non sono state 300 nel primo semestre, ma sono state 197, cioè
un numero di ore notevolmente inferiore a quello previsto dalla
convenzione. Nel successivo quadrimestre le ore di volo sono state
140, per cui anche in questo caso siamo ad un livello notevolmente
inferiore a quello previsto dalla convenzione, mentre il compenso
dovuto dalla Regione, essendo forfetario, è rimasto naturalmente lo
stesso. Nella convenzione si prevedeva che la partenza e l'arrivo
degli aerei avvenisse all'aeroporto di Saint-Christophe, arrivando
a Roma-Ciampino e viceversa, invece finora - escluso forse un paio
di voli iniziali - gli aerei sono decollati dall'aeroporto di
Torino-Caselle, sono andati a Roma-Ciampino e sono tornati, ma non
si è mai usato l'aeroporto di Aosta neppure in questi ultimi mesi,
pur essendo stata ripristinata l'agibilità della pista
dell'aeroporto di Saint-Christophe. E neppure si è provveduto, come
era previsto in convenzione esplicitamente, ad istituire un
servizio di minibus di collegamento fra Aosta e Torino-Caselle a
carico della società AIR VALLEE.
La durata dei viaggi: tutta la documentazione che ci era stata
inviata dalla AIR VALLEE prima del la convenzione e la stessa
documentazione che stava alla base della convenzione diceva: "Il
viaggio con l'aereo turboelica che verrà acquistato verrà fatto in
un'ora e quarantacinque minuti dall'aeroporto di Saint-Christophe a
Roma-Ciampino".
Se guardiamo i dati forniti dalla società, ci rendiamo conto che
mediamente - ma ci sono anche dei voli più lunghi - il volo è di
due ore da Torino-Caselle a Roma-Ciampino. C'è quindi una distanza
enorme da quelle che erano le previsioni.
Non abbiamo nessun dato sui passeggeri trasportati perché non ci
è stato fornito, si possono solo fare delle stime molto indicative.
In base al numero di voli che sono stati fatti, si può supporre che
nel primo semestre i passeggeri trasportati non siano stati più di
200, anzi sicuramente meno; se andiamo a fare un conto dei costi,
vediamo che, a fronte di una spesa che abbiamo sostenuto di 460
milioni, per gli stessi passeggeri trasportati sui voli di linea -
e mettendoci meno tempo perché da Torino-Caselle a Roma-Fiumicino
sono 45-50 minuti, invece che le due ore dell'AIR VALLEE - non
avremmo speso più di 50 milioni. Mi pare che la differenza sia
notevole anche per una sperimentazione.
Una cosa curiosa da rilevare è che negli stessi giorni in cui
l'aereo dell'AIR VALLEE va da Torino-Caselle a Roma-Ciampino e
torna indietro semivuoto (succede spesso), ci sono dei dipendenti
dell'Amministrazione ed anche dei Consiglieri regionali che vanno a
Roma sul normale aereo di linea; e questo succede sia perché anche
da parte del dipendente dell'Amministrazione c'è una certa
titubanza a salire su quell'aereo, sia perché manca anche
l'informazione e l'organizzazione. Quell'aereo è visto un po' come
un aereo presidenziale, per cui tutto il resto dell'Amministrazione
se ne tiene alla larga.
I risultati di questa convenzione finora sono sicuramente
pessimi e non positivi, come viene sbandierato dalla Giunta e viene
detto nelle relazioni della stessa società: sono dati che
smentiscono quelle che erano le previsioni iniziali, anche quelle
più modeste, rispetto all'utilizzo di questo servizio.
Nonostante la mancanza di una valutazione sulla gestione della
convenzione, ma, anzi, con i limiti che emergono nella gestione di
questa convenzione dai primi dati, si viene tranquillamente a
proporre una partecipazione azionaria che è finalizzata soltanto
all'acquisto di un nuovo aereo, un pochino più bello, un pochino
più confortevole, molto più costoso, sia in termini di prezzo
reale, sia in termini di manutenzione di gestione, ecc..
Durante la discussione in Commissione abbiamo appreso - e
risulta anche dalla documentazione che ci è stata fornita - che la
Giunta ha inoltre dato alla società AIR VALLEE un incarico di
progettazione per il potenziamento dell'aeroporto. E anche questa è
una cosa abbastanza singolare; ci chiediamo come mai un incarico di
progettazione di un potenziamento dell'aeroporto, invece che essere
affidato ad un gruppo specializzato, venga affidato ad una società
che svolge un servizio di lavoro aereo e che, evidentemente, ha ben
poco a che vedere con la progettazione del potenziamento
dell'aeroporto. Ci sembra che in tutta questa vicenda ci sia un
modo di procedere da parte della Giunta che non è assolutamente
accettabile.
Avevamo chiesto in Commissione di procedere diversamente, cioè,
prima di tutto volevamo avere un quadro chiaro e certo, definitivo,
sul fatto sé sia possibile o meno la trasformazione dell'attuale
aviosuperficie di Saint-Christophe in un aeroporto aperto al
traffico commerciale, nazionale e internazionale. L'Assessore prima
diceva che la trasformazione è cosa semplice; si era anche detto
due anni fa che si facevano dei lavori di miglioramento
dell'aeroporto e poi abbiamo dovuto tenerlo chiuso per sei mesi,
perché Civilavia ha detto che quei lavori non erano fatti bene. In
Commissione era stato chiesto, e non solo da parte del nostro
Gruppo ma anche da Gruppi di maggioranza, un parere autorevole, un
parere da parte di Civilavia sul fatto che ci fossero concrete
possibilità di trasformare l'aeroporto turistico di
Saint-Christophe in aeroporto commerciale. Di fronte a questa
richiesta ci è stato risposto di no, perché c'è stata una
maggioranza di voti che era favorevole a richiedere questo parere,
ma ci sono stati anche astenuti e voti contrari e non è stato
possibile avere una maggioranza in Commissione, per cui la
richiesta è stata accantonata. Avevamo chiesto, e ribadiamo questa
richiesta, che per prima cosa era necessario sapere se era
possibile trasformare l'aeroporto di Saint-Christophe in aeroporto
commerciale, a quali condizioni, con quale tipo di investimenti;
questa era la questione pregiudiziale rispetto a qualsiasi discorso
di partecipazione azionaria, di investimento, ecc..
C'è poi da valutare i tipi di interventi da fare; se è possibile
trasformare l'aeroporto turistico attuale di Saint-Christophe in
aeroporto commerciale, bisogna vedere con quale tipo di
investimento e poi con quale tipo e con quali spese di gestione.
Adesso credo che la convenzione con l'Aeroclub ci comporti una
spesa di gestione dell'aeroporto sui 250 milioni all'anno, ma una
volta che lo trasformiamo in un aeroporto commerciale, quale sarà
questa spesa? Questi dati noi non ce li abbiamo; abbiamo soltanto
una dichiarazione: "Vogliamo diventare un aeroporto
commerciale".
Terzo elemento: se anche è possibile la trasformazione
dell'aeroporto in aeroporto commerciale - il che è tutto da
verificare, perché ci è stato detto che ci sono anzitutto gli
ostacoli naturali, fisici da tenere presenti, come le montagne, le
ciminiere della Cogne, alcuni palazzi di Aosta -, bisogna vedere
quali investimenti saranno necessari e quali saranno le spese di
gestione, bisogna vedere quale sarà l'utenza. Se vogliamo
trasformare l'aeroporto in aeroporto commerciale, dobbiamo avere un
minimo di valutazione dell'utenza. Dobbiamo, cioè, sapere che, ad
esempio, le spese di gestione saranno compensate dalle spese di
utenza. Anche in questo caso abbiamo chiesto che venisse fatta una
valutazione da parte della Finaosta sulla bontà economica di questa
operazione, ci è stato risposto sostanzialmente di no. Quindi, ci
viene proposto di approvare un disegno di legge che è confuso, che
è di bassissimo livello e che ha come scopo soltanto - come dicevo
all'inizio - l'acquisto di un aereo.
Per concludere, volevo solo fare una osservazione di stile e di
forma nel modo di presentare i provvedimenti; mi rivolgo
soprattutto all'Assessore alle Finanze. Qui basta leggere la
relazione per rendersi conto come si tratti di un testo che è stato
predisposto al di fuori dell'Amministrazione e poi portato
all'interno dell'Amministrazione; si dice: "Il progetto di legge; e
già questa è una dicitura abbastanza anomala) che viene presentato
all'approvazione della Giunta" e credo che chiunque sappia che il
disegno di legge viene presentato all'approvazione del
Consiglio.
(... Interruzione del Presidente della Giunta ...)
In prima battuta viene portato alla Giunta? E' la Giunta che lo
porta in approvazione a sé stessa?
Quando vi fate scrivere le relazioni, almeno dategli una lettura
prima di spedirle in Consiglio e correggete gli strafalcioni più
grossi!
PRESIDENTE:
Ha chiesto di parlare il Consigliere Mafrica,
ne ha facoltà.
MAFRICA (PCI):
In Commissione si è discusso parecchio e
bisogna dire che si è fatto di tutto per rendere difficile un voto
favorevole anche a chi, dal punto di vista dell'indirizzo, è
favorevole a questo tipo di trasporto. Perché? Perché, invece di
partire seguendo una certa logica, vale a dire presentando prima un
programma che riferisse sulla possibilità di sviluppo del trasporto
aereo commerciale nella nostra Regione, e poi presentare una
proposta che fosse relativa alle infrastrutture necessarie, tenendo
conto anche degli aspetti tecnici per non incorrere in eventi quali
quelli verificati di aver costruito una pista senza tener conto dei
raccordi con il resto della piana aeroportuale; invece di
presentare un programma di gestione dei costi di questa struttura,
si è arrivati a troncare la discussione con dati relativi alla
convenzione fra Regione e AIR VALLEE.
Avremmo preferito, e lo abbiamo chiesto molte volte, che si
facesse un'analisi seria sulla credibilità tecnica di questo
progetto affidandola alla Finaosta; avremmo preferito che ci si
presentasse un programma delle infrastrutture necessarie per
rendere questa aviosuperficie di terzo livello; avremmo voluto
avere la possibilità di capire qualcosa di più sulla gestione. A
nostro avviso, vanno tenute separate cose che sono distinte: una
cosa è il ruolo di una società aerea, una cosa è il ruolo della
gestione di questa struttura, un'altra cosa ancora è il tipo di
strutture tecniche che sono necessarie. A tutto questo non si è
voluto dare una risposta adeguata; probabilmente, avendo il tempo
di effettuare con più calma delle discussioni su questi aspetti,
molti avrebbero avuto una maggiore convinzione nel votare questo
provvedimento. Invece, sembra quasi che l'iniziativa della Giunta
consista nel reperire il denaro fresco per pagare questo 35% del
nuovo aereo che dovrebbe già essere stato acquistato in
sostituzione del precedente, che dovrebbe già essere stato venduto.
A noi non sembra che sia questo il modo più corretto di portare le
cose all'esame del Consiglio. Vorremmo che fosse chiaro che si sta
discutendo dello sviluppo del trasporto aereo commerciale e
turistico della Valle d'Aosta, non del trasporto dei Consiglieri
regionali da Aosta a Roma. Se discutiamo dello sviluppo di un
sistema che è indispensabile in una società quale quella attuale,
per rendere più frequenti i collegamenti fra la nostra città ed
altre città, per favorire l'accesso di turisti, persone interessate
agli affari e cose di questo tipo, è una cosa; se invece vogliamo
rendere più agevole il volo dei membri della Giunta e del Consiglio
fino a Roma è un altro discorso.
Proprio nel corso della discussione ci sono venute molte
perplessità, ma, poiché rimaniamo fedeli a questo indirizzo
politico di fare quanto possibile perché si abbia in Valle d'Aosta
uno sviluppo di tutti i mezzi di comunicazione più moderni, fra i
quali indubbiamente quello aereo ha un suo posto, e con l'impegno a
controllare poi che questo finanziamento non sia utilizzato
soltanto per comprare un aereo, ma per perseguire una politica,
accederemo al voto di questo provvedimento di legge.
PRESIDENTE:
E' chiusa la discussione generale.
Ha chiesto di parlare l'Assessore alle Finanze Voyat, ne ha
facoltà.
VOYAT (UV):
Penso che l'abbia già detto bene il Presidente
della Giunta, la relazione non parla dell'approvazione della
Giunta, ma "all'approvazione dalla Giunta" al Consiglio. Anche se è
vero che molte di queste relazioni vengono fatte parlando con chi è
in causa con l'Amministrazione regionale.
Partendo dal fatto della gestione e della convenzione, ho già
detto prima che avremo possibilità di parlarne in un prossimo
futuro. E' vero che è stato chiesto in Commissione di sapere quanto
verrà a costare la gestione dell'aeroporto, ma è anche vero che, a
quel momento, si è detto che si prevedeva l'espansione con
l'assunzione di un determinato numero di persone, con alcune
convenzioni da fare, ma che evidentemente non erano disponibili i
costi calcolati alla lira. Già in Commissione un calcolo sulla
spesa di gestione era stato fatto dal Consigliere Mafrica, il quale
stimava che una gestione di questo tipo non era lontana da un
miliardo. La gestione di un aeroporto di terzo livello sarà
senz'altro molto maggiore di quella che è per l'aeroporto attuale.
Però dobbiamo anche sapere che l'aeroporto attuale serve a chi ha
l'hobby del volo oppure a chi pratica il volo a vela; altre
possibilità di collegamento non esistono. Chi voleva accusare la
Giunta che si parlava solo del trasporto dei Consiglieri o dei
dipendenti regionali, è anche chi ha voluto intavolare la
discussione sulla convenzione, perché la società ha una convenzione
con l'Amministrazione regionale, quindi dovrà tenere fede a quanto
previsto dalla convenzione; dall'altra parte ha anche la
possibilità di fare lei, per conto suo, dei voli per privati oppure
di istituire nel futuro delle linee. Ma questo in futuro; ed è
chiaro che, nel programma fornito dalla società, così come aveva
voluto la Commissione, lo sviluppo dell'aeroporto è previsto in
quei settori dove si parla di possibilità di collegamenti con altri
centri, di possibilità di avere un aereo-taxi a disposizione di chi
ne abbia bisogno, come ad esempio per i servizi sanitari, e nello
stesso tempo di avere una pista a disposizione per aerei in
transito e della possibilità di poter in futuro istituire delle
linee.
Per quanto concerne il fatto che la convenzione non sia stata
sfruttata in pieno, si poteva già immaginare fin dall'inizio che
una convenzione che partiva dal mese di gennaio per due anni non
poteva essere usufruita al cento per cento; in effetti le ore sono
state inferiori a quelle previste in convenzione, le partenze non
hanno più potuto essere effettuate da fine maggio ad Aosta, bensì a
Torino, in quanto la Civilavia aveva detto che con i lavori non
fatti a regola d'arte non era più possibile atterrare o decollare
da Aosta.
Si è detto che i tempi sono maggiori di quelli previsti, ma
sappiamo benissimo che decollare da Torino comporta una attesa
molto maggiore che non partire da Aosta.
Si lamenta la mancanza di un pullman di collegamento tra Aosta e
Torino che avrebbe dovuto mettere a disposizione la società; avevo
già risposto in Commissione che non si è voluto chiedere da parte
dell'Amministrazione regionale l'istituzione di un pullman, in
quanto c'è già un pullman che fa il collegamento Caselle-Aosta.
C'è poi una affermazione del Consigliere Riccarand che non
accetto, ed è quella che non si è voluto dare la possibilità alla
Commissione di sentire il tecnico della Civilavia. Ho detto in
Commissione che la Commissione è libera di sentire chi vuole e non
deve chiedere il parere all'Assessore o alla Giunta. In Commissione
ho detto anche un'altra cosa, confermata anche dall'Assessore
Fosson, e cioè che i lavori erano stati fatti e appaltati su
indicazione della Civilavia per avere il terzo livello.
PRESIDENTE:
Si passa all'esame dell'articolato. Do lettura
dell'articolo 1:
Art. 1
1. Al fine di incentivare e sviluppare il trasporto ed i
collegamenti aerei anche a fini turistici con il territorio della
Valle d'Aosta, la Giunta regionale è autorizzata a sottoscrivere
una partecipazione azionaria fino al 35% del capitale sociale della
S.p.A. AIR VALLEE con sede in Saint-Christophe, Aosta.
2. Ai sensi dell'art. 2458 del Codice Civile, alla Regione Valle
d'Aosta è riservata la nomina di un numero di amministratori e
sindaci proporzionati alla sua quota di partecipazione.
PRESIDENTE:
Pongo in votazione l'articolo 1:
ESITO DELLA VOTAZIONE
Presenti: 27
Votanti: 27
Favorevoli: 26
Contrari: 1
Il Consiglio approva
PRESIDENTE:
Do lettura dell'articolo 2:
Art. 2
1. L'onere derivante dall'applicazione della presente legge
valutato in lire 700.000.000 per l'anno 1989, graverà
sull'istituendo capitolo n. 23949 del bilancio per il corrente
esercizio.
2. Alla copertura dell'onere di cui al comma precedente si
provvede mediante riduzione per pari importo dello stanziamento
iscritto al capitolo 50150 "Fondo globale per il finanziamento di
spese per ulteriori programmi di sviluppo (Spese di investimento)"
a valere sull'accantonamento previsto all'allegato n. 8 al bilancio
di previsione per l'anno 1989 relativo all'applicazione della
convenzione con l'A.N.A.S. per la ristrutturazione e l'adeguamento
della grande viabilità in Valle d'Aosta; su detto intervento
risulta, quindi, disponibile la minor somma di lire
4.300.000.000.
PRESIDENTE:
Pongo in votazione l'articolo 2:
ESITO DELLA VOTAZIONE
Presenti: 27
Votanti: 27
Favorevoli: 26
Contrari: 1
Il Consiglio approva
PRESIDENTE:
Do lettura dell'articolo 3:
Art. 3
Alla parte spesa del bilancio di previsione della Regione per
l'anno finanziario 1989 sono apportate le seguenti variazioni:
in diminuzione
Cap. 50150 "Fondo globale per il finanziamento di spese per
ulteriori programmi di sviluppo (Spese di investimento)"
£ 700.000.000
in aumento
Cap. 23949 (di nuova istituzione) Programma regionale: 2.1.2.
Codificazione: 2.1.2.5.4.3.10.21.02 "Spese per la sottoscrizione di
azionari della AIR VALLEE S. p. A. con sede in Saint-Christophe,
Aosta - L.R. n. "
£ 700.000.000
PRESIDENTE:
Pongo in votazione l'articolo 3:
ESITO DELLA VOTAZIONE
Presenti: 28
Votanti: 28
Favorevoli: 27
Contrari: 1
Il Consiglio approva
PRESIDENTE:
Pongo in votazione la legge nel suo
complesso:
ESITO DELLA VOTAZIONE
Presenti: 29
Votanti: 28
Favorevoli: 27
Contrari: 1
Astenuto: 1 (Stévenin)
Il Consiglio approva
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK