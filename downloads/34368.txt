Consiglio Regionale della Valle d'Aosta - Oggetto del Consiglio n. 2154 del 11 gennaio 2012 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TURISMO E INDUSTRIA ALBERGHIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2154 del 11 gennaio 2012 - Resoconto
OGGETTO N. 2154/XIII - Interpellanza: "Interventi per
migliorare il sistema regionale di prenotazione on-line denominato
Valle d'Aosta Booking".
Interpellanza
Ricordata l'istituzione a partire dal 15 febbraio 2011 del
sistema regionale di prenotazione on-line denominato Valle d'Aosta
Booking;
Viste le recenti notizie riguardanti la scarsa efficacia del
sistema in questione, le difficoltà di utilizzo riscontrate dagli
operatori del turismo e l'insufficiente adesione da parte degli
stessi, ad eccezione del settore alberghiero in cui si registra più
del 60% delle iscrizioni;
i sottoscritti Consiglieri regionali
Interpellano
l'Assessore competente per conoscere:
1) quali sono i dati delle prenotazioni effettuate tramite il
sistema Valle d'Aosta Booking per il 2011 e se gli stessi sono
considerati commisurati allo sforzo messo in campo;
2) quali sono le ragioni della scarsa efficacia e della
scarsa adesione da parte degli operatori;
3) quali correttivi si intendono adottare onde rendere più
performante e utile il sistema Valle d'Aosta Booking.
F.to: Patrizia Morelli - Bertin - Giuseppe Cerise - Chatrian
- Louvin
Presidente
- Colleghi, è stata depositata alla Presidenza
una proposta di risoluzione da parte del Partito Democratico e del
gruppo ALPE, vi verrà distribuita per la successiva iscrizione.
Grazie.
La parola alla Consigliera Patrizia Morelli.
Morelli (ALPE)
- Merci M. le Président.
Il sistema regionale di prenotazione on-line Valle d'Aosta
Booking è operativo, come sappiamo tutti, dal 15 febbraio 2011; la
sua istituzione può essere considerata come la prosecuzione
naturale della precedente esperienza messa in campo
dall'Associazione degli albergatori valdostani, chiamata all'epoca
Valle d'Aosta Pass, che aveva prodotto risultati confortanti
rispetto alle risorse modeste di cui l'associazione disponeva.
Prova ne è che all'attuale Booking Valle d'Aosta ha aderito una
buona maggioranza degli albergatori, ritenendo che questo strumento
sia sicuramente valido e da sostenere.
Il sistema Valle d'Aosta Booking è stato lanciato alla borsa
internazionale del turismo come uno strumento agile, lo slogan era
"La prenotazione si effettua in tre click", di facile utilizzo sia
per i turisti che per gli operatori dell'accoglienza; insomma, un
sistema moderno e al passo con i tempi, anche se a mio modo di
vedere di realizzazione tardiva. Agile per gli utilizzatori, ma
anche versatile ed in grado di gestire le politiche commerciali dei
grandi alberghi, nonché delle piccole e medie strutture che,
ricordo, sono la parte preponderante del tessuto imprenditoriale
turistico valdostano. Tutto sembrava impostato per funzionare al
meglio e permettere al comparto di portarsi a livello dei suoi
competitori principali. In realtà, se le premesse erano buone, non
altrettanto possiamo dire dell'adesione generale, dell'applicazione
pratica, della diffusione e dei risultati ottenuti dal Valle
d'Aosta Booking durante questo periodo, che è stato definito "di
rodaggio", di poco meno di un anno. Gli organi di informazione
recentemente hanno parlato di un sistema che è rimasto al palo,
visto che solo il 43,8 percento delle strutture ha deciso di
aderirvi, perché al 63,1 percento degli albergatori si affianca
soltanto il 24 percento dell'extralberghiero. Si è parlato anche di
un flop delle prenotazioni on-line attraverso questo sistema,
perché se i dati sono quelli pubblicati dagli organi di
informazione nel dicembre scorso, cioè che attraverso il sito sono
arrivate 394 prenotazioni in 10 mesi, non c'è di che essere
entusiasti ed ottimisti!
Dunque la nostra iniziativa, che non ha nessuna vena polemica,
tende a conoscere quali sono i dati reali, la valutazione che lei,
Assessore, e la Giunta regionale fornite su quegli stessi dati in
termini di rispondenza tra risultati ed investimenti messi in
campo, e che tipo di analisi è stata fatta di questi dati molto
modesti, nonché delle motivazioni per le quali l'adesione degli
operatori è risultata essere così bassa, e naturalmente quali
correttivi si intendono adottare per rendere più performante e
realmente utile il sistema Valle d'Aosta Booking.
Presidente
- La parola all'Assessore al turismo, sport,
commercio e trasporti, Marguerettaz.
Marguerettaz (UV)
- Grazie Presidente. Ringrazio la
collega Morelli per aver voluto dare un'interpretazione rispetto a
questa interpellanza e cercherò di condividere una relazione che è
stata predisposta all'uopo.
Al 31 dicembre 2011 il sistema Valle d'Aosta Booking, che è
operativo dal 15 febbraio, aveva generato 2.019 prenotazioni per un
valore di 495.000 euro. Al momento i dati raccolti non sono ancora
sufficienti per valutare il progetto nel suo complesso, soprattutto
in termini di rapporto fra investimenti e risultati. Infatti per
sviluppare il sistema Valle d'Aosta Booking è stato previsto fin
dall'origine un periodo di attuazione di tre anni, corrispondente
alla durata del contratto stipulato dall'Ufficio regionale del
turismo con Opera21 Nordest S.r.l., il fornitore del software di
prenotazione. La commisurazione fra gli investimenti riferiti al
triennio, i cui importi dettagliati ammontano a 254.000 euro nei
tre anni, ed i risultati conseguiti misurati come numero di
prenotazione e valore del fatturato, potrà quindi essere fatta solo
alla fine del triennio. A soli 10 mesi dall'avvio delle attività
una valutazione consuntiva del progetto nel suo complesso è quindi
prematura, comunque i dati raccolti fino ad oggi consentono un
primo raffronto con i risultati di vendita del sistema di
prenotazione Valle d'Aosta Pass, gestito fino al marzo 2011,
dall'Associazione degli albergatori Valle d'Aosta tramite la
società RAVA servizi S.r.l., come ha ben ricordato la collega.
All'avvio del progetto Valle d'Aosta Booking si riteneva di
poter raggiungere, già nel primo anno di attività, almeno gli
stessi risultati del Valle d'Aosta Pass, grazie alla maggiore
visibilità del sito regionale del turismo, pur tenendo conto del
fatto che il Valle d'Aosta Pass era in attività già da cinque anni,
mentre Valle d'Aosta Booking era in fase di lancio. In effetti le
prenotazioni transitate su Valle d'Aosta Booking nei suoi primi
mesi di attività sono più che raddoppiate rispetto a quelle
registrate negli stessi mesi del 2010 dal Valle d'Aosta Pass: 1.575
prenotazioni transitate sul VDA Booking nel periodo luglio-dicembre
2011 a fronte delle 785 prenotazioni transitate sul VDA Pass nello
stesso periodo del 2010, quindi c'è un raddoppio; non è che questo
raddoppio è esaltante, ma è un dato.
Con l'osservazione costante dell'andamento delle prenotazioni
sui diversi canali del sistema Valle d'Aosta Booking si stanno
acquisendo informazioni utili per individuare tutte le possibili
criticità e barriere alla conversione fra le ricerche di
disponibilità e le prenotazioni effettive, per apportare i
correttivi ed i miglioramenti continui al sistema, oltre che per
valutare il progetto Valle d'Aosta Booking. L'obiettivo a cui
tendere alla fine del triennio è quello di raddoppiare il fatturato
annuo fin qui realizzato, portandolo a 1.000.000 di euro, un
obiettivo ambizioso, ma non irraggiungibile, se tutti i soggetti
coinvolti nel progetto faranno la propria parte.
"Quali sono le ragioni della scarsa efficacia e della scarsa
adesione da parte degli operatori"
: come si è detto prima, il
progetto lo valuteremo alla fine del triennio, ma sul termine
"scarsa efficacia" e "scarsa adesione" abbiamo luci ed ombre, nel
senso che gli albergatori hanno aderito nella misura del 63
percento e l'extralberghiero nella misura del 21 percento, questo è
il dato fornito dagli uffici. Le prenotazioni sono state 2.019, il
doppio di quelle del Valle d'Aosta Pass, quindi il miglioramento lo
abbiamo visto; non è una situazione di esagerata soddisfazione, ma
ecco perché dicevo scarsa adesione e scarsa efficacia...possiamo
discuterne.
La decisione di attivare un sistema regionale di prenotazione
delle strutture ricettive, che mi pare anche la collega condivida,
addirittura dice "tardivo", si fondava sulle seguenti esigenze:
rendere l'offerta ricettiva più accessibile sul Web, rendere
l'offerta ricettiva più accessibile negli uffici del turismo,
stimolare l'informatizzazione degli operatori turistici e
regionali, una competenza ormai necessaria per continuare ad
esistere sul mercato ed assai poco diffusa fra gli operatori
valdostani, causa dell'ancora limitato numero di adesioni (le
piccole strutture sono scarsamente informatizzate), e poi
promuovere l'integrazione gratuita del Valle d'Aosta Booking.
Rispetto a questo, come avrà avuto modo di vedere nell'ambito di
una delibera regionale apposita, non a caso la
governance
del servizio di prenotazione del Valle d'Aosta Booking è stata
affidata, fin dall'avvio del progetto, ad un comitato di
pilotaggio, composto dal direttore dell'ufficio dell'Assessorato al
turismo e da due rappresentanti di ADAVA, perché il ragionamento
deve coinvolgere tutti gli attori.
I fattori che sono stati individuati da questo gruppo come
critici ai fini dei risultati del sistema Valle d'Aosta Booking in
termini di prenotazione sono sia architetturali (relativi al
funzionamento del sistema di prenotazione ed alla sua integrazione
nel sito turistico regionale nei siti esterni) che sistemici
(dipendenti dal grado di coinvolgimento e di cooperazione degli
operatori del sistema di offerta turistica regionale, che devono
aggiornare informazioni su strutture, prezzi e disponibilità). A
questi si aggiungono fattori competitivi, relativi alla forte
concorrenza di sistemi di prenotazione alternativi, che il sistema
di prenotazione regionale deve affrontare quotidianamente sul
Web.
Per quanto riguarda i fattori architetturali, il sistema è stato
scelto perché è in grado di gestire l'ampia varietà di strutture
ricettive e di rispondere con flessibilità alle esigenze complesse;
però, andando ad introdurre una serie di fattispecie, il sito
risulta meno leggibile di altri, nel senso che mentre qui si sono
volute introdurre una serie di specifiche tipiche della nostra
offerta (ad esempio, ci sono i rifugi che hanno determinate
necessità), per gli altri siti (come Booking.com) il discorso è
molto semplificato, e probabilmente per l'utente più leggibile. Da
noi il sito è molto articolato, c'è un'ampiezza di offerta ma forse
è più complesso, e questo è già un tema su cui ragionare.
I fattori sistemici, (ho abbreviato, le lascio la relazione in
modo dettagliato) l'integrazione del sistema di prenotazione da
parte dei siti esterni - consorzi di operatori, Forte di Bard,
strutture ricettive, altri siti di interesse turistico - non è
ancora capillare, nel senso che tutti dovrebbero avere un richiamo
a questo sistema e non è ancora così. Nonostante sia interesse
degli operatori far sì che le vendite si realizzino preferibilmente
sul sistema di prenotazione regionale che non ha commissioni,
controlli a campione hanno rilevato che i prezzi delle strutture
ricettive esposte dal sistema Valle d'Aosta Booking sono talora
anche sensibilmente superiori rispetto a quelli esposti da altri
portali di prenotazione. In una situazione del genere capite che
chi naviga in Internet si orienta là dove conviene di più. Ripeto,
non è un fenomeno generalizzato, ma dei controlli a campione hanno
fatto rilevare queste anomalie. Talora, anche in presenza di tassi
di occupazione delle strutture ricettive ben lontani dal 100
percento, gli albergatori non inseriscono la disponibilità, oppure
la vincolano ad un soggiorno superiore alle sei notti: anche
questo, dal punto di vista dei difetti sistemici, è una rigidità, e
l'attività dell'Associazione degli albergatori con gli albergatori
è un'attività di continuo confronto.
Credo di dover abbreviare e passare alla terza domanda, che
penso sia il ragionamento più interessante, cioè:
"quali
correttivi si intendono adottare onde rendere più performante e
utile il sistema Valle d'Aosta Booking"
; in particolare si
prevede di adottare correttivi per semplificare le operazioni di
inserimento delle disponibilità e dei listini delle strutture
ricettive sulla base delle richieste raccolte da ADAVA; in futuro
l'adesione di nuovi operatori e la partecipazione attiva degli
operatori già aderenti sarà un fattore fondamentale e, ancora,
incoraggiare l'adozione da parte degli operatori di gestionali
alberghieri, condurre attività di sensibilizzazione per
incoraggiare l'integrazione del Valle d'Aosta Booking con tutti i
siti di interesse turistico-regionale, migliorare l'integrazione
con gli apparecchi di mobilità (gli smartphone), perfezionare
l'accordo con le Terme di Pré-Saint-Didier, attivare la vendita
on-line dei pacchetti turistici, condurre nuove campagne di
web-marketing.
C'è quindi tanto lavoro da fare; credo che se ci sarà una
risposta collettiva da parte di tutti, ci potranno essere dei
risultati, ma non sono scontati, perché è un'operazione molto
impegnativa.
Presidente
- La parola alla Consigliera Patrizia
Morelli.
Morelli (ALPE)
- Merci M. le Président.
Assessore, vi sono punti da lei espressi sui quali concordo, vi
sono altre osservazioni sulle quali dissento. Lei dice che è una
valutazione prematura, la valutazione verrà fatta al termine del
triennio di sperimentazione...credo che la valutazione vada fatta
regolarmente e le azioni correttive vadano messe in campo il prima
possibile, perché perdiamo dei treni! Tra l'altro, lei mi ha
fornito dei dati riguardo alla centrale di prenotazione del Valle
d'Aosta Pass, che non corrispondono a quelli di cui io dispongo. A
quanto mi consta, nel 2010 il numero di prenotazioni presso la
centrale di prenotazione del Valle d'Aosta Pass è stato di
1.653...
(interruzione dell'Assessore Marguerettaz, fuori
microfono)
... sul lungo termine i dati non sono uno il doppio dell'altro:
2011, prenotazioni 2.019, mi dice lei (Valle d'Aosta Booking);
2010, prenotazioni 1.653 (Valle d'Aosta Pass). Lei dice "semestre",
io le sto dicendo "anno 2010" e "dieci mesi del 2011", per dirle
che non sono raddoppiate, quindi andiamoci cauti con i dati! Io
sono meno ottimista di lei, lo dico in modo costruttivo, perché
ritengo che sia uno strumento che vada potenziato e valorizzato, e
che al più presto si adottino i correttivi.
Poi, riguardo alle sue osservazioni sulle criticità, sicuramente
concordo; dal punto di vista degli utenti è uno strumento che ha
delle rigidità e che, confrontato con altri siti che lei ha citato
(Booking.com e altre potenze delle prenotazioni on-line), ci
penalizza, ma se dobbiamo fare concorrenza a quei colossi, dobbiamo
cercare di offrire di più, altrimenti non si capisce perché un
utente debba scegliere il nostro sistema quando altri sistemi siano
più performanti! Dovremo cercare di offrire di più; ben vengano i
pacchetti, ma non solo, ed indubbiamente il posizionamento anche su
Internet ci penalizza. Mi sono tolta lo sfizio di fare una piccola
ricerca e, mettendo su un motore di ricerca "hotel montagna", mi
sono stufata di girare le pagine, perché alla dodicesima pagina la
Valle d'Aosta non compariva ancora, quando compariva l'Alto Adige
Südtirol, il Trentino, l'Austria, pure l'Abruzzo, la Basilicata, ma
la Valle d'Aosta no! La stessa cosa ho fatto con "vacanze
montagna": il Booking Alto Adige è in terza posizione, il
www.trentino.it è in quinta posizione, alla quinta pagina la Valle
d'Aosta non c'era ancora! È evidente che dobbiamo investire ed
intensificare.
Per quanto riguarda l'inadeguatezza dell'adesione da parte degli
operatori dell'accoglienza, ci sono dei vincoli dovuti alla
complicatezza del sistema per caricare i dati, che spero vengano
semplificati al più presto, perché la gran parte delle nostre
strutture sono strutture medio-piccole, dove l'albergatore si trova
a dover assolvere contemporaneamente ad un'infinità di compiti. Poi
vi è la necessità di creare al più presto un circolo virtuoso, nel
senso che se l'operatore riceve delle prenotazioni, è stimolato a
mantenere i dati aggiornati ma, se non ne riceve mai, non solo
finisce per dimenticarsi di aggiornare i dati, bensì si sente anche
un po' sminuito, preso in giro.
Insomma, c'è sicuramente molto da fare e noi speriamo che il
tutto vada in porto in modo ottimale, prima della scadenza del
triennio sperimentale.
Si dà atto che dalle ore 10,34 assume la presidenza il
Vicepresidente André Lanièce.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK