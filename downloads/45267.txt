Consiglio Regionale della Valle d'Aosta - Oggetto del Consiglio n. 2042 del 30 novembre 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
COMMERCIO
FINANZA REGIONALE E LOCALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2042 del 30 novembre 2022 - Resoconto
OGGETTO N. 2042/XVI - DL n. 86: "Disposizioni in materia di
esercizi pubblici di somministrazione di alimenti e bevande e di
strutture turistico-ricettive. Modificazioni alla legge regionale
13 luglio 2020, n. 8 (Assestamento al bilancio di previsione della
Regione autonoma Valle d'Aosta/Vallée d'Aoste per l'anno 2020 e
misure urgenti per contrastare gli effetti dell'emergenza
epidemiologica da COVID-19)".
Bertin (Presidente) -
Punto n. 6.01 all'ordine del
giorno. Il disegno di legge n. 86 è composto da tre articoli, il
relatore è il consigliere Paolo Cretier, che si è prenotato e a cui
passo la parola per la relazione.
Cretier (FP-PD) -
La norma in discussione si rende
necessaria per realizzare un'efficace proroga in quanto non siamo
ancora usciti definitivamente dalla pandemia, siamo in un ambiente
montano e stiamo andando verso l'inverno, quindi si propone di
spostare la scadenza di fine ottobre al 30 aprile, legata anche a
disposizioni di competenza statale e con l'odierno intervento
legislativo regionale andiamo a porre una deroga.
Il disegno di legge n. 86 pone in atto le disposizioni
necessarie in materia di esercizi pubblici di somministrazione di
alimenti e bevande e di strutture turistico-ricettive attraverso
modificazioni all'articolo 78, comma 4, della legge n. 8/2020 dal
titolo: "Assestamento al bilancio di previsione della Regione
autonoma Valle d'Aosta per l'anno 2020 e misure urgenti per
contrastare gli effetti dell'emergenza epidemiologica da
Covid-19".
La norma sopracitata propone un prolungamento di carattere
temporaneo ma urgente per il mantenimento della capacità ricettiva
delle strutture di alberghi, extralberghiere, dei complessi
ricettivi all'aperto, degli esercizi di somministrazione di
alimenti e bevande e degli agriturismi oltre i 210 giorni previsti
con modalità semplificate.
Sono peraltro intervenute importanti novità di tipo legislativo:
il decreto-legge n. 144/2022 (Ulteriori misure urgenti in materia
di politica energetica nazionale, produttiva delle imprese,
politiche sociali e per la realizzazione del piano nazionale di
ripresa e resilienza) nei termini di mantenimento fino al 31
dicembre 2022; inoltre il decreto-legge n. 137/2020 (Ulteriori
misure urgenti di tutela della salute, sostegno ai lavoratori e
alle imprese, giustizia e sicurezza), che interviene sulla
normativa regionale di settore contenuta nell'articolo 78, comma 4,
della legge regionale 8/2020, relativamente agli allestimenti
esterni di carattere temporaneo, tale possibilità è prevista fino
al 30 aprile 2023. La proroga è ritenuta opportuna essendo molte
attività esercitate in un ambiente montano ubicate in luoghi a
volte difficilmente raggiungibili da mezzi idonei e in totale
sicurezza, qualora la speranza di tutti diventi una realtà con
copiose nevicate e lo smantellamento delle strutture autorizzate di
difficile soluzione operativa non sia in contemporanea anche allo
svolgimento dell'attività in periodo natalizio di maggiori
affluenze.
Il disegno di legge è composto da tre semplici articoli.
L'articolo 1 al comma 1 richiama l'articolo 78, comma 4, della
legge regionale 2020, che ha previsto che le misure di
semplificazioni possono essere applicate fino al 31 dicembre 2022
prossimo venturo. Quelli delle lettere c) e d) fino al 30 aprile
2023. Il comma 2 fa salvo, ai fini dell'applicazione del comma 1,
la proroga delle misure di semplificazione, disposta dal comma 1
del medesimo articolo 27 della legge regionale 3/2022. Si applica
anche a interventi edilizi che abbiano ottenuto - ove previsto - i
pareri e le autorizzazioni di cui all'articolo 3 della legge
regionale 18/1994, ovvero la legge per le deleghe ai Comuni della
Valle d'Aosta di funzioni amministrative in materia di tutela del
paesaggio.
L'articolo 2 reca la clausola di invarianza finanziaria. Come
evidenziato dalla relazione tecnico-finanziaria, non essendoci
maggiori spese o minori entrate... e la verifica degli obblighi
dell'articolo 81 della Costituzione e dell'articolo 23 della legge
regionale n. 30/2009 (Nuove disposizioni in materia di bilancio e
di contabilità generale della Regione autonoma Valle d'Aosta e
principi in materia di controllo strategico e di controllo di
gestione)... non essendoci oneri e non essendoci effetti
finanziari, la norma è sostenibile.
L'articolo 3 reca infine la dichiarazione d'urgenza, proprio
l'obiettivo principale del disegno di legge n. 86.
Ritengo opportuno ringraziare tutti gli uffici e il personale
del Consiglio per il sostegno e per raggiungere l'obiettivo di
presentare in tempo celere il disegno di legge n. 86 oggi in
discussione. Vorrei anche ringraziare anche il dottor Di Martino
per gli opportuni chiarimenti
brevi manu
e la sua
disponibilità in III Commissione, come anche il Presidente della
III Commissione e tutti i colleghi della stessa, per il carattere
propositivo degli interventi, per l'opportuna comprensione e la
corretta lettura a fronte della necessità della sua approvazione in
una fase del perdurare dell'emergenza epidemiologica da Covid-19,
in un contesto di crisi energetica e purtroppo in un'Europa che
risente direttamente e pesantemente dalla devastante guerra in
Ucraina.
Infine mi scuso per la lunghezza della relazione che va oltre i
tre articoli di legge.
Presidente -
Con la relazione, apriamo la discussione
generale sul disegno di legge n. 86. Ha chiesto la parola il
consigliere Aggravi, ne ha facoltà.
Aggravi (LEGA VDA) -
Ringrazio il relatore per averci
fatto un quadro di questo intervento di legge sul quale volevo
esprimere alcune considerazioni rispetto anche a delle osservazioni
che sono emerse nel lavoro in Commissione. Mi sono appuntato un
passaggio che ha fatto il collega Cretier: "la proroga è ritenuta
opportuna". Faccio un passo indietro: principalmente questo disegno
di legge interviene sul presupposto del richiamato articolo 78,
comma 4, della legge 8/2020, che poi è stato modificato. Questa
previsione prevedeva che alla realizzazione di interventi aventi
carattere temporaneo finalizzati al mantenimento della capacità
ricettiva delle strutture ricettive alberghiere, extralberghiere e
dei complessi ricettivi all'aperto degli esercizi di
somministrazione di alimenti e bevande agli agriturismi si potesse
procedere fino a 210 giorni successivi alla data di cessazione
dello stato di emergenza epidemiologica da Covid-19, ossia fino al
27 ottobre con modalità semplificate. Il relatore giustamente ci ha
poi ricordato che nella valanga di interventi che ci sono stati per
decreto da parte del Governo centrale, quello che riportava tutta
una serie di previsioni al 31 dicembre 2022... e quindi
quest'intervento sostanzialmente consente di traguardare oltre, di
arrivare anche fino ad aprile 2023, per tutta una serie di
allestimenti soprattutto esterni. Giustamente ci veniva ricordato,
com'è stato ricordato in Commissione, anche una necessità,
chiamiamola di stagione, ovvero climatica, per quello che interessa
le nostre attività.
Io però torno indietro e più che ritenere opportuna questa
proroga, torno al 27 ottobre 2022, nel senso che questo disegno di
legge è arrivato l'8 novembre 2022 e giustamente in Commissione ci
siamo posti un problema: scusate, ma dal 27 di ottobre all'8 di
novembre 2022 che cosa succede? Mi dico: in relazione a chi ha
rispettato le regole e ha smontato quello che aveva - semplifico
per capirci e soprattutto per chi lavora, quindi cerchiamo di dare
una spiegazione - montato in deroga dal 27 ottobre all'8 novembre e
oggi si trova questa possibilità, c'è un danno? Ha rispettato le
regole? Non le ha rispettate? E soprattutto c'è una situazione che
io, con tutto il rispetto, trovo paradossale. Alla domanda posta in
Commissione, sul fatto appunto di dire: "che cosa succede in questo
periodo?" , sostanzialmente il vuoto normativo è stato riconosciuto
dalle strutture, è abbastanza palese, e a questo però facciamo
riferimento al già citato articolo 40 della legge n. 144/2022
statale, che poi, tra l'altro, anche qua io non sono un tecnico,
però se uno va a vedere i contenuti di quella legge, principalmente
ci sono dei contenuti che riguardano più autorizzazioni
paesaggistiche, occupazione di suolo pubblico e l'articolo 40 ha
un'ampiezza più limitata del nostro articolo 78. Tra l'altro, mi
dico: facciamo riferimento a una legge statale? Boh, ci riempiamo
poi la bocca con l'autonomia ma questa è una considerazione che
faccio. Quello che mi interessa di più capire qua o, meglio,
sottolineare è il fatto che un vuoto normativo c'è e si deve
colmare, perdonatemi, un po' aggrappandosi sui vetri, con una norma
statale.
C'è pure dell'altro, nel senso che io insieme a questo vorrei
mettere anche un altro passaggio, ovvero - e qui mi collego poi a
un punto, tra l'altro, che discuteremo successivamente: quello
della riforma del SUEL - ci è stato segnalato il fatto che spesso
sono arrivate - e io ho delle segnalazioni di metà novembre - le
comunicazioni di avvenuto rilascio delle autorizzazioni
paesaggistiche di metà agosto. Allora io dico: scusate, va bene,
abbiamo fatto delle deroghe per andare incontro giustamente a una
situazione complessa e anche caotica perché l'abbiamo vissuto tutti
quella che è stata la regolamentazione chiamiamola Covid,
para-Covid o per evitare il Covid, gli effetti negativi del Covid,
in più ci troviamo delle scadenze che abbiamo posto, che abbiamo
rilanciato, che oggi rimandiamo avanti. Mi sembra che ci sia un
leggero pasticcio e voglio anche sottolineare il discorso del SUEL
per sottolineare un aspetto: le tempistiche. Ricevere cioè delle
autorizzazioni ormai vecchie, in un periodo dove, tra l'altro, c'è
vacanza di norma, perché io ho delle segnalazioni di metà novembre,
e torno sempre al 27 di ottobre e alla data di presentazione del
disegno di legge dell'8 di novembre, allora mi dico le imprese che
hanno necessità di tempi rapidi, di certezza della norma
dell'applicabilità delle autorizzazioni e soprattutto meno
burocrazia... alla faccia del bicarbonato di sodio, Signori miei,
mi sembra che ci sia davvero un po' di confusione. Magari due
parole da parte dell'Assessore competente me le aspetterei, ma
tanto per fare chiarezza.
Mi spiace che il nostro gruppo non voterà questo disegno di
legge, ma non lo fa perché è contrario al principio e al suo
contenuto, ma perché un paciugo di questo tipo oggettivamente non
lo capiamo e soprattutto mi viene da dire un'altra cosa: spesso e
volentieri in questi ultimi periodi ci siamo sentiti dire: "stiamo
producendo molte leggi, stiamo approvando un sacco di leggi, stiamo
portando avanti un sacco di punti", ma questa è un'ulteriore legge
in emergenza, e mi dico: non si poteva fare prima del 27 di
ottobre? Non si poteva magari prevedere una continuità di norma e
non una
vacatio
con, tra l'altro, poi un appiglio a una
norma statale, facendo anche riferimento poi, tra l'altro, a una
prassi, o posizione, o deliberazione del Comune di Aosta? Mi sembra
che ci sia molta confusione e se alle nostre imprese e alle nostre
attività vogliamo dare confusione, io sono abbastanza preoccupato,
lo dico soprattutto sulla riforma del SUEL su cui forse
bisognerebbe poi magari capire un po' meglio se forse qualcosa non
bisogna non fare in più ma fare in meno e quindi tornare forse
indietro a questo punto, ma questo è un grande discorso. C'è anche
una deliberazione di giugno con un gruppo di lavoro che sta
lavorando in tal senso e magari speriamo ci sia poi anche
l'occasione di capire un po' meglio quali sono le prospettive che
questo gruppo di lavoro dà per la riforma e magari anche capire la
Chambre
cosa ne pensa, ma, al di là di questo - e torno
all'argomento principale -, su questo disegno di legge mi sembra
che, diciamo, la linea dei tempi ci dica e ci dia una serie di
punti di perplessità.
Vedo già la prenotazione del Presidente della III Commissione,
che sicuramente porterà avanti la difesa di quanto fatto, io non
voglio entrare in polemica, ma perdonatemi, i fatti dimostrano che
la confusione c'è. Ripeto quindi che mi spiace, il nostro gruppo
non voterà questo disegno di legge, ripeto, non per i contenuti, ma
per quello che è stato il percorso, il processo, la presenza
accertata di un vuoto normativo che andiamo a coprire con una
previsione debole e mi chiedo chi al 27 di ottobre ha smontato
tutto oggi che cosa deve pensare.
Presidente -
Come anticipato dal consigliere Aggravi, ha
chiesto la parola il presidente della III Commissione, il
consigliere Chatrian, ne ha facoltà.
Chatrian (AV-VdA Unie) -
Qualche considerazione, il
relatore Cretier ha messo in evidenza il percorso fatto e anche il
collega Aggravi le criticità comunque legate a questo disegno di
legge. Mi spiace che il suo gruppo non voti questo disegno di legge
proprio per il fatto che esso va a prorogare la possibilità fino al
30 di aprile del 2023 come ha ben messo in evidenza. Nessuna
polemica, nessuna difesa, l'obiettivo qual è? L'obiettivo è che,
come III Commissione, abbiamo cercato di essere rapidissimi nel
portare questo disegno di legge in aula, che è il nostro compito e
il nostro ruolo, ma, oltre a quello, della questione della
rapidità, è più che normale che questo disegno di legge doveva
arrivare alla III Commissione prima del 27 di ottobre e, dato che
così non è stato, abbiamo avuto modo di entrare nel merito
amministrativo con chi oggi ha in mano il
dossier
, cioè i
dirigenti, per capire se sul piano invece delle nostre attività
c'era la certezza per essere accompagnati. Cosa vuol dire la
certezza di essere accompagnati? A domanda puntuale la Dirigenza ci
ha risposto che si può ritenere che nel periodo intercorrente fra
la scadenza dell'articolo 78, cioè il 27 di ottobre, e oggi 30 di
novembre, alla data di entrata in vigore del DDL, cioè oggi, possa
ragionevolmente ritenersi applicabile la vigente proroga prevista a
livello nazionale, com'è già stato detto dai colleghi che sono
intervenuti prima. Si poteva fare meglio? Assolutamente sì, si
doveva fare meglio, dovevamo essere più rapidi, oggi siamo qui con
il disegno di legge che è stato scaricato in III Commissione
qualche giorno fa e darà certezza fino al 30 di aprile del
2023.
Nessuna difesa quindi, se non quella di aver accelerato, aver
chiarito, aver approfondito con i dirigenti interessati in modo che
oltretutto c'è già stata comunicazione direttamente fatta dalle
strutture dirigenziali al CPEL, quindi ai Sindaci, che
assolutamente avranno la possibilità di poter dare delle risposte
puntuali e a questo punto questo disegno di legge comunque non
chiarirà, prorogherà il tutto fino al 30 aprile del 2023. Grazie
ancora.
Presidente -
Si è prenotata la consigliera Erika
Guichardaz a cui passo la parola.
Guichardaz E. (PCP) -
Se è vero che il Covid ha fatto
capire l'importanza dei
dehors
come volano turistico e
commerciale e importanti investimenti sono stati fatti anche in
questo senso, questo provvedimento - e condividiamo quanto detto
dal consigliere Aggravi - arriva fuori tempo, la scadenza era il 27
ottobre e chi ha smontato quei
dehors
attenendosi alle leggi
oggi si trova penalizzato rispetto invece a chi ha pensato di non
farlo. Capiamo anche le difficoltà rispetto a quanto segnalato in
maniera corretta precedentemente, quindi la problematica del SUEL e
la problematica degli Enti locali, ma non crediamo che, continuando
a prorogare questo, si risolva. Ritengo che anche quanto detto dal
collega Chatrian possa andare in questo senso: questo deve essere
un modo per sollecitare il legislatore regionale a riesaminare
l'intera materia, e magari farlo in tempi brevi per non trovarci
nuovamente in situazioni spiacevoli come questa.
Anche noi quindi non voteremo questo provvedimento ma proprio
perché riteniamo che sia scorretto nei confronti di chi si è
adeguato e ha rispettato le norme, dunque questa proroga doveva
avvenire molto prima rispetto a quanto è arrivato in
Commissione.
Presidente -
Ricordo che siamo in discussione generale,
qualcun altro vuole intervenire nella discussione generale sul
disegno di legge? Ha chiesto la parola il consigliere Carrel, ne ha
facoltà.
Carrel (PA) -
Credo che in quest'aula possiamo ritenerci
tutti d'accordo sulla necessità di proroga, quindi sicuramente
sulla
ratio
che ha ben spiegato il collega e presidente
della III Commissione Chatrian. Vi è però un problema, vi è un
vuoto, come ha detto il collega Aggravi e soprattutto vi è una
mancanza in questi termini di rispetto nei confronti di chi la
regola l'ha rispettata: ecco perché, come gruppo, e dico anche in
dichiarazione di voto, ci asterremo. Non riteniamo giusto il metodo
con cui questa norma viene presentata in Commissione prima e poi in
Consiglio, non riteniamo giusto che coloro che hanno rispettato il
termine del 27 ottobre oggi si trovino di fatto svantaggiati da
questa norma che approviamo.
Condividiamo quindi sicuramente la necessità di prorogare questi
termini ma non condividiamo il metodo e qui, di fatto, subentra il
nostro ruolo, il ruolo delle Commissioni, il ruolo del Governo,
dell'Assessore competente a dover rispettare questi termini e
magari anticiparli, in quanto tutte le attività che hanno dovuto
smontare i
dehors
entro il 27 di ottobre hanno programmato
magari un mese prima gli interventi da effettuare e la norma
statale a cui ci appelliamo è una norma, se non erro, del 23
settembre del 2022. Bisognava intervenire con tempi diversi per
rendere equa questa norma, purtroppo equa non è e non possiamo
caricarci sulle spalle quest'intervento, che va, di fatto, a
svantaggiare chi le norme le ha rispettate.
Presidente -
Ha chiesto la parola il collega Baccega.
Baccega (FI) -
Credo che il collega Aggravi abbia
significato con grande puntualità le problematiche legate a questo
disegno di legge n. 86. È vero che il 27 ottobre alcuni esercizi
hanno dovuto prendere atto che c'era una norma in vigore, quindi
hanno agito in quella direzione, è anche altrettanto vero e
opportuno che questo percorso va rivisto. L'intera materia
sicuramente deve essere rivista.
Noi non partecipando alla III Commissione non abbiamo seguito
con la giusta consapevolezza i lavori della III Commissione e
avevamo preso un impegno all'interno del nostro direttivo regionale
affinché questo percorso andasse a buon fine. Nel ribadire la
necessità che si vada a rivedere tutta questa materia, nel
concordare con i colleghi di minoranza che il metodo certamente non
è confacente, sulla base dell'impegno preso all'interno del nostro
partito, noi voteremo questo disegno di legge regionale.
Presidente -
Non vedo altre prenotazioni. Se non vi sono
altre prenotazioni, chiudo la discussione generale. La discussione
generale è chiusa. Per il Governo, ha chiesto la parola l'assessore
Jean-Pierre Guichardaz, ne ha facoltà.
Guichardaz J. (FP-PD) -
Intanto per ringraziare i
colleghi, a prescindere poi dal voto finale, per le sollecitazioni
e per il lavoro comunque di approfondimento che è stato fatto
riguardo a questo testo di legge. Solo per dire che, come da nota
che è stata inviata, tra l'altro, alla III Commissione, a seguito
di una richiesta di legittimo chiarimento, il Dirigente ha spiegato
che i tempi tecnici previsti per lo svolgimento dell'iter
legislativo sono stati molto contratti, avete ricordato che la
norma nazionale è entrata in vigore a fine settembre, il 23
settembre, noi ci siamo attivati il 27-28 di settembre, tra
l'altro, la norma nazionale è una norma estremamente complessa che
interviene su una materia che è stata più e più volte modificata,
questo delle scadenze dovute alla proroga dei periodi di emergenza
epidemiologica è un tema che va avanti da quando l'emergenza
epidemiologica è stata proclamata. In più, come sapete, la
regolamentazione ha un'applicazione in termini generali su tutto il
territorio, ma noi abbiamo questo complessissimo articolo 78,
composto peraltro, se non ricordo male, di 13 commi e diverse
modifiche anche che sono intervenute da luglio del 2020 ad oggi,
per rincorrere questi termini, che poi alla fine tutte le volte
venivano prorogati.
È una materia complessa, se voi vedete il testo, tra l'altro,
dell'articolo 78 che tratta delle modalità semplificate per la
realizzazione di interventi edilizi, ha subito nel tempo moltissimi
adattamenti e moltissime modifiche e, come sappiamo, il fatto di
dover rincorrere la legge nazionale effettuando delle proroghe che
tengano conto anche delle scadenze proprio stabilite dalla norma
nazionale alla fine presuppone comunque un lavoro anche di rincorsa
rispetto a questi termini. Questo solo per dire a difesa non mia,
perché poi, ripeto, le norme sono molteplici, sono complesse, ma
proprio degli uffici che si sono attivati in maniera molto rapida,
quindi a quattro giorni dall'emanazione della norma, è cominciato
proprio un percorso anche di scrittura, perché la riscrittura di
questa norma ha comportato comunque un confronto preventivo con il
SUEL, un confronto preventivo anche con il Dipartimento
legislativo, perché si poteva scrivere in vari modi, poi alla fine
si è adottata una modalità, che, tra l'altro, differenziava gli
interventi e le date applicative in alcuni casi, quindi, per quanto
riguarda i
dehors
, quelli ordinari al 31 dicembre del 2022,
si è ritenuto invece di applicare una scadenza diversa e questo,
ripeto, è stato oggetto anche di ampio ragionamento sia con il SUEL
che con l'Ufficio legislativo per capire se era applicabile questa
differenza. I termini da fine settembre al passaggio e
all'approvazione da parte dell'Ufficio legislativo, il parere del
SUEL e il percorso in Commissione quindi sono stati tempi
eccezionalmente contratti; poi io capisco che si possono anche
adottare dei tempi diversi, accelerare in maniera diversa anche per
evitare questi vuoti normativi che effettivamente sono stati
riconosciuti, come ha giustamente detto il collega Aggravi e ha
ribadito il collega Carrel; rispetto a questi termini, però posso
dire che non è solo un problema che ci siamo posti noi come Regione
Valle d'Aosta ma è una discussione che è stata abbastanza ampia
anche laddove sono state fatte delle normative di riferimento
specifiche rispetto a questo.
Credo che il dottor Di Martino abbia nella sua immediata
risposta rispetto alle richieste della III Commissione dato una
spiegazione, che, è vero, non è risolutiva, e coloro che si sono
adeguati al termine del 27 ottobre probabilmente sono rimasti
penalizzati, ma dice che dalla scadenza dell'articolo 78, quindi il
27 ottobre, e la data di entrata in vigore del disegno di legge in
argomento possa ragionevolmente ritenersi applicabile la vigente
proroga prevista dall'articolo 40 della normativa statale da cui
trae origine il disegno di legge in esame e, come peraltro
recentemente ritenuto dal Comune di Aosta, che ha immediatamente
deliberato quando gli è stato fatto rilevare, credo forse dalla
Confcommercio direttamente, il problema dei termini.
Ripeto: oggi con questa norma colmiamo una situazione che si è
determinata anche a seguito di un'adozione di una scrittura
dell'articolo 78, che necessariamente prevedeva una modifica in
questo senso. Non so se sarebbe potuto essere scritta in maniera
diversa, probabilmente se si fosse scritto che i termini si
sarebbero seguiti, visto che se ne sono avuti in successione, i
termini stabiliti dalla normativa regionale, senza peraltro
obbligare il legislatore tutte le volte a riadeguare i termini, e
quindi a elaborare una normativa di riferimento, probabilmente
sarebbe andato in automatico. Questa è stata un po' anche la
discussione e il ragionamento che si è fatto con l'Ufficio
legislativo e alla fine abbiamo composto questo testo, che penso
sia comunque risolutivo del problema e affronti la situazione
tenendo conto, ripeto, della nostra particolare situazione
regionale, che prevede e vede delle differenze tra territori
montani per esempio, quindi la possibilità fino al 30 aprile del
2023 di prorogare il periodo di smantellamento proprio legato al
fatto che abbiamo delle situazioni dove non è possibile intervenire
in questo periodo o entro dicembre.
Presidente -
Ci sono altri interventi per dichiarazione
di voto? Se non vedo prenotazioni, metto in votazione il disegno di
legge. Metto in votazione l'articolo n. 1. La votazione è aperta.
La votazione è chiusa.
Presenti: 35
Votanti: 20
Favorevoli: 20
Astenuti: 15 (Aggravi, Brunod, Carrel, Distort, Foudraz, Ganis,
Guichardaz Erika, Lavy, Lucianaz, Manfrin, Minelli, Perron, Planaz,
Rollandin, Sammaritani)
L'articolo n. 1 è approvato.
Posso dare lo stesso risultato per l'articolo n. 2? Stesso
risultato. Posso dare lo stesso risultato anche per l'articolo n.
3? Stesso risultato. Metto in votazione la legge nel suo insieme.
La votazione è aperta. La votazione è chiusa.
Presenti: 35
Votanti: 20
Favorevoli: 20
Astenuti: 15 (Aggravi, Brunod, Carrel, Distort, Foudraz, Ganis,
Guichardaz Erika, Lavy, Lucianaz, Manfrin, Minelli, Perron, Planaz,
Rollandin, Sammaritani)
Il disegno di legge è approvato.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK