Consiglio Regionale della Valle d'Aosta - Oggetto del Consiglio n. 1187 del 22 febbraio 1995 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
FINANZA REGIONALE E LOCALE
Precedente
Successivo
Resoconto integrale del dibattito dell'aula
Oggetto del Consiglio n. 1187 del 22 febbraio 1995 - Resoconto
SEDUTA POMERIDIANA DEL 22 FEBBRAIO 1995
OGGETTO N. 1187/X Approvazione dello "schema" delle tipologie di
attività economiche insediabili delle aree dei Comuni di Pollein e
di Brissogne in attuazione del "piano di ristrutturazione e di
riconversione dell'area autoportuale" della Valle d'Aosta.
Deliberazione Il Consiglio
a) richiamate le proprie deliberazioni n. 3093 del 29 giugno
1992 e n. 3957 del 25 novembre 1992, con le quali si provvede alla
ratifica rispettivamente delle deliberazioni di Giunta n. 2414 del
9 marzo 1992 e n. 8340 del 18 settembre 1992, concernenti
l'approvazione dei programmi operativi plurifondo (P.O.P.) Interreg
italo-francese e italo-svizzero (sottoprogramma Valle d'Aosta -
infrastrutture) per il periodo 1991-1993;
b) viste le decisioni della Commissione europea n. C (92) 647 -
modificata con decisione C (93) 3773 del 17 dicembre 1993 - e n. C
(92) 694, entrambe del 3 aprile 1992, e la deliberazione del
Comitato interministeriale per la programmazione economica (CIPE)
12 agosto 1992 - modificata con deliberazione 21 dicembre 1993 -
che dispongono l'assegnazione di contributi finanziari alla Regione
Valle d'Aosta per l'attuazione dei programmi di cui in a);
c) richiamata la propria deliberazione n. 4463 del 13 aprile
1993, con la quale si provvede alla ratifica della deliberazione di
Giunta n. 2053 del 26 febbraio 1993, concernente, tra l'altro,
l'approvazione degli elaborati fondamentali del "piano di
ristrutturazione e riconversione dell'area autoportuale di Aosta"
interessante l'area di proprietà della Società "Autoporto Valle
d'Aosta S.p.A." in Comune di Pollein e l'adiacente area di
proprietà regionale in Comune di Brissogne;
d) viste le deliberazioni adottate dalla Giunta regionale, in
applicazione del piano di cui in c) e dei programmi di cui in
a):
d.1) n. 7874 del 17 settembre 1993, con la quale si autorizza la
Finaosta - ai sensi dell'articolo 5 della legge regionale 28 giugno
1982, n. 16 e successive modificazioni e integrazioni - ad
acquisire "fino al 66,67 per cento" del capitale della Società
"Autoporto Valle d'Aosta S.p.A." al fine di dare attuazione - per
il tramite di tale Società - al piano di ristrutturazione e di
riconversione di cui in c);
d.2)n. 9212 del 5 novembre 1993, n. 10951 del 24 dicembre 1993 e
n. 11351 del 30 dicembre 1993, con le quali vengono approvati - in
applicazione dei programmi di cui in a) - i finanziamenti
finalizzati alla progettazione delle infrastrutture generali
dell'area ed alla attuazione di un primo stralcio delle medesime
nonché alla progettazione "municipale" e parzialmente esecutiva
delle strutture edilizie previste nel piano di cui sopra;
d.3)n. 10443 del 10 dicembre 1993, con la quale vengono
approvati il progetto e l'appalto dei lavori di costruzione della
variante alla strada regionale n. 34 di raccordo alla viabilità
internazionale e di accesso all'Autoporto;
d.4) n. 1597 del 25 febbraio 1994, con la quale viene approvata
apposita convenzione tra Regione e Società "Autoporto Valle d'Aosta
S.p.A." per l'attuazione, da parte di quest'ultima, dei progetti e
degli investimenti di cui in d.2);
d.5) n. 7877 del 30 settembre 1994 con la quale vengono
approvati lo "schema planovolumetrico generale" e il "progetto
esecutivo delle infrastrutture tecniche generali" elaborati in
applicazione della deliberazione di cui in d.4);
e) vista la legge regionale 15 dicembre 1994, n. 76, concernente
"Intervento regionale per la riconversione delle attività
esercitate nell'area autoportuale di Pollein", con la quale, tra
l'altro, si impegna la Società "Autoporto Valle d'Aosta S.p.A." a
"promuovere la messa a disposizione per affitti, a canoni che
rispettino parametri fissati con deliberazione della Giunta
regionale, delle infrastrutture che saranno realizzate nell'area
autoportuale";
f) richiamato il proprio "ordine del giorno" in data 9 novembre
1994, con il quale impegna la Giunta regionale a sottoporre al
Consiglio, entro 90 giorni, lo schema delle tipologie di attività
insediabili nell'area in questione e individua alcuni criteri e
vincoli per la formulazione della proposta;
g) richiamata la propria deliberazione n. 4113 del 14 gennaio
1993, con la quale vengono approvate le indicazioni programmatiche
e di urbanistica commerciale ai sensi della legge 11 giugno
1971,
n. 426;
h) considerate la strategia economica individuata dal piano di
cui in c) e le attività in esso analizzate - in termini di bacino
di utenza, fatturato, addetti e superficie minima economicamente
giustificabile - con riferimento alle tre aree settoriali
convenzionalmente denominate "commercio", "merci",
"comunicazione";
i) ritenuto necessario stabilire con la presente lo schema delle
tipologie di attività economiche insediabili in attuazione
dell"'ordine del giorno" di cui in f) unitamente ai criteri di
priorità in base ai quali la società "Autoporto Valle d'Aosta
S.p.A." selezionerà le proposte imprenditoriali finalizzate
all'insediamento delle attività economiche nelle strutture
dell'area in applicazione dell'articolo 2, lett. b), della legge
regionale di cui in e);
Visto il parere favorevole rilasciato dal Dirigente del Servizio
Studi Programmi e Progetti della Presidenza della Giunta, ai sensi
del combinato disposto dell'articolo 72 della legge regionale n.
3/1956 e successive modificazioni, e dell'articolo 21 della legge
regionale n. 18/1980 e successive modificazioni, in ordine alla
legittimità della presente deliberazione;
Visto il parere della IV Commissione consiliare permanente;
Delibera
1) di approvare l'allegato "schema" - che forma parte integrante
della presente deliberazione - delle attività economiche
insediabili nelle strutture edilizie (denominate "serpentone",
"centro direzionale" e "torre della comunicazione") da realizzare
nei Comuni di Pollein e di Brissogne in attuazione del "piano di
ristrutturazione e di riconversione dell'area autoportuale di
Aosta" approvato con deliberazione di Giunta n. 2053 del 26
febbraio 1993, ratificata con propria deliberazione n. 4463 del 13
aprile 1993. Lo "schema" individua le attività economiche sulla
base della classificazione pubblicata dall'ISTAT in "metodi e norme
- serie C - 11 - ed. 1991" e riferisce le attività stesse alle
singole strutture edilizie e alla relativa superficie disponibile
in cui possono essere insediate nonché alle tre aree settoriali
convenzionalmente denominate dal piano "commercio", "merci",
"comunicazione";
2) di stabilire che le proposte imprenditoriali finalizzate
all'insediamento delle attività economiche di cui al punto 1) siano
selezionate dalla Società "Autoporto Valle d'Aosta S.p.A." al fine
di privilegiare quelle suscettibili:
2.1) di valorizzare il potenziale economico ed imprenditoriale
valdostano;
2.2) di minimizzare - nell'osservanza dei prescritti standard di
compatibilità ambientale - l'impatto ambientale in termini di
emissioni, rumorosità, consumo di risorse;
2.3) di valorizzare in maggior misura il traffico autoportuale e
autostradale come opportunità di scambio e di sdoganamento delle
merci in Valle d'Aosta;
2.4) di massimizzare il valore aggiunto rispetto al fatturato
l'occupazione aggiuntiva qualificata rispetto al capitale
investito, i rientri finanziari della Società Autoporto Valle
d'Aosta in termini di corrispettivi per la locazione degli
immobili;
2.5) di favorire l'integrazione reciproca delle attività
economiche insediabili nell'area;
3) di demandare alla Giunta regionale l'individuazione dei
parametri che la Società "Autoporto Valle d'Aosta S.p.A." dovrà
adottare per la selezione delle iniziative economiche da insediare
nell'area in applicazione dei criteri di cui al punto 2);
4) di sottoporre la presente deliberazione al controllo della
Commissione di Coordinamento per la Valle d'Aosta, ai sensi e per
gli effetti dell'articolo 8, lettera b), del decreto legislativo 22
aprile 1994,
n. 320.
Presidente Ha chiesto la parola l'Assessore al bilancio e
finanze, Lévêque.
Lévêque (Ass.tec.) Non pensavo di intervenire in questa fase,
perché mi sembrava abbastanza chiara la delibera che ha le sue
fondamenta nell'ordine del giorno che questo Consiglio ha approvato
il 9 novembre scorso, su proposta della IV commissione, che
prevedeva l'impegno della Giunta regionale a sottoporre al
Consiglio entro 90 giorni lo schema delle tipologie di attività
insediabili nell'area autoportuale.
Con la proposta che è all'attenzione del Consiglio si prevedono
due cose: al punto 2 della deliberazione una serie di linee di
indirizzo, a cui la società dovrà attenersi nella valutazione delle
proposte di insediamento che in futuro potrebbero trovarsi a dover
esaminare, e che tengono conto della discussione che era stata
fatta in commissione e in quest'aula in ordine non tanto alle
tipologie settoriali, ma alla qualità degli insediamenti. I cinque
punti sono: la valorizzazione del potenziale economico e
imprenditoriale valdostano, in linea con il punto c) dell'ordine
del giorno; minimizzare l'impatto ambientale in termini di
emissioni, rumorosità e consumo di risorse delle proposte; proposte
che valorizzino in maggior misura il traffico autoportuale e
autostradale sia come opportunità di scambio commerciale, che di
sdoganamento delle merci in Valle; massimizzare il valore aggiunto
rispetto al fatturato; l'occupazione aggiuntiva qualificata
rispetto al capitale investito; i rientri finanziari della società
Autoporto in termini di corrispettivi per la locazione degli
immobili; infine, quelle attività che possono favorire la
integrazione reciproca delle attività stesse insediate
nell'area.
A questa griglia di linee guida si associa un'altra griglia
settoriale, che nella delibera contiene anche lo sforzo propositivo
di inquadrare nei nove settori che lo schema in allegato propone, e
cioè in linea con il piano di ristrutturazione, le possibili
attività insediabili ubicandole nelle tre fattispecie di edifici
che già il progetto prevede: Serpentone, Centro direzionale, Torre
delle comunicazioni, cercando di incolonnarle anche fra le attività
definite dal piano: merci, che sono quelle che vengono chiamate
attività produttive e di trading, attività di taglio più
commerciale e attività più prettamente di comunicazione e terziario
avanzato.
La logica che ha guidato questa proposta è una logica che fa
riferimento alle categorie merceologiche ufficiali, così come
identificate dal codice Istat, e ovviamente alle vocazioni dei tre
edifici in alcuni casi troverete lo stesso codice Istat sulle tre
possibili strutture, in quanto a seconda della tipologia di
iniziativa essa potrebbe essere considerabile come iniziativa di
trading, iniziativa di commercio ubicabile nel centro direzionale,
oppure iniziativa terziaria, di brockeraggio commerciale per
esempio.
Direi che è rispettato, seppure magari con qualche
specificazione, quell'invito del Consiglio a tener conto delle
attività artigianali locali, perché là dove si parla di
fabbricazioni di prodotti in legno, il codice 20.5, o là dove si
parla di confezionamento articoli in tessuto esclusi gli articoli
in vestiario, 17.4, nel Serpentone, il riferimento era per esempio
a quella ipotesi di localizzazione di attività artigianali locali,
che nel legno e nei tessuti hanno la loro principale fattispecie, e
per ricomprenderle con questo metodo Istat bisognava usare la
categoria specifica che le include, ma che ovviamente è più
ampia.
Sono a disposizione per chiarimenti, credo che come quadro di
riferimento sia sufficiente.
Presidente E aperta la discussione generale. Ha chiesto la
parola il Consigliere Bich.
Bich (APA) Si potrebbe dire con questa delibera, che siamo
chiamati ad approvare oggi in Consiglio, che l'arco procedurale
delegato al Consiglio regionale per la trasformazione dell'area
autoportuale di Pollein si conclude. Quindi potremmo sigillare con
un "tutto è giusto e perfetto" la chiusura delle elaborazioni e
delle proposte fatte per quel settore, che è pur sempre un settore
vitale, di cui viene data una definizione.
Abbiamo determinato i contorni, abbiamo dato le valutazioni più
ampie anche nelle discussioni che si sono svolte nella IV
commissione e in altre commissioni: anzi direi che è un
procedimento che ha origini molto lontane, che già nella precedente
legislatura aveva chiamato il Consiglio ad esprimersi.
Tutto è giusto e perfetto; però allo stato attuale rileggendo le
carte ed andando più in profondità, collegandole anche con altri
interventi della Regione, in particolare mi riferisco alla
deliberazione n.396 della Giunta regionale, approvazione del
protocollo di intesa fra regione e Heineken Italia per il
potenziamento dello stabilimento Heineken di Pollein, balza agli
occhi un aspetto, una realtà diversa da quella che abbiamo
immaginato fino adesso, ed è la proprietà dei terreni su cui si
opera.
Il ragionamento che avevamo fatto in passato era questo. La
società Heineken intende ristrutturarsi, potenziandosi,
collegandosi alle aree a ponente dello stabilimento. Per poter
attuare questo programma di sviluppo e di ristrutturazione degli
stabilimenti, con anche conseguente presenza della direzione
amministrativa e fiscale dello stabilimento, si deve entrare in
possesso dell'area su cui insiste il sedime della Megagaroschi di
Pollein, quindi dell'Ipermercato Mega di Pollein. Di conseguenza è
necessario trasferire l'Ipermercato dal terreno su cui insiste
attualmente in altra zona, ed abbiamo individuato come logico
trasferimento l'area autoportuale. Per di più l'area autoportuale è
anche elemento di captazione di altri traffici, captati sulle due
direttrici internazionali verso il S.Bernardo e il Bianco a nord e
a ovest, e poi dal S.Bernardo e dal Bianco verso la Valle Padana;
quindi una zona importante e strategica.
Scopriamo oggi che la realtà non è questa e che la proprietà dei
terreni, mi riferisco ai 28.779 mq di proprietà della Sima in
Pollein e ai successivi 8.680 mq acquistati dalla Sima a nord
dell'area della ex Multibox, erano già di fatto disponibili per
l'allargamento degli stabilimenti della Heineken.
Fatta salva quindi questa volontà e questa necessità, per carità
è una valutazione che è stata fatta ed è stata d'altronde anche
attuata dalla Giunta con la delibera a cui mi riferivo prima, siamo
dinanzi ad una situazione diversa, perché veniamo a sapere prima di
tutto che la Mega non aveva terreni, mentre tutti noi facenti parte
della IV commissione (dove si è discussa ed approfondita la
tematica della ristrutturazione dell'autoporto) ritenevamo che i
terreni fossero di proprietà della Mega.
In secondo luogo il trasferimento stesso della Mega da questa
area a quella autoportuale costituisce un cospicuo e vistoso
miglioramento per la Mega, in una condizione praticamente di
unicità del soggetto che tratta; sostanzialmente è l'unico soggetto
che può attuare questo tipo di trasferimento sia per il piano della
grande distribuzione, quindi l'unicità di questa concessione, di
questa licenza per la grande distribuzione in questa area, sia per
il fatto che nel comune di Pollein l'unico soggetto commerciale
avente questi requisiti resta la Mega.
Allora la Mega va a ricoprire all'interno dell'area
dell'autoporto una superficie di 13.200 mq, va a delimitare un'area
del 70 percento di 18mila mq, avente destinazione di parcheggio,
aree a verde, impianti generali. Con questo tipo di operazione la
Mega, che oggi si vedrebbe, per atti già programmati nel passato,
chiusa in una specie di budello nel quale non passerebbe più nessun
tipo di traffico, se non quello destinato unicamente a quel tipo di
esercizio commerciale, si troverebbe invece in una zona strategica,
centrale ai traffici autostradali internazionali e nazionali,
oltreché in una condizione di particolare favore anche nell'ambito
di un'area ristrutturata e dotata di nuovi servizi e di una gamma
di servizi che è integrata e complementare, così come si viene a
delineare nel passaggio dall'una all'altra.
Da qui la mia riflessione: mentre le altre imprese che vengono
chiamate ad allocarsi in questa zona, sono assoggettate ad una
procedura concorsuale, per la quale l'assegnazione di questi spazi
avverrà mediante bandi pubblici, in questo caso c'è un diritto di
opzione che è già anticipatamente riconosciuto e che poteva anche
non essere riconosciuto.
Pertanto, in forza di questa delibera, la Mega ottiene un corsia
privilegiata per andarsi a localizzare in quest'area, che è
strategica, già dotata di tutte le strutture che abbiamo detto
prima. La mia domanda allora è come si può evitare questo tipo di
assegnazione, che è il superamento di una procedura concorsuale con
un procedimento di trattativa privata, anche se la trattativa
privata può essere conveniente, e in questo caso con la volontà
certamente di dare degli assetti produttivi e remunerativi per il
capitale pubblico. Chiedo però come è possibile superare questa
condizione, che vede privilegiare una ditta privata importante come
la Mega, sapendo già che la Mega o la Garosci, adesso non so su
quale ingegneria finanziaria si attuerà questo disegno, significano
il passaggio a concentrazioni finanziarie più ampie imperniate su
trattative con società finanziarie francesi, importanti nel
settore.
Mi domando se è possibile superare questa condizione, perché è
una condizione che agevola fortemente la Mega. Vorrei aggiungere
una piccola puntura a livello puramente politico; in questo caso la
congettura fa sovrapporre la funzione finanziaria ed economica del
capitale a quella di essere un soggetto politico. Si dirà: ma come
la Mega è un soggetto politico?
In un certo senso la Mega è un soggetto politico, perché il suo
presidente, se trattasi del deputato europeo Garosci, è il
coordinatore di Forza Italia. Adesso questa è una provocazione; non
sia mai che il silenzio di Forza Italia, che è stato così
apprezzato e così ampiamente osservato in questi ultimi mesi in
Valle d'Aosta, sia determinato dal fatto di non entrare in un agone
politico che forse è un po' scomodo e determinerebbe un contrasto
dialettico in questa fase transitoria che vede l'uscita della Mega
da quella specie di budello in cui si è andata a ficcare
attualmente.
La mia tirata polemica è verso Forza Italia, bene inteso; vorrei
sapere se Forza Italia apprezza e stimola in questo modo. Forza
Italia ha un andamento carsico in Valle d'Aosta, non si sa mai chi
è il responsabile, salvo il deputato europeo Garosci, che non
abbiamo del resto mai visto, lo vogliamo sempre incontrare tutti
però non lo incontriamo mai, sembra l'ombra di Anchise.
Poi i quadri intermedi importanti di questa formazione politica
sono in continua mutazione, quindi non si sa bene chi sono gli
interlocutori; sta di fatto che oggi Forza Italia non parla. Non so
se è collegato questo aspetto, può darsi che sia così; sta di fatto
che c'è un grosso buco nero nella vicenda politica valdostana di
questi ultimi tempi ed è il silenzio di Forza Italia.
Le chiedo, Assessore, di non parlare di Forza Italia se non ne
ravvisa la necessità, però per la prima cosa ci potrebbe dare delle
risposte; per la seconda cosa aspettiamo che la stampa lanci sulle
sue colonne le motivazioni di questo silenzio, per cui si abbia
magari un confronto dialettico a distanza sull'assenza di proposte
da parte del movimento Forza Italia in Valle d'Aosta.
Presidente Ha chiesto la parola il Consigliere Florio.
Florio (VA) Vorrei chiedere se l'Assessore può rispondere alle
domande precise poste dal Consigliere Bich, lasciando ai
consiglieri la possibilità di chiedere ulteriori chiarimenti, senza
per questo chiudere la discussione generale.
Presidente Ha chiesto la parola l'Assessore al bilancio e
finanze, Lévêque.
Lévêque (Ass.tec.) Il Consigliere Bich non ha posto delle
domande precise; il Consigliere Bich ha fatto delle considerazioni
ed ha evidenziato alcune cose che secondo me sono da chiarire.
In primo luogo, sembra - da quanto ha esposto Bich - che ci sia
stata rispetto a discussioni passate una modificazione del quadro,
che non c'è stata di fatto. Mi spiego. In commissione e in
Consiglio si discusse sull'opportunità di mantenere la seguente
ipotesi - perché voglio chiarire che con la delibera di oggi non si
decidono gli insediamenti, si ipotizza una griglia di possibili
attività - (leggo testualmente): "impegna la Giunta a sottoporre al
Consiglio entro 90 giorni lo schema delle tipologie di attività
insediabili nell'area in questione, considerando il cosiddetto
Serpentone come sede di attività produttiva e/o di stoccaggio,
immagazzinamento, trading internazionale, con la sola eccezione
riguardante possibili trasferimenti di punti vendita della grande
distribuzione già operante nel comune di Pollein". Questa non è la
novità della delibera di oggi, ma è il contenuto dell'ordine del
giorno del Consiglio, proposto dalla commissione, dopo ampia ed
articolata discussione avvenuta nei mesi che hanno preceduto
novembre.
Le motivazioni per cui Consiglio e commissione giunsero a questa
formulazione erano quelle che ha ricordato Bich e che permangono;
vale a dire il progetto di ampliamento della Heineken richiedeva
delle aree limitrofe, parte delle quali erano occupate
dall'attività del Mega. Non si è mai detto che l'area occupata dal
Mega fosse del Mega o di altri. La realtà è che la Heineken nel suo
programma di ampliamento ha necessità di queste aree e le ha
acquisite da una società che le possedeva, e cioè possedeva l'area
dove insiste il Mega, possedeva il piazzale vicino e ancora quella
fascia di territorio che c'è fra la birreria e la Multibox. Questo
ha fatto sì che la Heineken possieda oggi il titolo di proprietà di
una area riquadrata che è costituita dal suo stabilimento, da due
piazzali vuoti e da un pezzo di territorio dove c'è un'attività
economica in funzione.
Ora, o l'Heineken limita il progetto di espansione, e a questo
punto sarebbe diventata proprietaria di un terreno a fini
immobiliari e non a fini industriali, cioè per mantenerci un
inquilino e percepirci l'affitto, come faceva la società prima,
oppure la nuova proprietà della Sima, cioè la Heineken - la Sima è
la società che possiede il terreno sopra il quale c'è la Mega -
sfratta il proprio inquilino, cosa possibilissima. Data la
situazione delle licenze, la situazione del territorio, la
situazione urbanistica, è possibile che l'inquilino sfrattato debba
cessare l'attività.
Le ragioni di preoccupazione della commissione e del Consiglio
di consentire l'eventuale possibile rilocalizzazione di questa
attività nell'area vicina, stavano proprio in questo: cioè nella
possibilità di non interrompere un'attività, permettendo comunque
alla struttura industriale di realizzare il suo ampliamento come
previsto.
Secondo aspetto. Finora tutto questo è stato un rapporto fra
privati; quello che abbiamo sempre detto e che permane vero per il
futuro è che qualunque insediamento dovesse essere deciso
all'interno della struttura autoportuale due sarebbero stati i
requisiti: l'uno che faccia come privato tutta una serie di
investimenti che il pubblico si limita a fare riguardo ai soli
fabbricati. La natura di tali investimenti dipenderà dal tipo di
privato che si insedierà.
L'altro requisito è che l'ubicazione di qualunque privato in
quella sede sarà a titolo oneroso e a prezzi di mercato, quindi
così come l'attività di cui stiamo parlando oggi è in affitto da
qualcuno su un terreno a prezzi (ritengo) di mercato, così sarà in
locazione a prezzi di mercato, con condizioni da stabilire, nella
nuova possibile ubicazione. Ubicazione che non è oggi decisa,
perché con la griglia di oggi si mantiene questa possibilità, ed io
vorrei correggere l'affermazione di Bich: non è stato ancora deciso
che è necessario trasferire la Mega là. Potrebbe essere ritenuto
opportuno trasferire la Mega laggiù, tenendo conto dell'impatto che
può avere un'attività che è in funzione, che ha degli occupati, che
dà del lavoro eccetera.
Credo di aver risposto a quel collegamento logico che era stato
fatto con il piano di espansione dell'Heineken, che era stato fatto
e che permane in tutta la sua interezza oggi.
Inoltre il rapporto occupazionale (in termini di spazi occupati
nell'autoporto) prevedibile per questo insediamento non supera il
quinto della parte occupabile, nel senso che è vero che esiste la
previsione di una superficie di vendita più una superficie di
magazzini e dei parcheggi, ma la somma delle superfici di vendita e
dei magazzini previsti non supera il 20 percento di quanto è
complessivamente previsto nella zona produttiva e le stime dei
valori di mercato che al momento sono allo studio della società (si
parla del 97 e non prima per poter fare queste operazioni, perché
prima va ristrutturato il sito) dovrebbero generare quasi il 30
percento dei ricavi, che consentono l'equilibrio della gestione
autoportuale. Questo in ragione del fatto che questo tipo di
attività consente alla società Autoporto, che deve mantenere certi
equilibri economici, la produzione di un cash flow di entrate, in
rapporto superiore ad altre attività che possono remunerare l'area
occupata in misura minore.
L'unica cosa che ha detto Bich che mi sento di confermare in
pieno è che per altre situazioni potremo - l'augurio è questo,
speriamo di non dover andare con la valigetta a cercare gli
inquilini - comparare offerte e proposte di tipo diverso in qualche
modo mettendole in concorrenza, anche se la formula giuridica
resterà quella della trattativa privata, seppure si farà l'avviso
pubblico, perché poi ci sarà una trattativa plurima fra condizioni
di affitto, di occupazione, di volume di affari eccetera.
Quello che dice Bich è vero, che in questo caso - se si
ritenesse opportuno andare in questa direzione - data la situazione
delle licenze, e questo era scritto già nell'ordine del giorno,
data la normativa attuale, (i referendum incombenti di giugno non
so come potrebbero modificare questo quadro) effettivamente è
l'unico titolare di licenze in quel comune che può oggi spostare la
sua attività da lì ad un altro posto.
Si tratta di esaminare in quale misura il suo spostamento può
essere ritenuto opportuno per l'interesse generale e che sia a
condizioni di assoluta coerenza con le leggi di mercato, con i
prezzi di mercato, con le condizioni di mercato, che oggi e ancora
più domani gli altri inquilini dell'area ristrutturata dovrebbero
sostenere e pagare per essere ubicati lì.
Sui possibili vantaggi di posizione e le altre cose che sono
state ipotizzate, evidentemente l'area è appetibile; il solo fatto
che ci sarà la possibilità di ricomprendere in quell'area delle
attività produttive di buon livello e che si preveda, una volta
ristrutturato, una popolazione di quasi 400 persone che dovrebbe
poterci lavorare, è connesso al fatto che è un'area importante.
La stessa scelta regionale di acquisirla e di mantenerne il
controllo, a suo tempo adottata, testimonia della coscienza che la
Regione ha dell'importanza strategica di quell'area.
Questo non toglie che l'ubicazione in quell'area avverrà
certamente nel modo più trasparente e chiaro possibile per tutti,
anche per il Consiglio, ed anche se con questo atto il Consigliere
Bich dice che da adesso il Consiglio non se ne occupa più, il
Consiglio ha dettato le grandi linee e potrà ritornare quando lo
ritiene sulle verifiche e sulla modifica delle grandi linee. Ma
sono convinto che con le discussioni fatte nei mesi scorsi, con i
paletti messi, questa operazione consentirà di essere portata
avanti nella più chiara trasparenza e nel maggiore interesse
pubblico di ottimizzazione dello sfruttamento e dell'utilizzo di
quell'area e del suo potenziale.
Presidente Siamo sempre in tema di discussione generale, visto
le ulteriori precisazioni fatte dall'Assessore. Ha chiesto la
parola il Consigliere Bich.
Bich (APA) Ho cercato di fare delle valutazioni che sono
radicate, serie. Intanto vorrei evidenziare sempre sull'aspetto del
terreno così come si manifesta oggi, che stiamo seguendo la cronaca
di un trasferimento annunciato, perché i terreni sì, ma se uno va a
vedere al tribunale e al registro ditte i trasferimenti della Sima,
le connotazioni della Sima, si hanno delle cartelle di roba, perché
è una società che ha avuto delle vicissitudini. Fra l'altro la Sima
è proprietaria di un terreno di 8680 mq a nord della ex Multibox,
che ha acquistato dalla Regione ad un prezzo molto buono, cioè al
prezzo di 433 milioni, quindi con circa 50-60mila lire al mq.
Andando a confrontare i valori di questo terreno con valori dei
terreni adiacenti, dobbiamo sempre fare delle considerazioni...
(...Interruzione fuori microfono...)
Nel 1989, tre o quattro anni fa. Arriviamo poi al paradosso che
con la delibera 396 della Giunta siamo reintegrati in quel
possesso, almeno fino al 49 percento; entrando in possesso della
Sima la Regione, unitamente alla Heineken, ritorna in possesso
paradossalmente di questo terreno che avevamo venduto alla Sima
qualche anno fa.
Inoltre la Sima è proprietaria, come dicevo prima, dei 28779 mq
adiacenti al levante della birreria, la cui destinazione
conoscevamo.
Questo mi fa tornare in mente un acceso confronto che abbiamo
avuto in commissione; ma se noi volevamo agevolare, come penso sia
giusto anche agevolare lo sviluppo di questa società, potevamo dare
la disponibilità delle aree a levante della birreria, dando
l'intera disponibilità su una parte del costituendo polo
autoportuale, sganciando così la birreria - ecco perché dico che è
la cronaca di un trasferimento annunciato - da una variabile
assolutamente coperta e imponderabile, che è la permanenza e
l'esistenza dell'ipermercato Mega. Allora l'ipermercato Mega non
entrava in questo gioco.
Perché l'ipermercato Mega entra in questo gioco? Perché non
abbiamo voluto trattare, non abbiamo voluto dare la disponibilità e
la concretezza di immissione nell'area a levante della birreria. Se
questo era possibile, cosa c'era da chiedere? La Mega restava lì,
si ristrutturava a suo piacimento nelle condizioni che hanno tutti
gli altri ipermercati, senza avere accesso al grande traffico
autostradale, e voilà la birreria aveva spazi amplissimi: 100mila
mq finanche, quindi non c'era nessun problema.
Quello che invece ci fece discutere in commissione fu proprio
quello: "Ma perché dobbiamo fare il doppio passaggio, cioè Heineken
prende Sima, Sima espelle Mega, Mega viene ribaltata sul nodo
autostradale"? Questo è l'aspetto che non si capisce, e chiaramente
dà una valenza notevole. Al sig. Garosci, che oggi potrebbe andare
a fare il commercio ambulante perché con il suo stabilimento a
Pollein non può più vendere un bel niente, invece con queste
condizioni diamo un'apertura di credito notevolissima, perché il
sig. Garosci, per ironia della sorte, va a piombare proprio nel
punto geodetico del massimo traffico possibile, sia quello
secondario sul territorio della regione a est di Aosta, sia quello
autostradale che come abbiamo visto dalle prospezioni fatte dalla
società Autoporto è notevolissimo. Ecco perché ho sollevato questa
obiezione; per di più noi lo blindiamo perché lo mettiamo in una
condizione di non confrontarsi con altre offerte.
Poi, è valido metterlo lì? Forse sì, ci fosse stata un'impresa
valdostana forse sarebbe stato meglio; fra qualche anno i nostri
nipoti o noi stessi vedere la grande luminaria, avremmo potuto
vedere qualcosa di nostro. Per la verità apriamo delle prospettive
a società di capitale, di cui il capitale è mobile ed è in fase di
trasferimento, o quanto meno dovrebbe essere così.
Queste sono le obiezioni che mi sentivo di fare, con nessuna
iattanza, ma solo confrontandomi su questa realtà.
Presidente Qualcuno intende intervenire? Se nessuno intende
intervenire, dichiaro chiusa la discussione generale. Ha chiesto la
parola l'Assessore al bilancio e finanze, Lévêque.
Lévêque (Ass.tec.) Ancora per due chiarimenti, che mi sembrano
doverosi.
Pur condividendo le legittime richieste di chiarimenti, non sono
d'accordo sul modo di approcciare il problema che lascia sempre
intendere qualche lato oscuro e qualche ombra che non esiste.
E la conferma di quello che dico sul modo di lasciare intendere
sempre qualche lato oscuro, era la punzecchiatura politica che il
Consigliere Bich ha fatto alla fine e su cui non mi esprimerò non
solo perché me lo ha chiesto lui, ma perché non ritengo né
opportuno né sensato dire nulla.
Invece vorrei chiarire due cose. Intanto, non si poteva fare
come dice il Consigliere Bich per le ragioni che vado a spiegare.
La possibilità che fa intravedere il Consigliere Bich è che
avessimo messo la birreria, o la sua espansione, all'autoporto; ora
c'è sempre un problema di tempi entro cui vengono prese certe
decisioni e di questo va tenuto conto. Quando la regione ha
acquisito la società Autoporto e quando la regione ha approvato il
progetto Autoporto, la situazione della Heineken non lasciava
presupporre né un fabbisogno di espansione come quello che ha
presupposto adesso, né tanto meno il fatto che il gruppo olandese e
la capogruppo italiana decidessero di fare dello stabilimento della
Valle d'Aosta il polo di riferimento dell'attività Italia. A quel
punto questo discorso non si poneva, anzi, i problemi connessi al
depuratore del luglio 93 lasciavano addirittura incerto il destino
occupazionale dell'Heineken, quando dovettero bloccare la
produzione fra l'altro in una stagione importante per la produzione
di quel tipo di beni. A quel punto il gruppo di tecnici e di
esperti stava lavorando ed ha lavorato ad un progetto Autoporto che
aveva una sua fisionomia e che non era compatibile mesi dopo, una
volta approvato, una volta approvato a Bruxelles, una volta
ottenuti i finanziamenti, con uno stravolgimento non parziale ma
completo nella sua natura. A questo punto gioco forza l'espansione
dell'Heineken poteva avvenire nelle aree non dell'Autoporto, dove
si è deciso e programmato di fare qualcos'altro, con i soldi della
C.E. per di più, ma poteva avvenire là dove c'era dello spazio
disponibile. Le soluzioni erano solamente due: o avviene comunque e
l'unità produttiva attuale della Mega ne occupi 20, ne occupi 30,
ne occupi 40 chiude, oppure si trova una soluzione anche per
questa, nell'ambito di una quadratura che veda l'Autoporto fare il
suo progetto, la società Heineken poter provvedere al suo
ampliamento, e il Mega sopravvivere.
Riguardo poi alla società di capitale, la società attuale
Mega-Garosci è una società di capitale i cui destini non conosco,
ma è una società di capitale tanto quanto il gruppo Heineken, per
cui le due realtà sono realtà che hanno sotto quel profilo
delle.affinità, pur nelle differenze.
(...Interruzione della registrazione...)
Allo stato gli interlocutori sono le società e i loro
responsabili, e con esse, in particolare con il gruppo Heineken,
l'amministrazione ha condotto un ragionamento e una valutazione di
opportunità nei mesi scorsi, che hanno portato ad un accordo che
per la Valle d'Aosta riteniamo importante ed utile soprattutto in
prospettiva.
Presidente Ha chiesto la parola il Consigliere Florio per
dichiarazione di voto.
Florio (VA) Questa è una vicenda che ha cominciato ad
interessarci sin dall'ingresso in questa aula e che oggi credo per
l'ultima volta interessi questo Consiglio in modo concreto, dal
punto di vista decisionale.
In effetti, il tentativo che è stato messo in piedi è quello di
creare un intervento, una volta decisa la centralità di quell'area
dal punto di vista geografico ed anche delle destinazioni per
l'economia della regione, un intervento in quell'area - dicevo -
che venga realizzato non direttamente dall'ente Regione, ma da
questa attraverso la società Autoporto. E sulla base del punto 3
del deliberato di cui stiamo discutendo, dopo che la Giunta
regionale avrà individuato i parametri che la società che ho citato
dovrà adottare per la selezione delle iniziative economiche da
insediare nell'area, in applicazione dei criteri di cui al punto 2,
noi non discuteremo più di questo problema. E questo è anche giusto
che avvenga, nel senso che una volta assunta la decisione di
indirizzo, è corretto che ad attuare quella decisione, a mettere in
atto l'obiettivo che ci si è fissato siano altri, anche se
ovviamente sempre controllati dall'ente Regione.
Deriva da questo il fatto che quanto previsto alla categoria 52
nel Serpentone commercio si riferisca senza ombra di dubbio
all'attività che il Consigliere Bich ha citato; si riferisce
sicuramente, e lo dice in termini espliciti, al trasferimento o
potenziamento di punti di vendita della grande distribuzioni già
operanti nel comune di Pollein. Quindi è fuori discussione, checché
se ne dica, che oggi qui, approvando queste tipologie, come da
ordine del giorno a suo tempo votato, si dia esplicita indicazione
che ad insediarsi nel Serpentone per riempire la casellina 52 sarà
la Mega e nessun altro, o ovviamente chiunque altro rilevi la
proprietà di quella società.
Questo è il primo dato di fatto che bisogna tenere presente.
La seconda considerazione che mi viene da fare è che è vero,
perché da sempre è stato detto nelle diverse riunioni che abbiamo
avuto, che i requisiti da utilizzare per ricercare chi insediare
nelle tre tipologie di edifici sono due: il richiamo al titolo
oneroso per poter entrare in queste strutture, a prezzi di mercato
è sempre stato detto, a condizioni che saranno da stabilire, vedi
infatti punto 3 del deliberato. Così è anche vero che, una volta
consegnate le scatole, una volta consegnate le strutture edilizie e
le relative opere infrastrutturali a rete o puntuali, saranno i
privati che verranno riconosciuti dalla società Autoporto a dover
intervenire con investimenti propri per definire compiutamente la
scatola stessa, in rapporto alle proprie esigenze e alle produzioni
o alle attività che vi vorranno insediare, tenuto conto delle
tipologie di cui alla tabella di cui stiamo parlando.
Questo è tutto vero, ma è tutto vero tranne che per uno, perché?
E può anche essere giusto che sia così, come diceva Bich. Però,
senza avere, come accennava l'Assessore retropensieri, e garantisco
che non ne ho, se non l'unico che mi deriva da un campanellino che
mi è suonato or sono dieci giorni fa, ma relativo ad un'altra
vicenda rispetto alla quale sono stato chiamato in causa nella
totale e assoluta buona fede come parecchi altri colleghi, ripeto:
tutto è vero tranne che per questo esplicito e singolo caso, perché
è chiaro che, una volta che sarà stato stabilito il prezzo di
mercato per questa scatola, una volta che sarà stata stabilita
quindi l'onerosità per la locazione di questa scatola, quella sarà
la condizione che verrà posta al titolare di quella società e
nessun'altra.
Non vi potrà essere in questo caso concorrenza alcuna in nessun
caso, perché le condizioni, è vero, le porrà la società Autoporto
sulla base dei criteri di cui stiamo ragionando, ma quelle saranno
le condizioni, e non ci potranno essere condizioni di maggior
favore per la società Autoporto e di conseguenza per noi rispetto a
quelle fissate. Cosa che invece auspichiamo dovrebbe accadere per
tutte le altre scatole, per tutte le altre destinazioni, nonché per
tutti gli altri edifici di cui all'intervento dell'Autoporto. E
questo che mi lascia perplesso.
Il fatto poi che non vi potessero essere altre soluzioni per
risolvere il problema Heineken, che è venuto fuori dopo che era
stato approvato il progetto Autoporto, e addirittura, come
giustamente ha detto l'Assessore, dopo che nel luglio dell'anno
scorso la crisi dello stabilimento Heineken era ben grave, tanto da
far persino presupporre una sua chiusura, allora se è vero tutto
questo, è anche vero che ho delle perplessità sul fatto che non vi
potessero essere altre soluzioni, che non potesse essere
realizzabile una spaccatura del Serpentone ad esempio.
Ci voleva una grande scelta, difficile, tale da allungare
indefinitamente i tempi per spaccare parte di quell'area o lo
stesso Serpentone, senza nulla toccare della situazione esistente
per quanto riguarda l'ubicazione dell'attuale centro di grande
distribuzione.
C'è un altro dato che fa pensare e lascia perplessi: il valore
aggiunto commerciale di quella struttura domani rispetto all'oggi
ne riceve un grande vantaggio, un notevolissimo vantaggio, e i dati
che l'Assessore ci ha dato, quello dei 400 dipendenti in questa
area, significa un richiamo di traffico e di conseguenza di
drenaggio di potere commerciale notevolmente diverso rispetto a
quello che possiede oggi o possederebbe domani rimanendo al di
fuori dell'area autoportuale. E d'altra parte siamo noi stessi che
auspichiamo una crescita forte della importanza di questa area se
decidiamo, come abbiamo deciso giustamente, di investirvi le
risorse che vi investiamo.
Si dà atto che dalle ore 17,10 assume la Presidenza il
Vicepresidente Marco Viérin e che il Vicepresidente Aloisi non
partecipa alla votazione del provvedimento.
Presidente Non abbiamo capito la dichiarazione di voto del
Consigliere Florio. Ha chiesto la parola il Consigliere Florio.
Florio (VA) Volevo dire anche un'altra cosa, tanto per
completare fino in fondo il ragionamento.
Personalmente ho delle grosse perplessità a votare questa
deliberazione, probabilmente finirò per astenermi: sia chiaro che
questo non significa chiamarsi fuori, ma significa mantenere una
serie di dubbi e di perplessità che ho manifestato nel passato, sia
quando sono andato in IV Commissione che all'interno delle stesse
riunioni di maggioranza.
Presidente Pongo in votazione la delibera in oggetto.
Presenti: 29
Votanti e favorevoli: 21
Astenuti: 8 (Bich, Chiarello, Florio, Lanièce, Linty,
Marguerettaz, Tibaldi e Viérin M.)
Il Consiglio approva
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK