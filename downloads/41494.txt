Consiglio Regionale della Valle d'Aosta - Oggetto del Consiglio n. 616 del 17 aprile 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Assistenza socio-sanitaria
Associazionismo - volontariato
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 616 del 17 aprile 2019 - Resoconto
OGGETTO N. 616/XV - Interpellanza: "Predisposizione di un
protocollo di collaborazione tra i servizi sociali
dell'Amministrazione regionale e le associazioni di volontariato
per l'intervento e il sostegno di cittadini in difficoltà".
Rini (Presidente) -
Punto 29 all'ordine del giorno. Per
illustrazione, la parola al collega Cognetta.
Cognetta (MOUV') -
Con questa interpellanza cerco di
avere qualche risposta o comunque di fare una sollecitazione
all'Assessore, rispetto a ciò che accade ad alcuni cittadini, siano
essi nuclei familiari o singoli, che per tutta una serie di motivi
a un certo punto della loro vita si trovano in difficoltà. In quale
difficoltà? Possono essere normalmente difficoltà economiche che
sopraggiungono in situazioni improvvise, quindi ad esempio rispetto
alla perdita del lavoro, rispetto a una separazione tra coniugi,
rispetto a malattie che impediscono di andare a lavorare. Sappiamo
che ci sono degli uffici che ovviamente in questi casi
intervengono, cercando di dare sostegno a queste famiglie.
Cosa accade, però? Accade spesso che c'è un lasso di tempo, dal
momento in cui si crea il problema all'interno del nucleo familiare
al momento in cui diventa operativo l'intervento e l'aiuto che
viene messo in campo dagli uffici regionali, in cui il cittadino o
la famiglia in qualche modo deve sopperire, nonostante magari non
ne abbia le possibilità. È un periodo che può essere più o meno
lungo e che dipende non dalla mancanza di volontà da parte degli
uffici preposti, ma perché ci sono delle procedure e dei lavori che
purtroppo devono essere fatti per verificare alcune situazioni,
quindi giustamente c'è bisogno di un certo lasso di tempo.
Purtroppo questo non va d'accordo con la situazione di emergenza
che si crea.
Normalmente allora intervengono - in alcuni casi, non sempre
purtroppo - delle associazioni che si trovano sul territorio e che
in modo volontario riempiono questo
gap
, quindi riescono a
rispondere, se vengono ovviamente investite del problema, e in
qualche modo sopperiscono in maniera autonoma e anche del tutto
volontaria a queste situazioni. Queste associazioni sono di tutti i
tipi: ci sono associazioni di volontariato di privati che fanno un
mutuo soccorso all'interno di un quartiere, di una zona della
città, di un paese; ci sono invece associazioni che sono legate
magari alla Chiesa cattolica, piuttosto che ad altre religioni. Non
c'è nessuna differenza, sono tutte forme di aiuto non codificate
che giustamente esistono e che giustamente devono esistere.
Quello che però io noto, e ho documentazione rispetto a questo,
è che, non essendo codificato questo rapporto, è tutto quanto
gestito in maniera artigianale, possiamo dire. Ovvero, la famiglia
che si trova in difficoltà, se ha la fortuna di entrare in contatto
con qualcuna di queste associazioni, allora forse riesce ad avere
una risposta nel tempo che passa tra quando c'è il problema e
quando invece intervengono le assistenti sociali. Se invece non
accade, rimane il problema. Anche sul tipo di risposta che viene
dato non c'è nessun tipo di coordinamento, quindi si corre dietro
all'emergenza, laddove si riesce, perché a volte non si riesce.
Magari ci sono nuclei familiari che di colpo restano senza energia
elettrica, poi devono rincorrere sostanzialmente, e questo, secondo
me, è una cosa che in qualche modo va risolta.
Io con questa interpellanza cosa sollecito? Una cosa molto
semplice: sollecito l'Assessore a creare dei protocolli e a dare
visibilità e pubblicità ai protocolli, dove tutte queste
associazioni che si propongono, che vogliono farlo - questo penso
sia naturale nel discorso - vengano in qualche modo codificate,
vengano riconosciute e si crei una sorta di collaborazione, però
definita, tra gli assistenti sociali e il servizio preposto
correttamente a risolvere il problema e chi invece interviene in
prima istanza. Questo per migliorare il servizio da un lato e per
creare una vera rete di assistenza dall'altro. Se non creiamo una
rete di assistenza, chi si trova in un momento di difficoltà e a
volte - a questo punto parlo per esperienza personale - non conosce
neanche quali sono le possibilità che ci sono, resta abbastanza
disorientato di fronte al problema e al fatto che non si trova una
soluzione. Se si può dare visibilità a questo, nell'ambito dei
quartieri e dei paesi in cui sappiamo che c'è maggiore difficoltà,
o comunque su tutto quanto il territorio regionale, può essere
sicuramente l'inizio per la soluzione di un problema che invece, se
non si affronta o se non si affronta in maniera codificata, rimane
un disservizio, che in realtà non è un disservizio ma, ripeto, è
una gestione che è fatta in questo modo. Non credo ci siano grosse
possibilità per fare interventi in zero giorni, perché capisco
benissimo com'è la situazione della macchina amministrativa, però
se si riesce a codificare questo tipo di rapporto e quindi a
superare questo spazio che rimane vuoto, è un servizio in più che
possiamo dare ai cittadini.
Chiedo all'Assessore se è intenzione di creare questi protocolli
e far sì che qualunque associazione che voglia partecipare e
codificare, per ciò che gli compete e per ciò che può fare, questo
tipo di aiuto, questo venga in qualche modo reso pubblico
codificato dall'Assessorato di riferimento per tutto il
territorio.
Presidente -
Per la risposta, la parola all'assessore
Baccega.
Baccega (UV) -
Ringrazio il collega Cognetta per
l'interpellanza e anche per l'esposizione. È una tematica che
abbiamo riscontrato anche quando occupavo il posto dell'assessore
Borrello, laddove l'emergenza casa veniva fuori in modo
significativo. In realtà, il tema della povertà è uno degli
argomenti decisamente più delicati di cui l'Assessorato si è sempre
occupato, e anche con i miei predecessori c'è stata e c'è ancora
grande attenzione.
Noi abbiamo una serie di servizi che sono delle misure e
progetti di contrasto all'emarginazione che avrei piacere di
elencare, così il Consiglio ne prende atto: il bando per la
gestione del dormitorio della mensa pubblica; gli interventi della
legge n. 23 sull'assistenza economica; il prestito sociale d'onore
di cui alla legge n. 3; la sperimentazione dell'Emporio solidale
Quotidiamo; c'è questa distribuzione dei pacchi alimentari e di
implementazione delle misure di contrasto alla povertà; il sostegno
per l'inclusione attiva; il reddito di inclusione; il reddito di
cittadinanza che si è appena messo a disposizione.
Per molte di queste misure i servizi territoriali e di sportello
hanno collaborato fattivamente, sia con gli operatori di tutti i
servizi pubblici, per esempi i centri dell'impiego, sia con tutto
il terzo settore e con il mondo del volontariato. Le difficoltà
delle famiglie, in particolare in questa anni di crisi che in
realtà non è ancora conclusa, sono aumentate considerevolmente, sia
in termini quantitativi, quindi il numero delle persone a rischio
di esclusione sociale, sia qualitativi, quindi problematiche di
carattere economico, le separazioni, la perdita del lavoro, che
vanno a intersecarsi con quelle relazionali, quindi psicologiche e
abitative.
La collaborazione tra soggetti pubblici e privati è fondamentale
in questo caso, altrimenti saremmo fortemente in difficoltà per
aiutare quelle fasce deboli. Nell'ottobre 2016 la Regione ha
approvato un protocollo operativo che sicuramente deve essere
migliorato, soprattutto nella direzione della tempestività; questo
è un elemento che ho colto dal suo intervento. Una rete già esiste
e un protocollo c'è, che va migliorato sicuramente e ci metteremo
mano. È un protocollo che è stato sottoscritto da alcuni gruppi
firmatari, dal Piano di zona alla San Vincenzo e alla Caritas, ma
non sono tutti e ci sono delle associazioni di quartiere che sono
operative in questo senso e hanno firmato il protocollo.
Probabilmente tutto questo percorso va riorganizzato e rivisto, e
su questo mi impegno fin da subito.
Il protocollo prevede questi gruppi di bisogni primari che si
sono istituiti anche in altre zone della valle, compresi il
quartiere Cogne e il quartiere Dora, con dei sottogruppi di lavoro
che si propongono per la promozione e l'attuazione di una rete
integrata di interventi e servizi, giustamente. I gruppi di lavoro
che abbiamo citato possono concordare come e cosa attivare per
sostenere i cittadini in difficoltà. È chiaro che qui l'intervento
dei servizi sociali deve essere predisposto ed erogato secondo le
normative vigenti, però credo si debba fare uno sforzo per andare
nella direzione di essere più solleciti. Per i casi più gravi che
non possono aspettare la procedura normale qualcosa si è fatto, dal
pagamento della bolletta della luce (altrimenti andrebbero a
staccare il contatore), oppure la bolletta del gas, anche lì si è
intervenuti tempestivamente. Però forse codificare il tutto diventa
la fase maggiore.
Quindi è intenzione dell'Assessorato proseguire nella cura delle
relazioni con le associazioni, è intenzione rendere noto e far
predisporre un protocollo operativo ulteriore che permetta di
ottimizzare i tempi e che vada anche a controllare le attività
delle associazioni. Questo è un lavoro che si ha da fare e che
preveda modi e tempi, soprattutto nelle fasi più urgenti.
Soprattutto cercheremo di incrementare il livello di visibilità e
di conoscenza di questi percorsi, per evitare che gli utenti
debbano correre di qua e di là da questo punto di vista. Questo lo
faremo sicuramente.
Presidente -
Per la replica, la parola al collega
Cognetta.
Cognetta (MOUV') -
Grazie, Assessore. Dicevo che il
problema esiste. È un problema che va risolto, perché la
tempestività di risposta spesso è fondamentale per evitare poi che
i problemi diventino sempre più grandi, soprattutto quando sono
casi nei quali i problemi psicologici si sommano in maniera molto
forte ai problemi economici che normalmente ci sono. Quindi,
siccome giustamente, lei dice, ci possono essere delle mancanze, io
la sollecito veramente a fare molto in fretta questa cosa, a dare
notizia alle associazioni che ancora non sono nel protocollo
affinché si aggiungano, a modificare questo protocollo in maniera
tale da dare risposte sempre più precise e coerenti a tutti i
cittadini valdostani.
Credo che questa sia una cosa che, al di là delle differenze
politiche che ci sono, sia trasversale a tutti i gruppi e a tutti
quanti i cittadini che sicuramente sanno di queste situazioni e che
sicuramente vogliono trovare una soluzione. Che essa venga in prima
battuta da volontari e altre associazioni e poi dagli uffici, o
direttamente dagli uffici, non importa. Perché il problema grosso
che abbiamo è che spesso noi italiani facciamo difficoltà a
chiedere aiuto, mentre magari altri popoli fanno più facilmente
questo passaggio, perché tra di loro si aiutano in maniera più
diretta. Quindi noi dobbiamo cercare di superare questo problema,
anche attivando queste cose qui.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK