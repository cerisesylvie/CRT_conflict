Consiglio Regionale della Valle d'Aosta - Oggetto del Consiglio n. 3776 del 7 ottobre 1992 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 3776 del 7 ottobre 1992 - Resoconto
OGGETTO N. 3776/IX Mancata apertura delle microcomunità per
anziani site nei comuni di Pontey e Introd.
(Interrogazione)
PresidenteDo lettura della interrogazione presentata dai
Consiglieri Beneforti, Bondaz, Lanièce e Trione:
Interrogazione A conoscenza delle ripetute lamentele da parte
dei cittadini a seguito della mancata apertura delle microcomunità
per anziani site nei comuni di Pontey e di Introd;
i sottoscritti Consiglieri regionali del gruppo della Democrazia
Cristiana
interrogano
l'Assessore competente per conoscere:
- lo stato attuale dei lavori di costruzione delle microcomunità
di Pontey e d'Introd;
- i motivi per i quali non sono stati rispettati i tempi
previsti per la loro costruzione; i tempi previsti per la
definitiva apertura.
Presidente Ha chiesto di parlare l'assessore ai Lavori Pubblici
Vallet, ne ha facoltà.
Vallet (UV)
Risponderò per quanto concerne i tempi di
realizzazione della microcomunità di Introd, considerato che quella
di Pontey è stata appaltata e realizzata dal comune.
Per quanto concerne la microcomunità di Introd, restano da
definire opere di piccolissima entità, in particolare completamento
dell'impianto di trasmissione sonora, posa di un pavimento nel
locale di fisioterapia al primo piano, alcune finiture, ritocchi
alle tinteggiature, tendaggi e la pulizia finale.
Per quanto concerne la seconda domanda, devo dire che non è
corretto quanto formulato nella interrogazione, considerato che al
mese di maggio era stata approvata una perizia suppletiva, che
prolungava i tempi di consegna al 4 novembre 1992, e a
completamento della risposta devo dire che è prevista la consegna
dell'opera al comune di Introd entro il 4 novembre 1992, quindi
rispettando i tempi di consegna.
Presidente
Ha chiesto di parlare l'Assessore alla
Sanità e Assistenza Sociale Cout, ne ha facoltà.
Cout (PCI-PDS)
Sempre per ciò che riguarda Introd, si
sta costituendo un consorzio fra i comuni di Arvier, Avise, Introd,
Rhêmes-Saint-George, Rhêmes-Notre-Dame, Villeneuve, Valgrisenche,
Valsavarenche, per la gestione della microcomunità di Introd e di
Arvier, che al momento attuale ci risulta essere all'esame dei
consigli comunali.
Quindi l'apertura della struttura potrebbe essere prevista,
indica-tivamente, per i primi mesi dell'anno prossimo, a condizione
che sia approvata la costituzione di questo consorzio, di cui avevo
accennato. Per ciò che riguarda Pontey, la struttura è ultimata ed
è arredata; anche qui sono state avviate dal comune di Pontey le
pratiche concernenti le varie richieste di autorizzazione per
l'apertura e si sta costituendo un consorzio fra i comuni di
Pontey, Châtillon, Saint-Vincent ed Emarèse per la gestione della
microcomunità, e anche gli atti per questa costituzione sono
all'esame dei vari consigli comunali.
Quindi l'apertura potrebbe anche in questo caso essere prevista
per i primi mesi dell'anno prossimo, a condizione che le pratiche
relative, che sono in corso attraverso i vari comuni, vengano
approvate.
Presidente
Ha chiesto di parlare il Consigliere
Beneforti, ne ha facoltà.
Beneforti (DC)
Devo dichiararmi solo parzialmente
soddisfatto. Prendo atto con piacere che finalmente la
microcomunità di Pontey è stata ultimata ed arredata. Conoscevo le
vicissitudini di questa struttura, ma il rinvio dell'apertura ai
primi mesi dell'anno prossimo è grave e serio, viste le attese che
ci sono negli anziani e viste anche le attese degli operatori che
attendono di poter entrare a lavorare in questa microcomunità.
Anche perché già nel 1991 era stato dato affidamento da parte del
comune di Pontey che questa microcomunità sarebbe stata aperta
nella primavera 1992. Adesso, dalla primavere del 1992, si passa
alla primavera del 1993.
Comprendo ancora meno il ritardo dell'apertura della
microcomunità di Introd per la quale, pur essendo ultimata,
occorrono ancora ulteriori interventi all'interno e anche
all'esterno per la sistemazione dell'area verde. Devo dire che in
occasione di un sopralluogo da me effettuato all'inizio dell'anno,
presenti il sindaco e la giunta di Introd, mi fu assicurato che il
termine dei lavori sarebbe avvenuto a fine aprile del 1992...
(... Interviene l'Assessore Cout, senza microfono...)
...Mi lasci finire, Assessore, non voglio fare polemica con
nessuno, ma mi fu assicurato che il termine era quello. Poi fu
fatta anche la perizia suppletiva perché si rese necessaria, ma le
devo anche dire che da parte della società costruttrice,
nell'incontro avvenuto a Introd in occasione di quel sopralluogo,
mi fu detto chiaramente che in quelle condizioni non poteva
continuare a lavorare e che aveva richiesto all'Assessorato ai
Lavori Pubblici l'esonero dal continuare la costruzione di quella
microcomunità.
Non voglio qui andare a vedere fino in fondo la situazione, ma
devo confessare che quella dichiarazione mi lasciò perplesso,
perché non si può oggi pensare che ci siano società che intendono
rinunciare ad attività lavorativa nei lavori pubblici, quando sono
sempre alla ricerca di queste attività lavorative. Quindi
bisognerebbe approfondire che genere di rapporti ci sono stati fra
la società costruttrice e l'assessorato ai lavori pubblici.
Una riflessione a parte merita anche il ritardo nella
costituzione dei consorzi di gestione da parte dei comuni
interessati. Questo è proprio incomprensibile. Non è comprensibile
che al termine dei lavori siano proprio i comuni a creare ulteriori
ritardi all'apertura delle strutture, perché sono strutture presso
le quali questi comuni portano ospiti i loro anziani e i loro
inabili.
Per cui mi auguro che l'Assessore ai Lavori Pubblici faccia una
verifica sulle motivazioni effettive dei ritardi che ci sono stati
anche per Introd e sulle dichiarazioni da parte della società
costruttrice, e nello stesso tempo si faccia in modo che questi
comuni, che devono deliberare la costituzione dei consorzi, lo
facciano nel più breve tempo possibile. Della costituzione dei
consorzi si parlava già nel 1991, siamo alla fine del 1992 e i
comuni questi consorzi non li hanno realizzati. E' grave accertare
che ulteriori ritardi all'apertura di microcomunità, nonostante le
necessità che ci sono, derivino proprio dal comportamento dilatorio
da parte dei comuni interessati.
Si dà atto che dalle ore 10,13 riassume la Presidenza il
Presidente Bich.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK