Consiglio Regionale della Valle d'Aosta - Oggetto del Consiglio n. 98 del 18 febbraio 1982 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 98 del 18 febbraio 1982 - Resoconto
OGGETTO N. 98/VII - PROBLEMI CONCERNENTI LA FORMULAZIONE
DELLE GRADUATORIE REGIONALI PER MEDICI GENERICI E PEDIATRI AI FINI
DELL'ASSEGNAZIONE, DA PARTE DELL'U.S.L., DI SEDI AMBULATORIALI.
(Interpellanza).
PRESIDENTE:
Do lettura dell'interpellanza presentata dai
Consiglieri Péaquin, Bajocco e Mafrica:
Considerato che la revoca da parte della Giunta delle delibere
con cui venivano formulate le graduatorie regionali per medici
generici e pediatri, avvenuta a due mesi di distanza dalla loro
approvazione, ha privato l'Unità Sanitaria Locale del riferimento
necessario per provvedimenti di sua competenza;
Nel ricordare lo stato di disagio degli utenti e degli stessi
medici, per i quali l'annullamento di graduatorie, anche se
necessario, comporta nuove incertezze nell'assegnazione di sedi
ambulatoriali;
I sottoscritti Consiglieri regionali
Interpellano
l'Assessore alla Sanità per sapere:
1) quando saranno approvate le nuove graduatorie e quando
l'Unità Sanitaria Locale potrà nuovamente prendere decisioni
appropriate;
2) a chi siano da addebitare le responsabilità degli errori
commessi, del tempo perduto e di eventuali danni materiali causati
da terzi, in relazione all'approvazione e alla successiva revoca di
graduatorie illegittime.
PRESIDENTE:
Illustra l'interpellanza il Consigliere
Mafrica. Ne ha facoltà.
MAFRICA - (P.C.I.):
L'interpellanza fa riferimento ad un
caso che ha sollevato nell'ambiente medico numerosi problemi. In un
primo momento, nel novembre, la Giunta formulava attraverso tre
deliberazioni, tre graduatorie per i medici e per i pediatri
stabilendo una collocazione in graduatoria secondo l'accordo
collettivo dei medici del 1978.
In seguito a questa graduatoria nascevano dei problemi, in
quanto venivano danneggiati i medici disoccupati. Riferisco le cose
per quanto è di mia conoscenza.
Uno di questi medici inoltrava ricorso al TAR; due mesi dopo,
nel mese di gennaio, le tre delibere in questione venivano revocate
dalla Giunta regionale in quanto le precedenti facevano riferimento
ad un accordo collettivo superato, essendo stato nel frattempo
portato a termine, anche dal punto di vista formale, un nuovo
accordo collettivo che era stato recepito nell'agosto 1981 in un
decreto del Presidente della Repubblica.
In questa situazione si sono trovati danneggiati i medici che in
base alla prima graduatoria avevano più servizio e che hanno dovuto
far qualcosa come cercarsi, ad esempio, un ambulatorio in qualche
Comune. I1 nostro Gruppo ha ricevuto proteste sia dai medici che si
erano avvantaggiati dalla graduatoria fatta secondo un accordo
ormai superato, sia da parte di coloro che invece avevano
affrontato delle spese perché avevano già avuto degli atti che
destinavano i loro ambulatori in un certo Comune.
Vorremmo sapere come è possibile che la Giunta sia incorsa in
questo errore ed inoltre quando sarà posto rimedio a questo errore,
cioè quando saranno disponibili le nuove graduatorie, e quando
l'U.S.L. - in base a queste graduatorie - potrà prendere i
provvedimenti di sua competenza.
Vorrei anche sapere a chi debbono fare riferimento i medici nel
caso di eventuali danni; se non è questa una responsabilità
dell'Amministrazione regionale perché non credo sia della U.S.L.
che in questo caso applica graduatorie stilate dalla Giunta.
Quindi vorremmo anche chiedere allo Assessore se questo
inconveniente, che di fatto ritarda di mesi le decisioni da parte
dell'U.S.L., non sia da ammettere per fare in modo che non si
ripeta più.
PRESIDENTE:
Ha chiesto di parlare l'Assessore alla Sanità
ed Assistenza Sociale Rollandin. Ne ha facoltà.
ROLLANDIN - (U.V.):
Già in una precedente occasione avevo
cercato di chiarire qual era stato il motivo che aveva portato alla
formulazione della graduatoria approvata dalla Giunta ed in seguito
comunicata alla U.S.L. che aveva preso i provvedimenti conseguenti
che sono stati richiamati dal Consigliere Mafrica; vale a dire
interpellare i medici per sapere in quanti erano disponibili, in
base alla graduatoria, ad accettare questi incarichi.
L'interpretazione che aveva portato alla formulazione della
graduatoria era quella della norma transitoria n. 4, la quale
recitava: "I medici già iscritti negli elenchi per la medicina
generale al 31.12.1980, sono automaticamente confermati, salvo
l'applicazione della incompatibilità. Per l'anno '81 valgono le
graduatorie formate ai sensi degli artt. 3-4-5 della precedente
convenzione unica, ai fini della copertura delle zone carenti".
E' stato in base a questa norma che abbiamo compilato la
graduatoria, tenuto conto che in Regione le zone carenti sono molte
perché negli anni precedenti si era verificato il triste
inconveniente che, rispetto ad un numero di domande molto alto, i
medici che accettavano di inserirsi nelle zone carenti, tranne
Aosta, erano pochissimi, quindi alcune condotte, malgrado i posti
vacanti, non trovavano nessun medico disponibile.
Quando è emersa la situazione di danno verso quel medico che ha
fatto ricorso, sulla quale abbiamo richiesto una chiarificazione,
abbiamo interpretato i fatti in questo modo: ammesso che non si
fosse posto il problema di possibile danno ad un medico, sarebbe
successo che la graduatoria valeva per l'anno '81 come previsto da
questa norma transitoria, poi per l' ?82, entrato in vigore il
nuovo accordo, si sarebbe proceduto alla nuova graduatoria. Teniamo
conto che le domande vanno presentate entro un certo lasso di
tempo, ed erano già state presentate le domande prima ancora che il
nuovo decreto entrasse in vigore, e noi volevamo arrivare al più
presto a coprire le zone carenti. Questo come spiegazione al perché
siamo arrivati a questa graduatoria.
In base al precedente accordo si poteva tener conto, nella
formulazione delle graduatorie, della presenza delle Organizzazioni
sindacali locali per quanto sostitutive dell'A.N.C.I.
Il problema A.N.C.I. che c'è nel nuovo accordo recepisce in
pieno quanto previsto dall'art. 48 della legge 833, dove - com'era
stato ricordato in precedenza anche dal Consigliere Carlassare - si
citano quali sono gli organismi che devono fare parte di questa
Commissione.
L'A.N.C.I. a livello locale non esiste; già nei mesi scorsi
avevamo formulato il quesito per avere la possibilità di sostituire
questo organismo, che non ha in loco un proprio rappresentante, con
l'Associazione dei Sindaci, la cui funzione può essere equiparata a
quella dell'Associazione Nazionale dei Comuni. Il quesito non aveva
avuto risposta, e quando si è posto con sempre maggior urgenza
questo problema si sono avuti dei contatti a livello ministeriale,
e solo ieri abbiamo avuto la conferma che questa nostra tesi verrà
accolta e che ci sarà una modifica - che sarà avallata
ufficialmente a livello ministeriale - per quanto riguarda la
composizione dei Comitati in Valle d'Aosta, per cui verrà inserito
un rappresentante nell'Associazione dei Comuni in sostituzione del
rappresentante dell'A.N.C.I.
Questo vuol dire che di fatto la graduatoria fino a questo
momento non si sarebbe potuta fare, tanto è vero che la nuova
graduatoria - mi riferisco all'altra richiesta che è stata fatta -
è già pronta rispetto ai nuovi conteggi, cioè tenendo conto
dell'inconveniente, citato dal Consigliere Mafrica, che nella nuova
convenzione si cerca di privilegiare i medici che non hanno
occupazione in quanto si danno 40 punti rispetto a 0.5, per cui la
posizione viene molto modificata.
Tenendo conto di queste considerazioni, la nuova graduatoria è
già pronta, però deve essere avallata da questa Commissione
regionale, che non è costituita in quanto manca il rappresentante
dell'A.N.C.I.
Formulandola in questo modo ed avendo già chiesto
preventivamente, a seguito degli accordi di cui parlavo prima,
all'Associazione dei Comuni di aver la nomina dei propri
rappresentanti da inserire - una volta che fosse approvata questa
procedura - nel Comitato; dopo che il Comitato ha approvato questa
graduatoria, essa diventa esecutiva e di conseguenza possiamo dare
all'U.S.L. la possibilità di formularla. Su questa base poi si può
interpellare i medici.
Questi sono i motivi che hanno indotto a formulare la
graduatoria; quindi non per danneggiare i nuovi medici, ma per
coprire al più presto le zone carenti.
Sul problema degli inconvenienti generati dalla vecchia
graduatoria, va detto che sono stati interpellati molti medici;
alcuni hanno risposto negativamente, altri si sono dichiarati
disponibili e fra questi ce ne sono due o tre - a quanto mi risulta
- che avevano già preso contatti nelle rispettive zone per avere
l'affitto di locali da trasformare in ambulatori.
Su questo secondo problema vanno dette un paio di cose. La prima
è che nella nuova graduatoria formulata con i nuovi parametri,
alcuni di questi saranno reinseriti.
Potrebbe esserci il caso (a quanto ci risulta dovrebbe essere
uno solo) che in base a questa graduatoria potrebbe di fatto non
lavorare dove era previsto e dove, in base alla vecchia
graduatoria, doveva essere sistemato. In tal caso, dovremo valutare
alla fine di questo iter i danni verificatisi in questo intertempo
e studiare come venire incontro a questa difficoltà causata dalla
pubblica Amministrazione, nell'urgenza di coprire le zone carenti e
nell'impossibilità di poter avere i rappresentanti
dell'A.N.C.I.
Ad ogni modo i danni non penso che siano di una rilevanza tale
da compromettere il beneficio, dato alle popolazioni, di avere un
medico il più presto possibile.
PRESIDENTE:
Ha chiesto di parlare il Consigliere Mafrica.
Ne ha facoltà.
MAFRICA - (P.C.I.):
Innanzitutto devo dire che ogni tanto
a noi fa piacere che l'Assessore alla Sanità ammetta di aver
commesso un errore di interpretazione delle norme per i motivi che
lui ha cercato di spiegare.
Prendiamo atto di quanto ha detto in relazione ai problemi
concreti: cercheremo di verificarlo anche con gli interessati,
perché non essendo degli esperti in materia cerchiamo di vedere la
sostanza politica del problema; eventualmente, se fosse necessario,
torneremo con interrogazioni o interpellanze.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK