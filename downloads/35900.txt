Consiglio Regionale della Valle d'Aosta - Oggetto del Consiglio n. 233 del 13 novembre 2013 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
INFORMAZIONE
Radiotelecomunicazioni
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 233 del 13 novembre 2013 - Resoconto
OGGETTO N. 233/XIV - Interpellanza: "Interventi per limitare
i disagi provocati dai ritardi del servizio postale".
Président
- Pour l'illustration, la parole au collègue
Guichardaz.
Guichardaz (PD-SIN.VDA)
- Grazie Presidente.
Anche su quest'interpellanza c'è poco da aggiungere rispetto a
quanto abbiamo scritto in premessa. Crediamo che il Governo
regionale possa autorevolmente intervenire usando gli strumenti e
le modalità che ritiene più consoni per trovare una soluzione ad un
problema che ci è stato segnalato da più parti e cioè il ritardo
nella distribuzione della posta in alcuni territori della nostra
regione. Come scritto in premessa dell'interpellanza, il servizio
postale svolge un ruolo fondamentale al pari dei cosiddetti
"servizi essenziali". Il ritardo nella consegna della
corrispondenza può avere conseguenze anche importanti sia nei
rapporti tra i cittadini, sia nei rapporti tra i cittadini e la
pubblica amministrazione. Ho acquisito alcune note con le quali
un'Amministrazione comunale segnala a Poste Italiane che gli
abitanti di alcune frazioni non hanno ricevuto o hanno ricevuto con
estremo ritardo la corrispondenza relativa al servizio idrico o le
comunicazioni riguardanti eventi collettivi organizzati
dall'Amministrazione stessa, e parliamo in questo caso di migliaia
di inviti e di invii. Gli Amministratori in questione raccontano
addirittura di convocazioni di Consigli comunali ricevute dopo la
data del Consiglio stesso.
"Situazioni che, oltre a creare
disservizi, danneggiano gravemente gli utenti e l'immagine del
Comune"
, come scrive il Sindaco nelle due note inviate a Poste
Italiane della Valle d'Aosta ed all'Ufficio reclami nazionale,
oltre a rappresentare un
vulnus
per quanto riguarda i
meccanismi di partecipazione democratica. Visto che la rete postale
pubblica è un importante fattore di riunificazione territoriale o,
come scrive meglio di me Poste Italiane nel suo contratto di
programma 2009-2011, stipulato con il Ministero dello sviluppo
economico,
"svolge un ruolo fondamentale nella funzione di
coesione sociale ed economica sul territorio nazionale e regionale,
consentendo l'accesso universale a servizi di interesse economico
generale"
e, poiché l'assetto proprietario di Poste Italiane
vede la partecipazione totalitaria del Ministero dell'economia e
delle finanze, crediamo che la Giunta possa intervenire
fattivamente affinché l'azionista intervenga su Poste Italiane
anche attraverso un'opera di
moral suasion
per ripristinare
un buon livello del servizio. È pur vero che le singole
amministrazioni possono agire in autonomia per far valere i propri
diritti e le proprie prerogative - cosa peraltro già fatta in più
di un'occasione da parte dell'Amministrazione senza ottenere
peraltro i risultati auspicati -, ma noi pensiamo che il
corrispondente livello regionale dell'azionista di Poste Italiane
possa dialogare con il Ministero e con la società delle Poste in
maniera più convincente che non nei singoli livelli territoriali ed
è per questo che interpelliamo il Governo regionale per sapere:
"se intenda intervenire presso la società Poste Italiane S.p.A."
ed eventualmente presso il Ministero e le direzioni/dipartimenti
competenti, al fine di risolvere, o quanto meno limitare, i disagi
provocati dai ritardi del servizio postale"
. Grazie.
Presidente
- La parola al Presidente Rollandin.
Rollandin (UV
) - Grazie.
Ringrazio i colleghi per aver voluto risottolineare un aspetto
che in quest'aula, non adesso in questa legislatura, ma nelle
precedenti, è già stato oggetto di attenzione, di interesse e di
interventi importanti. Voglio ricordare che negli anni precedenti
anche il rapporto con il Ministero aveva un altro peso ed un altro
senso. Oggi, come sapete, quello di cui si vantano è che la
liberalizzazione dei servizi postali in Italia è una realtà dal 1°
gennaio 2011, almeno in base al decreto legislativo 58/2011, che
recepisce la direttiva 2008 CEE. Nella sostanza, però, il grande
volume d'affari è ancora in mano a Poste Italiane, questo è legato
al fatto che c'è in contemporanea questa liberalizzazione, che
potrebbe portare a servizi fatti non solo da Poste Italiane, ma da
altri servizi che si stanno organizzando sul territorio. Perché
inserisco questo passaggio? Perché uno degli obiettivi di questa -
tra virgolette - "liberalizzazione", che è già avvenuta in teoria,
infatti è ancora per la gran parte tra gli obiettivi delle società
che si stanno organizzando anche con partecipazioni pubbliche e che
vogliono attivarsi per il servizio poste ci sono anche semplicità,
costi bassi e servizi aggiuntivi per una consegna affidabile,
questi sono i punti di forza delle società che si stanno
presentando sul mercato.
Tornando invece a quello che succede in Valle, noi siamo dovuti
intervenire in tempi anche recenti addirittura per evitare che
tutto il servizio venisse spostato a Torino, oltre a quella che è
l'organizzazione, in Valle abbiamo quindi cercato di mantenere
anche l'operatività stessa, noi abbiamo cercato di mantenere i
servizi soprattutto nelle valli laterali, tenendo conto che il
servizio postale serve in molti comuni disagiati, soprattutto nelle
valli perché è ancora un punto di riferimento per tutta una serie
di servizi come le pensioni per coloro che non hanno ancora un
conto
on line
, il cui riferimento è proprio il servizio
postale, per tutte quelle persone, che purtroppo sono la
maggioranza nei nostri comuni di montagna, ad oggi, perché molti
lasciano i comuni per lavoro, per cui sono servizi essenziali. Per
questo noi avevamo trovato con il Comune la messa a disposizione
dei locali gratuita, la partecipazione alle spese per il
riscaldamento, quindi noi avevamo fatto di tutto e di più; malgrado
ciò, c'è stata una razionalizzazione progressiva degli uffici nelle
valli, con una riduzione - per fortuna, a forza di battagliare,
contenuta - però c'è stata. Noi quindi siamo ben coscienti delle
difficoltà che ci sono e che lei ha ricordato correttamente, perciò
noi accettiamo volentieri di farci da tramite e diremo anche le
iniziative che faremo e faremo massa critica, nel senso che quello
che faremo lo faremo a nome di tutto il Consiglio e della
collettività, quindi su questo sicuramente noi faremo il
possibile.
Per quanto riguarda i risultati ottenuti, come lei diceva
correttamente, non sempre si è ottenuto tutto quello che si
desiderava, soprattutto sull'apertura, sugli orari previsti, però
si è almeno tenuto fermo il discorso di avere questi servizi
diffusi sul territorio, perché l'altro problema era la continua
mobilità del personale nelle valli, per cui, non conoscendo,
consegnano le lettere in modo non appropriato, per cui la gente
riceve anche informative importanti molto tempo dopo, oppure le
ricevono le persone sbagliate, le trovano nella stessa buca per cui
le devono consegnare...ci sono una serie di disservizi molto gravi
che comprendiamo. Senza farla troppo lunga perché concordiamo,
quindi siamo disponibili e daremo conto di quello che si fa e delle
iniziative che intraprenderemo per sollecitare l'intervento per
ridurre al minimo, non penso che sia ipotizzabile tutto, i
disservizi che lei qui ha denunciato. Grazie.
Président
- Pour la réplique, la parole au collègue
Guichardaz.
Guichardaz (PD-SIN.VDA)
- Bene. Grazie Presidente per la
risposta.
Naturalmente l'intervento del livello più alto presente in
Regione ha un peso superiore e sicuramente può incidere in maniera
maggiore rispetto all'intervento del singolo consumatore, cioè del
singolo utente o della singola amministrazione comunale. Il
problema in questo caso è più un problema di tempi di consegna che
non di distribuzione sul territorio degli uffici postali. Anche il
problema, ovviamente, della copertura delle valli laterali con un
adeguato servizio di ricezione della posta è un problema che va
affrontato. Credo che Poste Italiane vada anche sollecitata in
quanto esiste una Carta della qualità del servizio postale
universale che fissa, tra le altre cose, dei tempi di consegna
direi "bulgari", cioè si parla di tre giorni, massimo cinque
giorni, con percentuali attorno al 94-98 percento. Credo che il
servizio postale universale debba garantire tanto i cittadini della
pianura, o i cittadini dove è più facile implementare un servizio
di distribuzione, quanto i cittadini che si trovano in situazioni
di non facile collocazione anche geografica, quindi grazie e
aspetto di avere eventuali notizie e risposte. Grazie.
Presidente
- Punto 17 all'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK