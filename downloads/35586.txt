Consiglio Regionale della Valle d'Aosta - Oggetto del Consiglio n. 73 del 25 luglio 2013 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CASA DA GIOCO
CONSIGLIO REGIONALE
Costituzione e funzionamento degli organi consiliari
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 73 del 25 luglio 2013 - Resoconto
OGGETTO N. 73/XIV - Reiezione di mozione: "Costituzione di
una Commissione consiliare speciale per il rilancio dell'attività
della Casa da gioco di Saint-Vincent".
Presidente -
Per l'illustrazione, la parola al collega
Viérin.
Viérin L. (UVP)
- Merci Présidente.
Beh, intanto in apertura prendiamo atto con soddisfazione del
risultato della risoluzione che abbiamo presentato come gruppi di
opposizione, che evidentemente ha fatto breccia nella sensibilità e
nel buon senso anche di qualcuno nelle file della maggioranza. Noi
l'avevamo detto nelle premesse...ci rallegriamo di quest'importante
passo, che sta a significare che in Consiglio regionale il
dibattito, il dialogo, il confronto è sicuramente utile non solo
alla comunità di intenti, ma soprattutto su quelle che sono
questioni che, al di là delle nostre sensibilità, che sono
incardinate nel nostro modo di pensare al di là dell'ideologia
politica, sono sensibilità comuni all'interno delle comunità
valdostana. Noi, come tanti altri, in questo periodo dobbiamo
affrontare un momento di crisi - e la Valle d'Aosta, come tante
altre realtà, lo affronta - e questa questione, al di là dei numeri
contabili e degli aspetti tecnici che poi sono stati enunciati qui
e che cercavano e hanno cercato di giustificare
l'ingiustificabile...noi crediamo che questo sia stato un atto di
buon senso. Prendiamo atto intanto che questa è una vittoria
politica, che noi cerchiamo di guardare nei termini politici, ma
soprattutto è una vittoria nei confronti di quest'indecenza e una
vittoria anche per la comunità. Sicuramente è una sconfitta per
l'Amministratore unico di Saint-Vincent, ma anche per
l'Amministratore unico regionale.
Quest'altra iniziativa, sempre in ambito Casinò, si riallaccia
alla questione contabile del bilancio, ma ha anche risvolti
inerenti alla valenza di questo Consiglio, cioè il ruolo al di là
della IV Commissione, Sviluppo economico. Noi crediamo che l'intero
Consiglio regionale debba essere investito, attraverso una
commissione speciale, del rilancio di questa casa da gioco, perché
qui in Consiglio Valle qualcuno l'ha detto - qualcuno più, qualcuno
meno - diverse fasi politiche, e non, hanno legato le vicende di
questa Regione alle vicende del Casinò. Il Casinò in certi momenti
è stato un po' come la Russia per i grandi uomini politici, col
Casinò tanti hanno subito delle sconfitte e noi crediamo che la
sconfitta di oggi possa però essere un momento di ripartenza per
far percepire che qualche malessere, al di là delle persone
presenti nelle forze di opposizione, al di là delle persone
presenti nelle forze di maggioranza...ma nella comunità esiste una
preoccupazione generale sulla crisi che viviamo, esiste soprattutto
per chi opera all'interno del Casinò e attorno al Casinò, perché il
Casinò è anche indotto o, meglio, dovrebbe essere indotto. Esiste
una grande preoccupazione e questa è una preoccupazione che, in
termini di responsabilità, ricade sulle spalle di tutti noi che
abbiamo oggi l'onore e l'onere di rappresentare la comunità
valdostana.
Al di là di tutto ciò che è stato detto, quindi noi crediamo che
in questo momento l'importante sia guardare al di là del piano
strategico - che è stato ricordato che giustamente era stato
approvato da questo Consiglio...e che si sta mettendo in atto con i
limiti che sono stati enunciati e che noi abbiamo riconosciuto - e
crediamo che la nostra richiesta possa essere accolta nella misura
in cui non capiamo e non capiremmo perché il fatto di avere una
commissione speciale che possa andare a verificare...d'intesa
chiaramente con la casa da gioco, quali siano queste misure che
oggi non riconosciamo nell'azione tecnica, ma neanche nelle linee
politiche, al di là - ripeto - del piano strategico.
Noi non siamo solo qui per proporre una commissione, ma siamo
anche qui per iniziare a proporre qualche soluzione, e io cercherò
di intervenire poi nel merito di queste soluzioni, ma
nell'illustrazione di quest'iniziativa mi limiterò semplicemente ad
illustrare ciò che noi richiediamo, riservandomi, poi invece in un
ulteriore intervento di entrare nel merito. Vista l'attuale crisi,
visto il momento di difficoltà economica, udita la relazione del
Presidente, preso atto anche di questo fatto politico, che ha visto
accolta una nostra richiesta, e che quindi va nella direzione di
una maggiore volontà di condivisione probabilmente di un certo
dossier, che non può più oggi essere gestito da una sola persona né
qui, né a Saint-Vincent, e quindi deve riguardare l'intero
Consiglio Valle attraverso una commissione speciale...visto che
l'importanza della casa da gioco è un'importanza che è stata
riconosciuta da tutti, anche negli interventi, e ravvisata anche
l'esigenza di analizzare non solo in modo approfondito la
situazione delle case da gioco in Italia - e qui facciamo sempre
dei raffronti chiaramente con la situazione italiana, perché le
norme e tutto ciò che ha un'incidenza dal punto di vista normativo
ha un'incidenza sulla nostra realtà e sulle case da gioco
attraverso un'unione, tra l'altro, di intenti, spesso una sinergia
tra le case da gioco -, noi vorremmo anche un'apertura sul panorama
dell'Unione europea e di altri Paesi per capire l'andamento
complessivo di questo fenomeno del gioco e come riuscire
effettivamente ad attrarre clientela, fidelizzarla, al di là degli
investimenti, perché, se un piano strategico risiede semplicemente
negli investimenti immobiliari - sulla cui trasparenza poi credo
altri interverranno - noi crediamo che sia un po' limitativo. Qui,
una volta fatti gli investimenti, una volta pianificati, bisogna
capire come portare clientela e fidelizzarla in un luogo che noi
speriamo sia ameno, perché, per quanto ci riguarda, tra l'altro,
anche i lavori presentano già, al di là poi del premio legato
semplicemente...siamo contenti che l'Amministratore delegato nei
suoi obiettivi abbia anche questa funzione di geometra...di
assistente contrario ecco, ma noi crediamo che, al di là delle
operazioni immobiliari, abbiamo bisogno, una volta creato il
gioiello, appunto, a regola d'arte, che si lavori sulla qualità
della clientela.
Rilevata la necessità di coinvolgere l'intero Consiglio
attraverso una commissione speciale, noi chiediamo semplicemente di
costituire, ai sensi dell'articolo 21 del Regolamento interno del
Consiglio, e di farlo con decorrenza immediata, una commissione
speciale per l'esame delle problematiche relative al settore del
gioco e, in particolare, della gestione della Casa da gioco di
Saint-Vincent, finalizzata alla formazione di proposte per il
rilancio dell'attività stessa. Abbiamo cercato...insomma, questa è
una nostra proposta sulla quale si può discutere, ma la
composizione di nove Consiglieri regionali...abbiamo pensato ad una
commissione non troppo numerosa, proprio perché sappiamo che certi
Consiglieri sono impegnati già in tante commissioni visto il numero
esiguo della maggioranza, quindi nove consiglieri di cui quattro
espressione della minoranza consiliare...e che la stessa
commissione riferisca in Consiglio in merito all'andamento dei
propri lavori entro il 31 ottobre. Una commissione quindi che abbia
anche dei tempi ragionevoli e che possa portare all'attenzione di
questo Consiglio eventuali soluzioni che tengano conto delle
sensibilità di tanti e non del volere di qualcuno, rimettendo
appunto nelle mani del Presidente del Consiglio entro il 2 dicembre
una relazione conclusiva...e chiaramente la commissione consiliare
speciale va assimilata alle commissioni permanenti per quanto
riguarda, diciamo, tutte le questioni formali e investita
evidentemente del potere di compiere ogni attività utile al
raggiungimento dei compiti affidati, avvalendosi del supporto delle
strutture amministrative del Consiglio, ma ricorrendo, ove
necessario, anche alla collaborazione di esperti vista la
delicatezza e la particolare materia. Noi chiediamo questa
commissione consapevoli e consci che i tempi sono maturi per
affidare questo dossier, visti i risultati, all'intero Consiglio
Valle e anche consapevoli del fatto che abbiamo tutti l'intento di
assumerci questa responsabilità, che deve gravare su tutti noi.
Grazie.
Si dà atto che dalle ore 21,04 assume la presidenza il
Vicepresidente Lanièce.
Lanièce (Presidente)
- Grazie. Dichiaro aperta la
discussione generale. C'è qualche collega che intende prendere la
parola? Non c'è nessun collega che voglia prendere la parola? Ha
chiesto la parola il Consigliere Cognetta, ne ha la facoltà.
Cognetta (M5S)
- Grazie Presidente.
Giusto due parole anche da parte del nostro gruppo rispetto a
questa mozione, è una mozione nella quale appunto noi crediamo per
costituire questa commissione... Ci interessa particolarmente avere
maggiore conoscenza rispetto alla casa da gioco, rispetto alle
possibili soluzioni che si possono trovare, noi riteniamo che
maggiore è la conoscenza di un problema maggiori siano le
possibilità di cercare di risolverlo. Noi quindi vorremmo andare
appunto...per cercare di capire da vicino qual è la situazione,
quali sono le criticità, quali sono i punti di forza e
successivamente poi provare a ragionare tutti insieme su delle
soluzioni operative, tecniche, visto anche il ruolo che abbiamo,
che è piuttosto importante, rispetto a quest'enorme, diciamo così,
servizio che forniamo e anche il problema occupazionale che ci può
essere.
Abbiamo visto che ci sono dei problemi economici anche piuttosto
grandi e questo ci crea una certa preoccupazione, quindi per noi è
veramente importante cercare di incominciare a lavorare in senso
più tecnico rispetto ai problemi e cercare di valutare con queste
possibilità che ci dà il Regolamento...dicevo, cercare di valutare
delle soluzioni possibili. Non vi è quindi un intento in questo
caso da parte nostra di tipo investigativo o di tipo coercitivo
rispetto a questa mozione, è semplicemente per cercare, diciamo
così, di capire meglio e poi di poter fare delle valutazioni tutti
insieme migliori. Grazie.
Presidente
- Grazie. Ci sono altre richieste di
intervento? Siamo sempre in discussione generale. Se non vi sono
altre richieste di intervento da parte dei colleghi, posso
dichiarare... Ha chiesto la parola il Consigliere Donzel.
Donzel (PD-SIN.VDA)
- Il dibattito che c'è stato in aula
è stato ampio e significativo e ha fatto emergere l'esigenza non
solo espressa in modo chiaro da tutte le forze che compongono lo
schieramento di opposizione, ma io ho molto apprezzato l'intervento
del Capogruppo della Stella Alpina quando ha detto: "anche noi
abbiamo bisogno di vederci più chiaro", e non credo che una
riunione di 10 minuti, di un quarto d'ora, anzi di 20 minuti di
maggioranza possa risolvere tutti i nodi che ci sono, che sono
venuti al pettine nel dibattito sulla questione del Casinò.
Pensiamo che ci siano le condizioni - anche alla luce del voto che
chiaramente era limitato ad una questione molto specifica: quella
che riguardava un po' un giudizio sull'operato dell'Amministratore
unico - per affrontare una discussione specifica sulla casa da
gioco e per farlo coi tempi e con la serenità che è dovuta, per far
acquisire anche...abbiamo riconosciuto agli Assessori la necessità
di fare un po' il punto della situazione rispetto al fatto sono
appena arrivati in Consiglio regionale...è un'esigenza anche di
alcuni Consiglieri della minoranza di fare un po' il punto, di
capire meglio le questioni del Casinò. Cosa c'è di meglio di uno
strumento quale quello offerto dal Regolamento regionale che ci
consente di attivare una commissione speciale specifica che ci
permette di chiarirci le idee? Così se magari alcuni della
maggioranza ritengono che, ad esempio, noi della minoranza abbiamo
ecceduto in alcuni giudizi negativi e viceversa se vi sono alcuni
esponenti, appunto, diciamo nostri, che ritengono che i giudizi
magari della maggioranza vadano ritarati, io credo che la sede
migliore sia proprio quella di una commissione specifica, che possa
approfondire, studiare esclusivamente questo tema. È una
risoluzione che non dà giudizi definitivi,
tranchants
, ma
che dice: "andiamo a metterci la lente di ingrandimento". Io dico
che questa è l'occasione, da cogliere subito, ad inizio legislatura
diamo questo segnale e andiamo a mettere una lente di
ingrandimento, vediamo di capirci, tutti...almeno noi del
PD-Sinistra Valdostana ci mettiamo a disposizione, con umiltà,
senza idee preconcette, e anche alla luce di quella che è
un'esigenza che sembra affermarsi in quest'aula di avere le idee
più chiare sulla casa da gioco.
La casa da gioco è parte della storia dell'autonomia valdostana,
un pezzo fondamentale che tantissimo ha dato alla Valle d'Aosta
negli anni difficili in cui le risorse dello Stato non arrivavano,
in cui non avevamo questo riparto fiscale. Oggi le condizioni sono
cambiate, il mercato del gioco è completamente rivoluzionato e
quant'altro, però noi pensiamo di non poter fare a meno di questo
straordinario patrimonio che abbiamo nella casa da gioco, perché
pensiamo che, come ci sono i tempi delle vacche magre, ci sono i
tempi delle vacche grasse, allora il Casinò ha avuto tempi di
vacche grassissime, in cui, ahimè, abbiamo sperperato via tanto di
quel denaro quando era il momento di fare le ristrutturazioni, di
fare le scelte e adesso, paradossalmente, nel momento di vacche
magre, dobbiamo fare degli interventi straordinari. Dobbiamo fare
in modo che tutti quanti insieme diamo alla casa da gioco, a tutte
le professionalità straordinarie che vi lavorano, perché se ancora
oggi, a differenza di altre case da gioco, noi abbiamo mantenuto
oltre 650 dipendenti, è perché pensiamo che lì dentro ci sia un
atout
straordinario nelle professionalità espresse. Come
facciamo per valorizzare queste professionalità? Come facciamo per
rimettere in moto questa macchina? Io penso che affidare questo ad
una commissione speciale sia una chance che ha questo Consiglio
regionale, quindi il PD-Sinistra-VDA voterà con convinzione questa
risoluzione.
Presidente
- Grazie. Ha chiesto la parola il Consigliere
Chatrian, ne ha la facoltà.
Chatrian (ALPE)
- Grazie Presidente.
Questo pomeriggio, dopo un dibattito comunque interessante,
franco, forte anche, soprattutto nei contenuti, non tanto magari
nelle quisquilie, noi siamo abituati a lavorare e, come lo scorso
quinquennio, non ci siamo mai tirati indietro, quando c'è da
studiare, imparare e scavare. All'inizio di questa legislatura
l'Assessore Fosson mi ha ripreso...parte del mio intervento, che ho
detto che c'è sempre da imparare, e noi siamo convinti che ci sia
sempre da imparare, non siamo dei tecnici della casa da gioco, ma
abbiamo a cuore quest'azienda e vogliamo affrontare insieme le
criticità, vogliamo proporre insieme delle soluzioni. Noi riteniamo
che poche persone che determinano le grandi scelte...a nostro
avviso, con un po' di dibattito, di confronto, anche un po' di
umiltà, noi pensiamo che si possa invertire la rotta, ma, per
invertire la rotta, bisogna, come dicevo prima, conoscere fino in
fondo dove si deve e si può risparmiare, dove si deve e si può
inserire anche questa società, sotto una casa di vetro...sì, una
casa di vetro, stiamo parlando di tante risorse pubbliche. Anche se
il piano lavori terminerà nel mese di novembre 2013, più volte in
quest'aula, sulle società partecipate, noi siamo intervenuti per
modificare gli impianti legislativi o i regolamenti interni delle
singole società, con quella abitudine proprio del montanaro, che ha
voglia di costruire con una certa professionalità, con una certa
umiltà, con una certa voglia di fare bene per la collettività
valdostana: questo è lo spirito del gruppo di ALPE, voteremo
convintamente questa mozione.
Se posso fare un passaggio in più, una riflessione in più, io
penso che sia necessario, forse persino urgente...siamo ad inizio
legislatura, altri colleghi mi hanno preceduto dicendo: "ci sono
nuovi colleghi Consiglieri", ma io dico anche per chi invece ha
lavorato già magari per cinque anni su questi dossier, c'è la
voglia di approfondire ulteriormente, capire dove si deve
intervenire subito, dove si può magari fare ancora meglio. Penso
quindi che questo sia lo spirito che l'ALPE mette...metterà,
speriamo, in questa commissione speciale, non mi piace neanche il
termine "speciale" se devo dire la verità, mi piace il termine
"commissione", ma che sia però mirata - passatemi il termine
"mirata" -, che si occupi solo ed esclusivamente della casa da
gioco. Ecco, "speciale" sembra quasi...no, che si occupi per i
prossimi quattro mesi - nove consiglieri: cinque di maggioranza e
quattro di opposizione - a tempo pieno...per i prossimi quattro
mesi entrano a gamba tesa, in dettaglio nelle cose che sono state
fatte, come sono state fatte, dove si doveva già intervenire magari
prima, ma, soprattutto, dove vorremmo tutti insieme intervenire per
il prossimo bilancio 2013...o comunque il prosieguo, o comunque
nuove azioni da mettere in campo.
Noi ci siamo veramente, perché, come dicevo prima, abbiamo a
cuore non solo la casa da gioco, non solo è storia politica e
culturale della Valle d'Aosta, ma è soprattutto per le ricadute per
la zona, per la Media Valle, per tutta la Valle, di cui in questo
momento l'economia valdostana ha bisogno. Noi quindi abbiamo avuto
questo compito qualche giorno fa, io dico che un dossier di genere,
dopo anche la discussione di questo pomeriggio, anche dopo le
votazioni legate alla mozione, all'ordine del giorno che abbiamo
presentato, io penso che ci siano tutte le condizioni, lo chiedo, a
nome del gruppo ALPE con franchezza, con tanta umiltà, ma con tanta
determinazione, soprattutto ai colleghi di maggioranza, io spero
che ci sia da parte vostra un passo forte su questo, dicendo:
"benissimo, la situazione è drammatica, è difficile, qui dobbiamo
trovare tutti insieme delle soluzioni, approfondiamole e a questo
punto diamo corso al dialogo". Speriamo nel vostro accoglimento,
ripeto, una commissione che si dedichi nei prossimi quattro mesi
alla casa da gioco. Stiamo parlando di tantissime famiglie, stiamo
parlando di "tot" di indotto diretto ed indiretto importante,
stiamo parlando di economia forte nella nostra regione. Ne abbiamo
bisogno, benissimo, tiriamoci su le maniche, a questo punto diamo
fiato alle trombe e speriamo che ci sia anche da parte vostra un
voto favorevole su questa mozione. Grazie.
Si dà atto che dalle ore 21,22 riassume la presidenza il
Presidente Emily Rini.
Rini (Presidente)
- Grazie. Ci sono altre richieste di
intervento? Nessuno? La parola alla collega Morelli.
Morelli (ALPE)
- Merci Madame la Présidente.
Naturalmente è scontato che io sostenga fermamente questa
mozione e sostenga la validità dell'istituzione di una Commissione
speciale sul Casino de la Vallée, che è un'istituzione
importantissima per la nostra regione, un'istituzione storica,
creata nel dopoguerra per compensare in qualche modo i valdostani
dei danni subiti, della situazione di svantaggio determinata anche
dall'essere noi regione di montagna.
Io non voglio aggiungere niente riguardo a quanto è già stato
detto dai colleghi sulla parte, diciamo, finanziaria, sulla parte
della gestione vera e propria della casa da gioco, credo che gli
interventi dei colleghi di minoranza siano già stati molto
esaustivi. Io volevo aggiungere un contributo invece su un altro
argomento, un argomento di cui si parla poco, ma che io ho già
avuto modo di evocare in quest'Assemblea: la modificazione del
disciplinare che ha reso possibile l'accesso dei valdostani alla
casa da gioco, anche se limitatamente alla zona delle slot machine.
Sono alcuni anni che questo avviene, io ricordo che ero fermamente
contraria a questa modifica, ritenevo che
les soucis
, le
preoccupazioni di coloro che avevano legiferato in passato su
questa limitazione fossero ancora valide e condivisibili, era una
specie di tutela della Regione nei confronti dei valdostani. C'è
stato un dibattito sulla questione, la maggioranza nella scorsa
legislatura aveva deciso per l'apertura ai valdostani.
Ora, io credo che sia giunto il momento di fare una riflessione,
un approfondimento su questa questione, tra l'altro, abbiamo avuto
modo di sentire tutti la notizia del fatto che la casa da gioco ha
stipulato una convenzione con l'USL per combattere la ludopatia.
Non voglio con questo sostenere che l'apertura ai valdostani sia
collegata all'aumento della ludopatia, sappiamo benissimo che tanti
fattori concorrono a quest'aumento, però ritengo che l'istituzione
di questa commissione possa anche essere il momento per fare una
riflessione. Alla luce di questi ultimi anni, dell'esperienza
acquisita in questo campo e su quest'argomento in questi ultimi
anni, credo che veramente si possa affrontare la questione facendo
un bilancio, andando a vedere se è stata una modifica positiva,
oppure se è il caso di ritornare sui propri passi e di rivedere
questa decisione. Ho voluto quindi semplicemente dare questo
contributo ulteriore a sostegno di questa commissione speciale che
avrà un gran lavoro da fare e a cui, come ha già anticipato il
Consigliere Chatrian, il nostro gruppo darà sicuramente il proprio
contributo attivo. Vi ringrazio.
Presidente
- Grazie. Ci sono altre richieste di
intervento? Nessuno? La parola al collega Bertschy.
Bertschy (UVP)
- Merci.
Io volevo ripartire da una delle dichiarazioni di questi giorni
anche per rilanciare quest'idea della commissione che i quattro
gruppi di minoranza evidentemente lanciano in senso molto
propositivo, come è stato detto, non solo per parlare di casinò, ma
per parlare anche di priorità, priorità che noi che ci stiamo
occupando degli interessi dei valdostani tutti dobbiamo darci. Una
delle dichiarazioni che giustamente è stata ripresa anche prima:
quest'ultimo 10 percento che rimane nel riparto...è stato oggetto
di qualche chiacchiera sui giornali e io lo colgo come un po' una
simbologia da dove fare nascere anche il lavoro che dobbiamo e
vogliamo fare insieme. Questo 10 percento rappresenta non più
un'entrata ormai, perché soldo più, soldo meno sappiamo tutti che
sul nostro bilancio, sul bilancio della Regione ci sono delle
risorse impegnate per pagare le spese Siae, le spese che rimangono
nel 90 percento del bilancio del casinò. Sono somme che si vedono
anno dopo anno, ma sono somme importanti, quindi, se siamo arrivati
al punto di pensare che l'azienda possa stare in piedi con questi
ultimi spiccioli di sopravvivenza...immaginiamo che ci sia bisogno
di un rilancio, di un rilancio forte anche di impegno ed
attenzione. È in questo senso che si lancia quest'idea della
commissione, non tanto per cavalcare o pensare di generare
ulteriore confusione, l'idea è quella che ci debba essere verso
l'azienda, anche verso chi l'amministra oggi, verso chi ne ha la
responsabilità, ma soprattutto verso il territorio e i lavoratori
un segnale di attenzione forte, un segnale di voglia di riprendersi
in mano quello che è stato definito "qualche cosa di importante per
la Valle d'Aosta".
Partendo da questa voglia e da questo segnale che vogliamo
mandare, evidentemente intendiamo provare a mettere in campo, da un
lato, delle competenze che speriamo poter distribuire nella
commissione e, dall'altro, anche la voglia - mi è piaciuto anche il
termine "l'umiltà" - di capire meglio un'azienda particolare, non
ne abbiamo tante sul territorio nazionale, ne abbiamo solo una
vicino a noi, le altre sono...e quindi un'azienda anche che
probabilmente, sotto il profilo politico, va compresa per
discuterne anche in maniera più approfondita e anche con più
conoscenza delle cose che ci sono da fare in futuro. Un'azienda
che, se ci si perde esclusivamente nei bilanci, ecco, si rischia
anche un po' di perdere di vista quelli che sono gli obiettivi, che
cambiano e che cambiano velocemente, ecco, nel giro di pochi giorni
cambiano le situazioni, ma soprattutto la clientela è una clientela
che ha bisogno di essere evidentemente seguita con un'attenzione
che è collegata a quello che si vuole fare dentro l'azienda. Uno
dei percorsi che anche sotto il profilo sindacale sono stati fatti
è capire come riconvertire il flusso della clientela sia così
complicato in un'azienda che sta sviluppando degli investimenti, ma
che ha anche un personale che è stato formato con altre situazioni
di lavoro.
È un momento importante per l'azienda, è stato detto: "gli
investimenti stanno andando avanti, ce ne sono ancora tanti da
compiere", quindi il fatto che si uniscano le forze in questa fase
è ancora più importante, perché, se saremo capaci di offrire il
nostro contributo, di fare un buon lavoro, probabilmente
valorizzeremo ancora di più quelli che sono gli investimenti che
stiamo facendo. Credo appunto che questo sia di nuovo un segnale
che si lancia dentro e fuori: fuori perché il territorio ce lo
chiede, penso che ognuno di noi conosca le imprese economiche di
quella zona e persone che ci abitano, una zona che ha subito un
lento e forte declino. Ci viene detto anche, è stato ribadito in
maniera importante, ecco, l'investimento sul Billia e per
fortuna...abbiamo da quelle parti albergatori che stanno facendo
fatica a pagare i mutui fatti per investire nei propri alberghi,
quindi è opportuna la considerazione sul fatto che non ci debba
essere concorrenza, è da verificare che questa non avvenga, perché
evidentemente sarebbe veramente pesante per chi investe i propri
soldi di vedersi far concorrenza dall'Amministrazione pubblica, che
usa i soldi di tutti noi. Sotto questo aspetto, quindi
un'attenzione la dobbiamo dare anche coinvolgendo...la commissione
può avere anche questa grossa opportunità di coinvolgere il
territorio, di unire la politica al territorio, di fare dei
ragionamenti che, anche con una composizione e una sensibilità
politica differente, possono raggiungere un po' tutta la comunità
di quella zona, e non solo, ecco.
Non aspettiamo quindi di spegnere l'ultimo lumicino,
contribuiamo tutti quanti a questa volontà di rilancio, soprattutto
evitiamo che...visto che si è verificato negli ultimi tempi, negli
ultimi anni e in quest'ultima discussione che abbiamo fatto che i
problemi non si risolvono più da soli, qualcuno può essere più
bravo, più preparato, anche più pronto degli altri, ma col lavoro
di insieme si possono fare evidentemente passi in avanti molto più
importanti, molto più sicuri e molto più vicini ai tanti problemi,
ma anche alle tante potenzialità che probabilmente ci sono ancora
da esprimere. Io sono sicuro che quest'opportunità viene letta con
favore un po' da tutti quelli che stanno aspettando che il
Consiglio, attraverso i suoi eletti, rilanci anche un po' alla
volta l'economia e dia dei segnali importanti in questo senso e
quindi mi immagino che, oltre alla sensibilità che abbiamo
raccolto, ecco, nella discussione sul premio all'Amministratore
unico e che io sottolineo con favore non tanto per mettere il dito
nella piaga, ma perché l'ho colta come una capacità di valutare un
problema che la comunità ha voglia di raccogliere... Speriamo
quindi che questa sensibilità - che non credo sia stata legata e
che era legata esclusivamente all'aspetto del premio di produzione,
ma è una sensibilità verso il futuro di quest'azienda, verso il
futuro che quest'azienda può dare ancora alla Valle d'Aosta - venga
raccolta e che, attraverso la collaborazione di tutti, appunto si
possa sviluppare un buon lavoro di insieme. Grazie.
Presidente
- Grazie. Ci sono altre richieste di
intervento? Nessuno? Se non ci sono...sì, si prenoti intanto. Ha
chiesto la parola il collega Viérin.
Viérin L. (UVP)
- Merci Présidente.
Niente, come annunciato, qualche breve riflessione nel merito al
di là dell'illustrazione dell'iniziativa su ciò che noi
auspichiamo, e qualche elemento da sottoporre all'attenzione del
Consiglio, al di là poi della costituzione di questa commissione
che si pone nell'ottica che noi abbiamo proposto a questo
Consiglio, cioè non solo essere fermi nei confronti di eventuali
posizioni che non ci convincono, ma anche essere propositivi,
almeno cercare... Qualcuno lo ha ricordato, nessuno pretende di
essere tecnico, di sostituirsi ai ruoli tecnici che sicuramente
competono ad altri, ma noi crediamo che, quando ci si trova in
presenza di una situazione come questa, attraverso ciò che è il
nostro ruolo, si possa cercare di proporre delle soluzioni, poi
queste soluzioni possono essere prese in considerazione o meno,
sicuramente cercano di essere migliorative, e non per questo,
perché provenienti dalle forze di opposizione, non possono essere
degne di nota.
Beh, intanto dal 2007, quando si sono manifestati i primi
sintomi della crisi economica in cui ci dibattiamo, le uniche
aziende industriali o anche aziende di servizi che si sono salvate
o che addirittura hanno incrementato i loro utili e il fatturato
sono quelle che hanno puntato sulla qualità. Beh, quindi non
crediamo che occorra fare esempi, crediamo che la qualità,
soprattutto in un momento di difficoltà, sia l'unica ricetta.
Saint-Vincent Resort & Casinò, già il nome che è stato scelto
per quest'importante realtà sta a rappresentare che si cerca di
avere una visione complessiva, ma si rinuncia comunque ad un
marchio che era importante: "Casino de la Vallée", che era un
marchio unico, per traslare o comunque integrare con questa
dizione. In tutti questi anni Saint-Vincent Resort & Casinò se,
da un lato, ha dovuto confrontarsi con la diffusione delle slot e
con le norme che limitano la circolazione del denaro liquido e la
crisi...tutte motivazioni che noi non abbiamo mai detto non
esistano, che noi consideriamo esistano, ma noi crediamo che,
malgrado questi fattori negativi, il casinò abbia del tutto
trascurato di delineare idonee strategie che puntassero appunto
sulla qualità complessiva dell'offerta e cercheremo di fornire
qualche elemento su come, a nostro avviso, si possa articolare una
strategia compiuta. Beh, intanto, azioni idonee che possano
richiamare una clientela dotata di una maggior capacità di spesa,
quello che potremmo definire "marketing esterno", attrarre
clientela, fidelizzarla, ma quale tipo di clientela? Ecco qual è la
qualità...intanto noi crediamo che non si sia agito in questa
direzione, viceversa si sia cercato di operare quasi esclusivamente
sull'incremento delle presenze, perché le presenze...ma, scusi
Presidente, quando dice che lei non bada a questa questione, le
presenze, gli incassi...beh, una cosa sono le presenze, un'altra
cosa è il giocato, lo sappiamo tutti, non è che bisogna essere
esperti per capirlo! I dati di differenza tra gli incassi e il
giocato e poi quello che rimane alla casa da gioco...non sono le
presenze che fanno l'indotto della casa da gioco, fanno presenza,
allora qual è stata la strategia di questi ultimi tempi? Beh,
azioni rivolte ad una massa indistinta. Quale massa? Allora, per
esempio, i pullman...pullman gratuiti, si regalano i pullman con
l'offerta di voucher di gioco da 20 euro cadauno, si regala pure la
giocata, quindi si riempie magari, nemmeno sempre, con queste
persone e si è potuto constatare in molti casi che i portatori dei
voucher hanno giocato i 20 euro e nient'altro e in certi casi hanno
pure vinto, al casinò ogni tanto si vince anche. Quel che è certo è
che se negli ultimi anni il numero delle presenze è aumentato di
qualche decina di migliaia, anche per l'apertura delle sale ai
valdostani, ricordavamo il 12 percento, non è indifferente,
l'incasso medio apportato da ogni cliente è diminuito e l'ho citato
prima: siamo passati da 182 a 135 euro e non è un'altra cifra
indifferente! Per lo più non sappiamo se gli incassi...cioè se
l'incasso dei voucher sia contabilizzato all'interno di questi
introiti, questo sarebbe una cosa anche da verificare, certo che
sarebbe corretto che questi fossero tolti dal conteggio
generale.
Altro aspetto, al di là della funzione sbagliata, secondo noi,
chiaramente, nel senso di non puntare sulla qualità, è questo modo
di procedere, cioè un metodo basato sull'unico parametro delle
presenze...pare che questo modo di procedere abbia consentito di
determinare un premio ai dirigenti basato essenzialmente su due
criteri: incremento delle presenze, noi crediamo che non sia un
parametro da tenere in conto per i premi ai dirigenti, perché è
alquanto drogato come criterio - "drogato" tra virgolette - intanto
dall'apertura ai valdostani, e non è certo un merito dell'azione
manageriale, cioè un premio per le presenze e incremento degli
incassi, peraltro partendo, pare, da una base molto
bassa...inferiori di 30 milioni di euro rispetto all'incasso
dell'anno precedente. Al di là delle azioni di marketing, quindi
abbiamo anche, quando si dice...per carità, si valorizza il
personale...i parametri dirigenziali sono questi.
Al di là delle azioni di marketing esterno, potremmo anche agire
sul marketing che si suol dire interno, cioè quello atto a
fidelizzare il cliente, si sa che la gran parte dei clienti nuovi
vengono una volta, la minor parte due volte a Saint-Vincent e poi
non tornano più. Ogni anno si rinnova oltre il 50 percento della
clientela, questo è un altro dato interessante e anche questo è un
indice del carattere "raccogliticcio" della nuova clientela e
dell'insufficienza dei servizi complessivi incapaci di creare
stimoli e propensione a ritornare. Se il 50 percento della
clientela viene rinnovato, significa che vengono una volta e poi
non ritornano più, al massimo due.
Crediamo poi nella ricerca - terzo elemento - di qualità e
diversificazione. Abbiamo la fortuna di avere anche persone
esperte, non solo di gioco, ma anche di casinò, che siedono sui
banchi della Giunta, ma la diversificazione dell'offerta è da
ricercare nelle modalità che possano soddisfare le preferenze di
specifici clienti, quindi noi crediamo che, per quanto riguarda
queste azioni, si possa agire. Oggi abbiamo un tipo di clientela
che, per quanto ci riguarda, mira ad una certa fetta di giocatori,
che spesso, da quanto ci dicono, sono dei giocatori non sempre di
alto livello, che spesso...insomma, i giocatori cinesi che fanno
parte di questo piano strategico per portare clientela, che però,
ecco, non punta sicuramente sulla qualità.
Ultima considerazione: visto che abbiamo parlato della questione
del personale, noi crediamo che questa commissione si debba
soffermare sulla questione del personale affinché ci sia la
salvaguardia dei livelli occupazionali, che all'interno della casa
da gioco ci siano i crismi affinché siano codificate le questioni
delle promozioni, degli avanzamenti di carriera, la questione delle
mance, tutta una serie di questioni che storicamente, ma anche e
soprattutto in un momento in cui si parla di crisi devono essere
probabilmente codificate, portate a conoscenza di questa
commissione ed eventualmente agire in merito alle suggestioni,
affinché si possano garantire questi livelli occupazionali e che, a
quanto si apprende dalle ultime riunioni sindacali, si possa
scongiurare queste mobilità volontarie, che pare alla fine
dell'anno o all'inizio dell'anno prossimo arriveranno anche...visto
che qualcuno diceva che già negli altri casinò italiani questo
succede, e pare, da quanto si dice, arriveranno anche qui in Valle
d'Aosta e a Saint-Vincent. Noi quindi crediamo che, se per anni si
sono create delle illusioni o comunque si è lavorato in un certo
modo per quanto riguarda una certa categoria di persone, oggi sia
importante agire salvaguardando il più possibile quelli che sono i
livelli occupazionali.
In conclusione noi sappiamo che esiste la crisi, sicuramente non
abbiamo mai negato questa questione, sappiamo anche che c'è
sicuramente una volontà comune di lavorare affinché si possa
ripartire da ciò che oggi in quest'Assemblea ci siamo detti, ma
crediamo che la ricetta oggi manchi al di là appunto del piano di
sviluppo. Noi crediamo che sia ora di voltare pagina e che si possa
trovare un modo diverso per operare sempre riconoscendo la validità
dell'Amministratore unico, o comunque di un vertice aziendale che
effettivamente dà la possibilità, rispetto ad altri modelli che
altri si erano inventati nel tempo, che ho ricordato oggi, della
gestione orizzontale, che ha dato i frutti che noi tutti
conosciamo...avere un punto di riferimento non significa che ci sia
l'incontrollabilità da parte dell'Amministrazione, quindi
dell'azionista sui risultati, risultati in termini di conseguimento
di ciò che sono gli obiettivi per il rilancio di questa casa da
gioco. Noi crediamo che non sia mettere sotto tutela la casa da
gioco, ma semplicemente affiancare a quello che è il lavoro di
un'importante realtà anche le sensibilità e la politica, la
politica in generale, perché questo casinò è anche politica, questo
casinò è nato con una storia e oggi la politica, che poi si assume
le responsabilità anche di essere complice di una situazione
disastrosa, perché poi si riconduce sempre tutto alla
politica...oggi la politica debba e possa assumersi le proprie
responsabilità, ma soprattutto possa avere l'onere e l'onore di
aiutare il rilancio della casa da gioco.
Presidente
- Ci sono altre richieste di intervento? Se
non ci sono altre richieste di intervento, possiamo chiudere la
discussione generale. Per la replica, la parola al Presidente
Rollandin.
Rollandin (UV)
- Le motivazioni che sono state addotte
per giustificare la presentazione di questa mozione non solo non
sono non convincenti, ma sono legate ad una richiesta di
chiarimento e di lavoro che possono essere tranquillamente assolte
dalla Commissione competente, la IV Commissione, che, tra l'altro,
ha uno specifico punto proprio nella competenza sul Casinò. Ora,
credo che il fatto di aver ripercorso le cose che sono state dette
in precedenza sulla relazione, che ho risentito, dicendo che su
questo punto la ricetta sarebbe la qualità, cosa che si sta
facendo, noi siamo disponibili a portare in commissione, a
discutere nella commissione competente, con i responsabili, tutte
quelle che sono le problematiche sollevate, dove si discuterà di
come è stato fatto il marketing esterno, il marketing interno,
perché non è che il marketing interno è stato dimenticato, non è
che si è voluto aumentare le presenze a discapito della qualità, ma
c'è la qualità e ci sono gli aumenti di presenze. La fidelizzazione
è sempre stato un punto importante di quella che è l'attività
svolta fino ad oggi, così come le attivazioni di tutti i meccanismi
che in qualche modo vanno nella logica di avere sempre più
attenzioni nei confronti della casa da gioco.
Detto questo, gli obiettivi sono comuni, però il modo di
risolverli, anziché con la commissione speciale, noi riteniamo che
ci sia la disponibilità a discutere con i responsabili, con quelle
che sono le persone che possono essere indicate, nella commissione
competente, chiarendo tutto quello che è stato fatto, avendo ancora
un punto maggiore di appoggio su quelli che sono gli interventi già
oggi fatti e che si prevedono per il futuro, andando proprio nella
direzione sollecitata. Noi quindi riteniamo che la soluzione sia
quella di utilizzare la commissione esistente.
Presidente
- Ci sono richieste di intervento per
dichiarazioni di voto? La parola al collega Donzel.
Donzel (PD-SIN.VDA)
- Guardi, Presidente, capisco anche
la stanchezza che prende un po' tutti alla fine di una giornata
intensa, però francamente non capisco, abbiamo gli stessi
obiettivi, condividiamo la necessità di approfondire le questioni,
c'è totale disponibilità a discutere delle cose, l'unica cosa è che
non bisogna votare una risoluzione, perché probabilmente in questa
fase proposta dall'opposizione...farne una questione di
principio...costituire una commissione ad hoc... C'è una grossa
differenza tra il discuterne nella IV Commissione, perché io
immagino che la IV Commissione sarà sommersa da una serie di
questioni che non sono ancora venute fuori, ma che riguardano
l'occupazione, il settore industriale, noi del PD abbiamo dei
dossier da aprire in IV Commissione che meriteranno un'attenzione
particolare. Io so che da parte dei colleghi della maggioranza c'è
gente che ha voglia di lavorare, che non si tira certo indietro e
allora mi chiedo: ma perché abbiamo fatto una Commissione speciale
sui rifiuti? C'è una Commissione che si occupa di ambiente. Perché
abbiamo fatto una Commissione speciale sulla mafia, sulle
infiltrazioni mafiose? Se ne può parlare in I Commissione o in
un'altra commissione. Alle volte, di fronte a un'emergenza, di
fronte ad una situazione particolare, nasce l'esigenza di fare il
punto della situazione, di fare un lavoro specifico, un po' più
intenso, ridurre tutto alla normalità, alla normale...cioè dire:
"io voglio lavorare in IV Commissione" vuol dire che non c'è niente
di particolare, è l'ordinaria amministrazione, allora perché
quest'aula ha votato che non eroga un compenso aggiuntivo ad un
Amministratore? Non è normale amministrazione questa, è una
situazione eccezionale, vogliamo non prenderne atto? Vogliamo non
dare questo segnale che non c'è una normale situazione, sennò
l'Amministratore avrebbe il suo premio e tutto va avanti come
prima! C'è una situazione di emergenza, allora senza riprendere
tutto il dibattito, ma stando proprio alle dichiarazioni conclusive
e alla logica del voto...obiettivi condivisi, situazione
particolare, Commissione particolare, lavoro intensivo. Noi non ci
tiriamo indietro, lo dico con la consapevolezza che i colleghi di
maggioranza sono tutte persone che hanno voglia di lavorare, non si
tirano indietro, perché ne facciamo una questione di principio, di
puntiglio? Facciamo come si usa di solito: correggiamo una riga
della risoluzione per dire che è una risoluzione non
dell'opposizione, ma della maggioranza, ma facciamo la Commissione
sul casinò, noi la votiamo con convinzione.
Presidente
- La parola al collega Chatrian.
Chatrian (ALPE)
- Grazie Presidente.
Questo pomeriggio è uscita dal dibattito una situazione
comunque...magari l'opposizione ha utilizzato termini più forti,
più violenti, ma anche la situazione non è rosea, il Presidente
Rollandin ha minimizzato la cosa dicendo: "c'è già una Commissione
che si occupa di tale dossier: è la IV", io mi sono occupato della
IV Commissione nella scorsa legislatura, ma la IV Commissione si
occupa di tantissimi altri dossier, il collega Assessore
Marguerettaz...più tardi parleremo di trasporti, la stessa
commissione si occuperà di trasporti, la stessa commissione che si
occupa anche di energia, di occupazione...come dire? è una
commissione dove c'è spazio per lavorare, per approfondire. La
richiesta che viene invece da questa mozione, Presidente Rollandin,
a nostro avviso, va oltre, io non dico: "andava", "va oltre", le
ripeto proprio con una certa franchezza...nel senso che non mi
reputo e non ci reputiamo noi di ALPE dei tecnici di casinò, dei
manager di casinò, assolutamente, ma io penso che questa società in
questo momento, anche a seguito, diciamolo, della votazione di
poc'anzi, dal punto di vista politico, abbia bisogno di un momento
di verifica, di tagliando, ma di un tagliando pesante, forte, un
tagliando che entri nel merito anche degli 80 e più milioni che son
stati o che si sta spendendo dal punto di vista dei lavori, della
ristrutturazione, delle commesse, degli affidamenti, delle
procedure, delle procedure negoziate, e non solo...quindi lo stato
dell'arte. Anche a seguito quindi proprio della votazione che c'è
stata prima, con franchezza, 18 Consiglieri hanno detto: "no, un
attimo, restituisci quei soldi, ferma un attimo tutto"...l'ha detto
quest'aula, e riteniamo doveroso entrare nel merito, subito, senza
perdere neanche un giorno e poi mettendo anche in campo delle nuove
azioni.
Lei ha minimizzato tutto..."quasi tutta l'architettura di questa
mozione è sulla qualità"...no, Presidente Rollandin, non è solo
sulla qualità, è proprio su come vengono spesi i soldi all'interno
di questa società, sono proprio gli 83,9 milioni di euro di costi.
Vogliamo sapere nel dettaglio, bene, come funziona, quali sono gli
affidamenti, quali sono gli affidamenti diretti, dove non ci sono
delle gare, dove non c'è concorrenza, perché magari potremmo
risparmiare, la società potrebbe risparmiare da subito qualche
centinaio di migliaia di euro e sarebbe già un grande risultato.
Ripeto: non parliamo da tecnici, parliamo da semplici Consiglieri
che hanno voglia di fare lo stato dell'arte per quanto riguarda
questa società, che tutti riteniamo importante, tutti riteniamo che
comunque abbia delle ricadute dirette ed indirette molto
impattanti.
La situazione è una situazione di emergenza. Io chiedo ancora, a
nome del gruppo ALPE, ai Consiglieri di maggioranza, agli Assessori
di maggioranza di ripensarci, è un compito in più, soprattutto per
i Consiglieri di opposizione, che lavorano su dei dossier in
maniera diversa rispetto ai colleghi di maggioranza, perché questa
è la situazione, voi per poco siete stati deputati a governare, noi
per poco siamo stati destinati a fare opposizione. Ve lo chiediamo
proprio con tutta tranquillità, e - ripeto - però qui c'è anche un
dato che dobbiamo valutare, oggi non possiamo far finta di
niente...che è un dato politico: un'ora fa quest'aula ha deciso di
revocare il bonus per il 2012 dell'Amministratore unico, solo
un'ora fa abbiamo terminato un dibattito franco, diretto su una
gestione biunivoca tra Presidente unico ed Amministratore unico, un
po' di collegialità forse...facciamolo subito, creiamo le
condizioni, affrontiamole, ripeto: senza bacchetta magica, noi non
ce l'abbiamo, io penso che sia questo lo spirito con cui dobbiamo
approvare...dovete su questa mozione votare favorevolmente proprio
perché non ci devono più essere segreti. Noi riteniamo che le
società, soprattutto ancora di più quelle impattanti, importanti,
non devono più avere delle zone grigie o zone d'ombra, ma devono
essere delle case di vetro, quindi, se così è, cerchiamo di
approvare questa commissione in modo che abbia la possibilità nei
prossimi mesi di lavorare per la collettività valdostana.
Grazie.
Presidente
- La parola al collega Ferrero.
Ferrero (M5S)
- Grazie Presidente.
Beh, noi l'avevamo già detto all'inizio che su certi temi
sarebbe stato auspicabile ritrovarsi in 35 e non in 17 o 18 a
votare, questo è uno di quei temi. La proposta che abbiamo fatto è,
secondo noi, una proposta decisamente equilibrata, il fatto che il
Presidente Rollandin ci dica che esiste già una Commissione
consiliare, quella di sviluppo economico, che può trattare
l'argomento, questo lo sappiamo anche noi, notiamo solo che questa
commissione ha già una serie di competenze, ne vediamo 14 qui. Di
conseguenza, una problematica come quella del casinò, che è così
urgente...come ha detto il collega Chatrian, è una questione di
emergenza...andrebbe affrontata con tempi e un impegno che è un
impegno che va oltre l'ordinario, quindi un impegno straordinario.
È un peccato sentire queste parole, perché effettivamente noi
avevamo messo anche dei tempi molto brevi: circa quattro mesi;
lavorando un po' e tirandosi su le maniche, c'era la possibilità
già di ottenere qualche risultato, di portare a casa anche a
livello di proposte, unendo le forze, qualcosa di concreto. Vediamo
per l'ennesima volta che c'è un muro sul quale andiamo a sbattere;
ovviamente a forza di picchiare la testa, almeno per quanto
riguarda il Movimento Cinque Stelle, sapremo che il muro c'è e, di
conseguenza, prenderemo, diciamo, le iniziative che sono
conseguenti. È un'altra occasione perduta.
Qui c'è un "occhio" che è sempre all'interno del Palazzo,
all'interno delle beghe del Palazzo e, purtroppo, ci si dimentica
di quello che succede fuori. Dovremmo tutti quanti guardare un
attimo quello che succede fuori, alla realtà che vivono i cittadini
ed impegnarci di più, dimenticare le questioni aritmetiche e vedere
un attimo la questione in un'ottica che sia un'ottica più
moderna...un'ottica che rispetterebbe quella che è stata la volontà
di tutti gli elettori, anche i vostri, cioè di vederci lavorare
tutti assieme su alcuni punti condivisi al di là delle posizioni
politiche. Peccato, un'altra occasione perduta, ma noi non
disperiamo, abbiamo visto che c'è una sensibilità fortunatamente
diversa all'interno anche della maggioranza, contiamo che qualcuno,
in piena responsabilità e in piena coscienza, sia in grado di fare
delle scelte responsabili e non si pieghi ad una disciplina di
partito, che è ormai cosa vecchia, che è cosa che dovrebbe essere
messa da parte. Speriamo che non tutti abbiano il cervello
all'ammasso, come molte volte abbiamo riscontrato e, di
conseguenza, noi siamo fiduciosi su un momento di responsabilità
anche dalla parte di alcuni componenti della maggioranza.
Grazie.
Presidente
- Grazie. Non ci sono altri iscritti a
parlare. La parola al collega Gerandin.
Gerandin (UVP)
- Merci Madame la Présidente.
Solo per condividere quella che per noi è una proposta molto
chiara, una proposta che va nel senso dell'esigenza di definire
delle proposte che rilancino la casa da gioco, di condividere
quella che deve essere una strategia commerciale, dove regni quella
che è la trasparenza, quella che è la meritocrazia, premiando
l'efficienza, ma non è una richiesta nostra, chi mi ha preceduto
l'ha detto: è la gente, sono i cittadini che vogliono questa
chiarezza, questa trasparenza...con un accenno molto importante a
quello che è il discorso dell'occupazione, l'occupazione in questo
momento è fondamentale nell'intero territorio della Valle d'Aosta,
ma è fondamentale riuscire a dare delle garanzie di prospettiva.
Lei nella sua replica ci ha detto che altre case da gioco hanno
fatto molto peggio, hanno messo in mobilità delle persone, hanno
fatto ricorso alla cassa integrazione, beh, noi siamo felici che
non sia successo questo in Valle d'Aosta, però vorremmo
proprio...con l'esigenza di definire delle strategie di prospettiva
vorremmo evitare che fosse solo un prendere tempo per poi
eventualmente essere obbligati a perseguire queste strade.
È fondamentale anche che ci sia una sinergia con il territorio,
con quelle che lei ha detto attività commerciali, giustamente ha
detto che la casa da gioco non deve essere in concorrenza, ma deve
essere un valore aggiunto. Beh, fare strategia significa
probabilmente avere delle strategie di prospettiva, ma non possono
essere gli 8-9 euro che riconosciamo ai ristoranti dove mandiamo a
mangiare i cinesi.
Vi è poi un altro passaggio: proprio quello di dire che nella
prospettiva di una strategia potrebbero essere tanti i soggetti
coinvolti, anche all'esterno di quello che è il discorso del
Consiglio regionale. Lei ha fatto la proposta della IV Commissione,
ma si ha la necessità probabilmente di ampliare questo cerchio di
persone che sono interessate. Ha detto: "magari si riuscisse a
premiare chi fa rispettare i tempi in tutta l'Amministrazione
regionale", io aggiungo: in tutta la pubblica amministrazione,
però, Presidente, dovremmo giocare le partite con lo stesso arbitro
e con le stesse regole.
Ha anche parlato di qualcuno...che io nel mio intervento avrei
eventualmente asserito che alcune poste erano iscritte...che tutte
le poste di bilancio sono certificate dal Collegio sindacale non
c'è ombra di dubbio, io non ho mai messo in discussione questo! La
mia preoccupazione derivava solo dal fatto che, come ben lei sa, in
due esercizi finanziari sono state contabilizzate più di 10 milioni
di imposte anticipate, ora, io non sono un esperto, per la carità,
in materia di contabilità, ma sa benissimo che queste imposte, se
non vengono recuperate effettivamente, potrebbero creare dei seri
problemi a quello che è il discorso dei bilanci.
Ultima considerazione: lei ha detto che non c'è una ricetta
magica per il rilancio, altrimenti l'avremmo copiata. È vero, è
assolutamente vero, purtroppo il contesto è un contesto difficile,
nessuno ha la bacchetta magica, ma quello che in questo momento noi
offriamo a tutta l'aula, a tutta la maggioranza, con l'assunzione
di responsabilità da parte della minoranza, è un
assist
:
quello di assumerci collegialmente quella che è la responsabilità
di condividere una strategia. Questo allora non può essere visto
come...e non abbiamo intenzione di fare nessuna rivendicazione
qualora venga approvata questa mozione...fare delle dichiarazioni
di un successo politico chissà di che genere...noi vorremmo
veramente che a vincere sia la Valle d'Aosta, la trasparenza e la
responsabilità di chi è seduto in questo Consiglio. Grazie.
Ne approfitto per chiedere il voto segreto a nome dei gruppi di
minoranza, grazie, i diciassette.
Presidente
- Grazie. Non ci sono altri interventi. Non ho
altre richieste. Possiamo mettere in votazione la mozione, la
votazione è aperta, votate...perfetto, tutti hanno votato, possiamo
chiudere la votazione, la votazione è chiusa.
Presenti: 35
Votanti: 35
Favorevoli: 17
Contrari: 18
La mozione è respinta.
Prima di passare al punto successivo, riaggiorniamo la
Conferenza dei Capigruppo così come era concordato. Il Consiglio è
sospeso per 5 minuti.
Si dà atto che la seduta è sospesa dalle ore 22,10 alle ore
22,24.
Rini (Presidente)
- Colleghi, abbiamo convenuto in
Conferenza dei Capigruppo all'unanimità di concludere i lavori
adesso, di riprenderli domani mattina con l'impegno di concluderli
domani alle ore 20,00. Buona notte a tutti.
---
La seduta termina alle ore 22,25.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK