Consiglio Regionale della Valle d'Aosta - Oggetto del Consiglio n. 101 del 25 febbraio 1981 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 101 del 25 febbraio 1981 - Resoconto
OGGETTO N. 101/81 - RINVIO DELLA TRATTAZIONE DEGLI OGGETTI N. 21
E N. 22.
Oggetto n. 21 - Disegno di legge n. 248, presentato dalla Giunta
regionale in data 12/1/81 concernente "Prevenzione e tutela della
salute nei luoghi di lavoro".
Presidente
- Ha chiesto di parlare per mozione d'ordine
il Consigliere Viberti, ne ha facoltà.
Viberti (DPROL)
- Per richiesta di rinvio di questo
Disegno di legge ad una prossima seduta. Posso motivare la
richiesta se il Consiglio lo ritiene.
Presidente
- Il Consigliere Viberti formalizza la
richiesta di rinvio dell'Oggetto n. 21. Qualcuno chiede la parola
pro o contro questa proposta?
La parola al Consigliere Viberti per motivare rapidissimamente
la richiesta.
Viberti (DPROL)
- C'è in corso un dibattito a
Saint-Vincent proprio su questo tema, dal quale potrebbero anche
scaturire delle cose interessanti; c'è una richiesta da parte
dell'Organizzazione sindacale F.L.M. (Federazione Lavoratori
Metalmeccanici), che è una di quelle maggiormente interessate a
questo disegno di legge, che richiede incontri e modifiche al
medesimo.
Poi c'è la Nuova Sinistra che è rimasta molto male perché,
malgrado che in una sua mozione avesse richiesto di normare
transitoriamente per un periodo e poi con legge le cose di cui si
parlava nella mozione medesima e le assicurazioni al riguardo
dell'Assessore, in questa legge non tutte le cose di cui in quella
mozione si parlava sono presenti. Ci sembra che potrebbe essere
aggiunta quella parte che secondo noi manca a questa legge, visto
che nella legge successiva che dovremmo votare il servizio è
complessivo, cioè è uno solo, e invece pare che avremo poi una
legge e un'altra per altre competenze, tipo quella dell'ENPI o
della N.C.C.
Presidente
- Colleghi Consiglieri, faccio presente che la
legge è stata iscritta all'o.d.g. per decorrenza di termini; la
Commissione nel frattempo si è riunita e ha espresso il parere.
Quindi, indipendentemente dall'esito della proposta di rinvio, io
proporrei che venisse distribuito al Consiglio il parere, anche
perché la Commissione fa delle precise proposte di emendamento agli
artt. 1, 4 e 8 bis, quindi l'eventuale discussione della legge
ritengo che debba tener conto anche del parere della
Commissione.
Ha chiesto di parlare il Consigliere Nebbia, ne ha facoltà.
Nebbia (PSI)
- Avevo chiesto la parola per dire le cose
che ha detto Viberti e per aggiungere che anche l'Associazione
Valdostana Industriali ha chiesto ugualmente ai Consiglieri il
rinvio della legge.
Presidente
- Altri chiedono la parola per motivare
l'eventuale voto? In genere ci sono uno o due voci a favore e una o
due voci contro.
Ha chiesto di parlare il Consigliere De Grandis, ne ha
facoltà.
De Grandis (PRI)
- Per associarmi alla richiesta di
rinvio, perché la materia che tratta questo tipo di legge regionale
è tutt'alto che semplice ed è tutt'altro che da prendere con
superficialità. Il problema della prevenzione travaglia il nostro
paese da molti anni, e lo travaglia al punto che le leggi dello
Stato attualmente sono in contraddizione tra di loro.
Io credo che da parte del Consiglio Regionale, che oggi ha
questa possibilità di legiferare nella materia, sempre nel rispetto
delle norme statali, sia particolarmente importante un
approfondimento di questi temi, perché altrimenti rischiamo di
aggiungere confusione a quella che già esiste.
Vi farò un solo esempio in proposito, che ci tocca da vicino. Lo
stabilimento siderurgico della Società Nazionale Cogne che c'è in
Aosta, tra gli altri rischi, produce anche la sordità da rumore;
ebbene, in funzione del D.P.R. n. 303 del 1956, il compito di
vigilare sulla prevenzione in questo campo è devoluto
all'Ispettorato del Lavoro. L'Ispettorato del Lavoro interviene, fa
delle prescrizioni precise sull'attuazione di prevenzioni di
carattere personale e di carattere collettivo nello stabilimento,
ma avviene che un'altra legge statale, il T.U. n. 1124 del 1965 che
prevede la tutela del lavoratore contro le malattie professionali,
abbia delle previsioni di rischio che sono diverse, per cui a
fronte di un rischio riconosciuto per il lavoratore nell'ambito
dello stabilimento Cogne, rischio riconosciuto e capace di produrre
la malattia, dall'altra parte si verifica che lo stesso lavoratore
non ha il diritto alla tutela perché quel rischio non è
riconosciuto da un'altra legge statale.
Di questi esempi ne potrei fare molti; io ho operato per venti
anni nel settore e spesso sono andato a cozzare contro grosse
difficoltà e contro ripercussioni sociali assai gravi per questa
situazione. Per queste ragioni ritengo che sarebbe necessario un
esame più approfondito. D'altra parte lo dimostra il parere della
Commissione, che vede tre Consiglieri schierati in un modo e tre
nel senso contrario e che propone tra l'altro una serie di
emendamenti agli articoli; è stato detto che l'F.L.M. ha chiesto
anch'essa di poter partecipare al perfezionamento di questo disegno
di legge, e il Consigliere Nebbia ha detto che lo ha chiesto
l'Associazione Industriali, quindi evidentemente c'è la necessità
di verificare più a fondo la validità di questo provvedimento di
legge.
Ritengo pertanto che sia estremamente opportuno procedere al
rinvio.
Presidente
- Ha chiesto di parlare il Consigliere
Minuzzo, ne ha facoltà.
Minuzzo (PSDI)
- Al di là dei motivi esposti dai colleghi
che mi hanno preceduto volevo chiedere all'Assessore se per
cortesia può rinviare il suo disegno di legge in quanto ho
presentato una proposta di legge che è stata depositata alla
Presidenza del Consiglio due giorni fa, che quindi non è ancora in
mano ai Consiglieri. È una legge che concerne la sicurezza degli
impianti tecnici negli ambienti di vita e di lavoro e vorrei
vedere, siccome assolutamente non voglio assumermi la paternità di
certe leggi, se c'è la possibilità di inserirla nel disegno di
legge presentato dell'Assessore.
Presidente
- Ha chiesto di parlare l'Assessore Rollandin,
ne ha facoltà.
Rollandin (UV)
- Le motivazioni addotte mi stupiscono, e
non poco; come mi stupisce l'atteggiamento, del quale ho già detto
e confermerò quando ne avrò l'opportunità, della F.L.M., la quale
ha fatto delle dichiarazioni - che vedo raccolte soprattutto da
certe parti, chiaramente perché sollecitate - di non consultazione
delle forze sindacali, mentre è esattamente l'opposto. Infatti non
solo il disegno di legge è stato consegnato alle forze sindacali,
mentre è esattamente l'opposto. Infatti non solo il disegno di
legge è stato consegnato alle forze sindacali ed è stato discusso
dai Consigli di fabbrica, ma questi hanno portato delle
osservazioni che sono state discusse con le forze sindacali ed
espresse tramite un documento. Documento che mi è stato presentato,
che abbiamo discusso esaminandone e chiarendone i punti; poi
l'abbiamo presentato in Commissione - e penso che i membri della
Commissione possano darmene atto, oltre che dare atto che questo è
stato concordato con le forze sindacali oltre che con le forze di
categoria.
È vero che l'Associazione Industriali mi ha presentato un
documento che ho visto l'altra sera; le osservazioni formulate le
abbiamo discusse e non erano così vincolanti in quanto erano dei
dettagli rispetto alle osservazioni principali.
Un'altra motivazione che non ritengo sostanziale è la presenza
di un congresso a Saint-Vincent; vi ho partecipato stamattina,
l'abbiamo anche patrocinato e sappiamo di cosa si discute; non
veniamo a dire che perché si fa il congresso a Saint-Vincent
dobbiamo rimandare la legge.
Per il rimanente, De Grandis, le contraddizioni del 303 e del
1124, non penso che, aspettando 15 giorni, possiamo risolverle poi
con la nostra legge regionale. Questo non è nemmeno di nostra
competenza, perché la legge regionale esaminata dice che le
competenze dello Stato rimangono tali e non può essere fatto
diversamente. Quindi, se si vuole un argomento per rimandare questa
legge, non sono queste le motivazioni che si possono portare,
perché io ritengo di aver lasciato il tempo sufficiente per
discutere; se, vista l'ora, non se ne vuole discutere, è un altro
discorso. Pertanto ritengo di poter dire che non sono d'accordo al
rinvio.
Presidente
- Colleghi Consiglieri, tenuto conto
dell'importanza e della complessità dei due disegni di legge
dell'Assessore Rollandin, di cui è relatore, e comprendendo anche
l'inderogabilità del suo viaggio a Roma domani che lo allontanerà
dai lavori del Consiglio, io ritengo che, trattandosi di due leggi
che riguardano una complessa materia, sia forse saggio rinviarle
entrambe alla prossima seduta del Consiglio e sospendere qui i
lavori, riprendendoli domani mattina alle ore 9,30, su richiesta
dell'Assessore Pollicini, per la discussione degli Oggetti 22 bis e
seguenti.
L'Assessore Rollandin ritiene che questa mia proposta sia
accettabile? Io ho la preoccupazione che il Consiglio non abbia,
giunti a quest'ora, la sufficiente serenità e possibilità di
discutere a fondo, o perlomeno di arrivare ad una conclusione,
tenendo conto degli emendamenti presentati agli Oggetti 21 e
22.
Farei distribuire subito i pareri e gli emendamenti relativi al
disegno di legge n. 250, in modo che possano essere esaminati dai
Consiglieri in questi dodici o tredici giorni che ci separano dalla
discussione dei due disegni di legge.
Non pongo quindi in votazione la proposta di rinvio. Si ritiene
unanime e acquisito il consenso di iscrivere nell'o.d.g. della
prossima seduta i Disegni di legge n. 248 e n. 250.
Colleghi Consiglieri, la seduta è sospesa, riprenderà domani
mattina alle ore 9,30.
La seduta è sospesa alle ore 19,58.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK