Consiglio Regionale della Valle d'Aosta - Oggetto del Consiglio n. 340 del 13 gennaio 1999 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ASSISTENZA SANITARIA E OSPEDALIERA
Presidio ospedaliero
Precedente
Successivo
Resoconto integrale del dibattito dell'aula
Oggetto del Consiglio n. 340 del 13 gennaio 1999 - Resoconto
SÉANCE DU 13 JANVIER 1999 (MATIN)
OGGETTO N. 340/XI Lavori di ristrutturazione del reparto di
Traumatologia e Ortopedia dell'Ospedale di Aosta.
(Interpellanza)
Interpellanza Vista la disposizione del Direttore Generale
dell'U.S.L. relativa alla riduzione di dodici posti letto presso il
reparto di Traumatologia e Ortopedia dell'Ospedale di Aosta, in
seguito a lavori di ammodernamento e ristrutturazione;
Atteso che tali lavori sono iniziati il 30 novembre scorso e che
a tutt'oggi le stanze che ospitano i suddetti posti letto sono
ancora inutilizzabili e tali resteranno ancora per diverso
tempo;
Considerato che il periodo di ristrutturazione del reparto di
Ortopedia coincide con le vacanze invernali di fine anno, e quindi
comporta un serio ridimensionamento dell'operatività e della
ricettività del reparto stesso proprio nel periodo di maggior
utilizzo, ovvero quello della stagione sciistica;
i sottoscritti Consiglieri regionali
Interpellano
L'Assessore competente per sapere:
1) se è a conoscenza dei fatti suesposti, ovvero se quanto
asserito in premessa corrisponde alla reale situazione attuale;
2) se, in caso di risposta affermativa al primo quesito, intende
intervenire al fine di disporre quantomeno, se non una sospensione
dei lavori, almeno un piano di emergenza in caso di necessità di
ricovero urgente nel reparto di Traumatologia dell'Ospedale.
F.to: Lanièce - Comé - Collé
Presidente La parola al Consigliere Lanièce.
Lanièce (Aut) Con quest'iniziativa abbiamo voluto portare in
aula questa vicenda per avere dall'Assessore alcune risposte, anche
se a onor del vero in questo caso le responsabilità non vanno
ascritte all'Assessore, ma vanno cercate altrove. A noi non pare
che in questo caso possano esserci delle grosse colpe da parte
dell'Assessore, ma comunque chiediamo delle delucidazioni in merito
a questa situazione.
Per ricapitolare, il 23 ottobre dello scorso anno il Direttore
generale dell'USL informava i cittadini valdostani, tramite un
comunicato affisso nella bacheca dell'Ospedale di viale Ginevra,
che di lì a una settimana, presso la sezione uomini del Reparto di
traumatologia e ortopedia dell'Ospedale di Aosta, sarebbe avvenuta
una riduzione di 12 posti letto, riduzione dovuta al lavoro di
ammodernamento e ristrutturazione. Così è avvenuto e dal 30
novembre 1998 il reparto in questione è stato ridimensionato. Con
questa decisione però il Direttore generale dell'USL pare non avere
tenuto conto dell'utilità della predisposizione di un piano di
emergenza utile in caso di eventuale impossibilità di ricovero nel
reparto durante il periodo festivo, un periodo "molto attivo" dal
punto di vista dello sci nella nostra Regione.
Se non vado errato, il Direttore sanitario dell'Ospedale propose
al Direttore generale dell'USL, onde evitare problemi di ricezione
di operatività del Reparto in questo "mese delicato", di sospendere
i lavori fino alla metà del mese di gennaio, dopo aver verificato
l'esistenza di situazioni di particolare gravità sorte già
immediatamente dopo l'ordinanza del Direttore generale. A quanto ci
risulta, questa proposta, che è stata fatta dal Direttore
sanitario, è stata ignorata dal Direttore dell'USL e a tutt'oggi il
Reparto funziona a marce ridottissime. E qui abbiamo un Consigliere
come testimone visto che il Consigliere Lattanzi purtroppo ha
dovuto passare alcuni giorni nel reparto di ortopedia.
Ci chiediamo se la proposta del Direttore sanitario possa essere
considerata valida; fra poco inizieranno le settimane bianche e si
ripeterà lo stesso problema, ci sarà di nuovo un boom di presenze
sulle piste di sci della nostra Regione e ci saranno sicuramente
alcuni infortunati. Quindi chiediamo se è al vaglio la possibilità
di venire incontro a questa proposta cercando di creare questo
piano di emergenza in modo da poter far fronte ad eventuali
necessità nell'ambito di questo Reparto fondamentale in una Regione
in cui si pratica lo sci.
Riteniamo importante il fatto che la nostra Regione viva di
turismo invernale, però dobbiamo tenere conto anche degli aspetti
negativi che questo comporta, che sono quelli relativi ai possibili
infortuni e quindi penso sia inopportuno far fronte ad una
situazione del genere con un Reparto di traumatologia che funziona
a mezzo servizio. Mi sembra che questa sia una richiesta più che
mai legittima per cui chiediamo all'Assessore cosa intende fare
visto che questa richiesta del Direttore sanitario è caduta nel
nulla.
Presidente La parola all'Assessore alla sanità, salute e
politiche sociali, Vicquéry.
Vicquéry (UV) In bassa Valle, caro collega Lanièce, dicono in
piemontese "a n'aié sempre una", cioè sinceramente non capisco, per
una volta tanto che non sono responsabile di nulla, non mi sento di
responsabilizzare neppure la Direzione generale dell'USL perché i
lavori dovevano essere realizzati.
Se vi ricordate la strigliata che ho dato, forse anche
improvvidamente, cosa che mi succede spesso, nel mese di
marzo-aprile dell'anno scorso durante una riunione con la
Traumatologia, ebbene questo è uno dei risultati di quell'incontro
un po' burrascoso, dove sono stati messi a fuoco tutti i problemi
della Traumatologia a livello organizzativo, a livello strutturale,
a livello anche scientifico se vogliamo, usando un termine un po'
grosso e alcuni risultati ci sono stati perché dal punto di vista
dell'assistenza sia infermieristica che sanitaria la Traumatologia
funziona molto meglio, grazie ad un impegno maggiore di lavoro in
équipe da parte dei medici stessi, grazie a una serie di
provvedimenti che erano stati presi dall'USL fra cui il
potenziamento del personale e quant'altro. I lavori edilizi erano
previsti e dovevano essere comunque svolti.
Il fatto che siano decollati nel mese di dicembre non è stata
certamente un'idea geniale, tant'è che sono stati sospesi dal 10
dicembre al 15 gennaio e dovrebbero riprendere il 16. Sono stati
iniziati e sospesi in parte perché si tratta non di un lotto unico
ma di lotti separati, e questa secondo me è una scelta sbagliata
perché doveva essere fatto un appalto unico comprensivo degli
aspetti elettrici, idraulici ed edilizi in senso stretto.
La ripresa dovrebbe avvenire in data 16 gennaio, ma
l'impostazione che è stata data è quella di non chiudere
contemporaneamente i tre grossi stanzoni, ma di lavorare per
compartimenti in modo da non perdere totalmente i 12 posti letto. I
lavori ormai sono stati aggiudicati ed è difficile se non
impossibile tornare indietro; se fossero stati iniziati in
primavera sicuramente la situazione sarebbe stata migliore.
Non si tratta comunque di grossissimi lavori dal punto di vista
edilizio, seguirò attentamente l'evolversi della situazione perché
condivido quanto ha detto il Consigliere Lanièce, la Traumatologia
proprio in questo periodo ha un bisogno maggiore di posti letto.
Seguiamo con attenzione e verifichiamo lo stato dell'arte,
monitorandolo attentamente.
Presidente La parola al Consigliere Lanièce.
Lanièce (Aut) Prendo atto della risposta dell'Assessore. In
effetti la cosa strana è proprio l'ultima frase che ha detto
l'Assessore: la Traumatologia funziona al massimo regime proprio in
questo periodo. Siamo quindi in una situazione un po' critica,
dovuta a una cattiva programmazione dei lavori (l'Assessore dice
che i lavori dovevano essere fatti, ma probabilmente anche i
responsabili dei lavori potevano programmarli in un periodo
diverso).
L'Assessore ha detto che i lavori riprenderanno il 16 gennaio e
che gli interventi saranno diversi, cioè si lavorerà in una camera
lasciando inalterate le altre due in modo da assicurare in questo
caso 8 posti letto. L'invito è a seguire la situazione con
particolare attenzione visto che la Traumatologia in questo periodo
lavora a pieno regime e quindi penso che sia più che mai opportuno
metterla in condizione di operare al meglio per poter dare i
servizi alla popolazione valdostana e ai turisti, che purtroppo
soprattutto per incidenti sulle piste di sci devono far ricorso a
questo reparto.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK