Consiglio Regionale della Valle d'Aosta - Oggetto del Consiglio n. 3784 del 11 luglio 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Disabili
DIFENSORE CIVICO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3784 del 11 luglio 2024 - Resoconto
OGGETTO N. 3784/XVI - Discussione generale congiunta sulla
P.L. n. 140: "Adeguamento della disciplina in materia di Garante
dei diritti delle persone con disabilità. Modificazioni alla legge
regionale 28 agosto 2001, n. 17 (Disciplina del funzionamento
dell'Ufficio del Difensore civico. Abrogazione della legge
regionale 2 marzo 1992, n. 5 (Istituzione del Difensore civico))" e
sulla P.L. n. 145: "Modificazioni alla legge regionale 28 agosto
2001, n. 17 (Disciplina del funzionamento dell'Ufficio del
Difensore civico. Abrogazione della legge regionale 2 marzo 1992,
n. 5 (Istituzione del Difensore civico))".
Bertin (Presidente) -
Riprendiamo i lavori dopo la
sospensione. Siamo ai punti n. 5 e 6. Come deciso dalla Conferenza
dei Capigruppo, i punti n. 5 e 6 verranno affrontati congiuntamente
e poi seguiranno votazioni distinte. Trattiamo i punti n. 5 e
6.
Come detto, queste due proposte di legge verranno affrontate
congiuntamente e seguiranno voti separati. La proposta di legge 140
prevede tre articoli, relatrice è la consigliera Erika Guichardaz,
mentre per la proposta di legge 145 il relatore è il consigliere
Padovani, sono sempre tre articoli. Si è prenotata la consigliera
Guichardaz per la relazione sulla prima proposta di legge.
Fra l'altro, sulla proposta di legge 145 i relatori sono due:
per la maggioranza il consigliere Padovani e per la minoranza il
consigliere Manfrin.
Consigliera Erika Guichardaz, a lei la parola per la
relazione.
Guichardaz E. (PCP) -
Torniamo su un tema affrontato più
volte in questo Consiglio, perché il 28 luglio 2022 era stata
approvata con 33 voti la proposta di legge presentata dal gruppo
Lega sulle disposizioni in materia di garante dei diritti delle
persone con disabilità. Relatori della legge erano il consigliere
Manfrin e il consigliere Padovani.
Durante la discussione generale, avevo motivato il non voto del
nostro gruppo a questa proposta di legge: in particolare avevamo
rilevato tre criticità, avvalorate dalle audizioni allora tenutesi
con i soggetti interessati, ossia la Difensora civica e le varie
associazioni delle persone con disabilità.
Queste sono le tre criticità che avevamo evidenziato in Aula:
innanzitutto l'attribuzione anche di questo ruolo alla Difensora
civica, che è già garante per i detenuti e garante per l'infanzia e
l'adolescenza; la previsione di un soggetto esperto a supporto del
garante per svolgere le proprie attività all'interno
dell'Amministrazione per cinque anni a titolo gratuito;
l'estensione della tutela dei diritti delle persone con disabilità
ai loro
caregiver
.
Inutile dire che nessuna di queste osservazioni era stata
minimamente presa in considerazione.
A distanza di sette mesi dall'approvazione della legge e della
conferenza stampa del Co.Di.VdA, nel corso del quale erano state
presentate le loro proposte di modifica della legge stessa, a marzo
2023 abbiamo presentato una prima mozione per chiedere l'impegno
del Presidente della prima Commissione consiliare a verificare lo
stato dell'arte rispetto alla nomina del collaboratore esperto
previsto a supporto della Difensora civica per lo svolgimento delle
funzioni di garante dei diritti per le persone con disabilità ed
operare per valutare entro trenta giorni le proposte migliorative
avanzate dal Co.Di.VdA.
Sostanzialmente, il Co.Di.VdA, nell'audizione dell'aprile 2023,
aveva ribadito la necessità di un rafforzamento della struttura
della Difensora civica attraverso consulenze date ad esperti e la
necessità di non estendere la tutela dei diritti delle persone con
disabilità ai loro caregiver, ma di prevedere un articolo
ad
hoc
per queste figure.
Passati nuovamente altri due mesi da quell'audizione e nel
silenzio più totale, abbiamo riproposto di nuovo, nel giugno 2023,
una nuova mozione discussa a settembre 2023 per chiedere nuovamente
la modifica della legge istitutiva del garante e prendere in
considerazione le richieste formulate.
Nella discussione di quella mozione, la maggioranza annunciava
di aver preso in carico il problema soprattutto per quello che
riguarda la risorsa a supporto del garante.
Passarono altri sei mesi da quell'ultima richiesta e nel gennaio
2024 abbiamo nuovamente presentato una mozione che chiedeva di
addivenire ad una modifica di legge. In quell'occasione,
l'assessore Marzi aveva annunciato: "Il testo di legge di
riferimento è in via di definizione e quindi, di conseguenza, a
breve la prima Commissione sarà nelle condizioni di poterlo
presentare, in linea con il lavoro che da lei è stato proposto", si
rivolgeva a me, "e tenendo conto di tutte quante le necessità che
nel frattempo si sono venute a verificare".
A distanza di oltre un anno e mezzo e di quei continui annunci
che ho or ora presentato, il 3 aprile 2024 abbiamo depositato noi
una proposta di legge, che sostanzialmente inizialmente interveniva
sulle criticità che avevamo già evidenziato nel luglio 2022 ed
inseriva invece qualcosa di innovativo, vista la recente
approvazione del decreto legislativo 5 febbraio 2024, n. 20 che
istituiva il Garante nazionale dei diritti delle persone con
disabilità.
In particolare, la nostra proposta di legge prevede all'articolo
1 la cancellazione dei riferimenti ai caregiver familiari dai commi
dedicati ai diritti delle persone con disabilità, e introduce
invece un apposito comma che definisce il ruolo e gli ambiti di
coinvolgimento di queste figure.
Il testo 145 in qualche modo prevede la stessa identica
cosa.
L'articolo 1 prevede però anche - e questo proprio a seguito di
quella norma che istituisce il Garante nazionale - la facoltà di
concordare con gli enti interessati la stesura del cronoprogramma
in applicazione dei piani per l'eliminazione delle barriere
architettoniche, più conosciuti come PEBA, e di vigilare sugli
stati di avanzamento degli interventi inseriti.
Proprio su questo punto qualificante della nostra proposta di
legge rileviamo invece come, nella relazione del garante delle
persone con disabilità, venga evidenziata quella centralità del
tema per poi però, come forse diranno anche altri, in audizione
dire: "Non ce la sentiamo di affrontarlo", nonostante questo sia in
qualche modo previsto.
All'articolo 2 invece prevediamo la sostituzione del supporto
dell'esperto a titolo gratuito con invece delle risorse aggiuntive
per permettere alla Difensora civica di avvalersi di consulenze e
incarichi esterni per un efficace svolgimento delle proprie
attività, e lo diciamo perché anche dall'audizione del Co.Di.VdA si
rilevava come vi siano persone anche diverse che si occupano di
temi specifici.
Chi si occupa ad esempio dei PEBA non è la stessa persona che si
potrebbe occupare di malattie rare piuttosto che di altre esigenze
che man mano si levano all'interno delle richieste che vorranno le
persone con disabilità.
È piuttosto chiaro ed evidente, dai contenuti della relazione
della Difensora Civica, nella sua qualità di Garante dei diritti
delle persone con disabilità e i compiti alla stessa assegnati
dalla legge 20/2022, che viene delineata un'attività tipica
d'ufficio in quella relazione, in cui si riporta sì il dettaglio
degli interventi operati dal garante, il numero, il settore e gli
abiti specifici di intervento, le percentuali di incremento o
decremento rispetto all'anno precedente; per converso però dei
compiti proattivi e di indirizzo che la norma definisce non vi è
traccia.
In particolare, rispetto "alle attività di informazione nei
riguardi dei soggetti che hanno subìto discriminazioni determinate
dalla loro condizione di disabilità", non è rendicontata alcuna
attività, né risultano "interventi di prevenzione e contrasto ai
fenomeni di discriminazione a danno delle persone con
disabilità".
La carenza più grave però, a nostro avviso, si registra proprio
rispetto alla "promozione della piena fruizione dei luoghi e degli
spazi da parte delle persone con disabilità, con particolare
riguardo alla rimozione delle barriere architettoniche, sensoriali
e cognitive", e rileviamo con favore che proprio il consigliere
Manfrin, nella sua relazione, evidenzia ad esempio anche lui
quest'aspetto della relazione, cioè la centralità del tema delle
barriere architettoniche, proprio perché su quel tema, anche
rispetto all'accesso alla casa - e ne abbiamo discusso spesso anche
all'interno di quest'Aula -, ben poco si sta facendo, e lo dico
perché sono passati 38 anni dalla promulgazione della legge
nazionale sull'abbattimento delle barriere architettoniche, e sono
passati 8 mesi dalla deliberazione invece della Giunta regionale,
la 1412 del 27 novembre 2023, che ha stanziato delle risorse per la
realizzazione dei PEBA, ma non risulta però alcuna sollecitazione
nei confronti degli enti tenuti alla loro elaborazione e tutt'ora
inadempienti.
Poco si conosce inoltre rispetto alla raccolta e
all'elaborazione di "dati sulle condizioni delle persone con
disabilità", l'avvio di "studi e ricerca in materia", la promozione
delle "attività informative di cui parlavo prima e di iniziative di
sensibilizzazione anche attraverso gli organi di informazione sulle
condizioni, sui diritti, le garanzie e le opportunità delle persone
con disabilità", la formulazione di "osservazioni e proposte sugli
atti normativi e di indirizzo che riguardano la disabilità di
competenza della Regione". Giusto ieri parlavamo delle persone con
disabilità all'interno di una legge sul lavoro: nessuna
osservazione ci è arrivata in questo caso ad esempio dal
garante.
È di tutta evidenza, peraltro, come segnalato con esempi
concreti nell'ultima audizione in Commissione dal Co.Di.VdA dello
scorso 27 giugno, l'importanza di esperti proprio rispetto a queste
attività che dicevo essere attività che non sono riferite solo alla
difesa civica, di cui già si faceva carico la garante, ma rispetto
a tutte le altre attività, e la necessità proprio di un
cronoprogramma e di controlli per la corretta applicazione dei
PEBA.
In conclusione, nonostante la nostra proposta di legge abbia
sicuramente avuto il compito in qualche modo di sollecitare una
nuova legge da parte della maggioranza, ancora una volta
evidenziamo la mancanza di volontà di condivisione e il non ascolto
di chi giornalmente vive queste situazioni.
Abbiamo quindi depositato un emendamento alla proposta di legge
fatta dalla maggioranza, proprio sulla questione dell'eliminazione
delle barriere architettoniche, con l'auspicio che questo venga
accolto, proprio perché, sotto questo punto di vista, sarebbe
importante anche dare un segnale a quelle associazioni che sono
venute in audizione rilevando proprio la centralità di
quest'argomento.
Presidente -
Consigliere Padovani, relatore della
maggioranza della proposta di legge 145, ne ha facoltà.
Padovani (FP-PD) -
L'istituzione del Garante per la
tutela dei diritti delle persone con disabilità, lo sappiamo, ha
creato uno strumento utile a dare piena attuazione a quelle norme
di diritto che impongono la piena integrazione di tutte e tutti
nella vita e nel contesto sociale.
Il garante ha il compito di verificare, a livello regionale, la
piena attuazione delle normative a tutela delle persone con
disabilità e dall'altro soprattutto quello di garantire i diritti
riconosciuti.
Le competenze del garante, che verranno modificate con questa
proposta di legge, in modo da recepire ulteriormente le
osservazioni delle Associazioni delle persone con disabilità, sono
molteplici e penso che sia importante ricordarle.
Esso si occupa della promozione dell'affermazione del pieno
rispetto della dignità umana e dei diritti di libertà e autonomia
delle persone con disabilità - questione volutamente inserita al
primo punto per sottolineare quale deve essere il paradigma con cui
guardare al mondo delle persone con disabilità - e piena
inclusione, con particolare riferimento alle persone che vivono in
contesti sociali a rischio di esclusione, nella famiglia, nella
scuola, nel lavoro e nella società, in collaborazione con enti
locali e istituzioni scolastiche.
Della vigilanza sull'assistenza alle persone con disabilità,
attenzione alla loro tutela giuridica ed economica e alla piena
integrazione sociale e promozione della piena accessibilità ai
servizi e alle prestazioni di prevenzione e di cura e di
riabilitazione.
Della segnalazione alle autorità di atti e comportamenti
offensivi discriminatori o lesivi dei diritti e della dignità delle
persone con disabilità.
Dell'attività di informazione verso le persone che hanno subito
discriminazioni determinate dalla loro condizione di disabilità e
promozione di interventi di prevenzione e contrasto ai fenomeni di
discriminazione, violenza, abuso, danno o sfruttamento a danno
delle persone con disabilità e l'impegno ad attivarsi affinché non
si verifichino distinzioni, esclusioni o restrizioni fondate sulla
disabilità.
Il garante deve essere inoltre un punto di riferimento
istituzionale per persone con disabilità oggetto di maltrattamenti,
abusi, bullismo, cyber bullismo.
Informa i soggetti che ne faranno richiesta in merito ai loro
diritti, alla legislazione di riferimento, a forme di assistenza
psicologica, sanitaria, socio-assistenziale, economica e di tutela
legale e ad esso spetta anche il ruolo di controllo affinché siano
garantite le pari condizioni in ambito lavorativo nella fase
dell'orientamento della formazione professionale dei tirocini
professionali.
È importante sottolineare anche come questa figura sia
promotrice della piena fruizione di luoghi e spazi, con particolare
attenzione alla rimozione delle barriere architettoniche,
sensoriali e cognitive, e abbia la facoltà di effettuare visite
negli uffici pubblici, nelle sedi dei servizi pubblici e nelle
strutture residenziali e semiresidenziali pubbliche e private
convenzionate.
Il garante ha poi la facoltà di proporre alle Amministrazioni
competenti misure destinate a migliorare la funzionalità
amministrativa e di proporre alla Giunta regionale azioni volte
alla piena accessibilità dei servizi e delle prestazioni in materia
di prevenzione, cura e riabilitazione di tutela giuridica ed
economica delle persone con disabilità.
Inoltre riceve, anche in forma elettronica o telematica,
segnalazioni sulla violazione dei diritti, potendo poi invitare le
Amministrazioni coinvolte ad assumere iniziative volte alla
rimozione delle cause delle violazioni, segnalando agli organi
competenti l'adozione di interventi sostitutivi in caso di
inadempienza o gravi ritardi nell'azione pubblica e
dell'Amministrazione.
Ha la facoltà di favorire il sostegno tecnico e legale agli
operatori dei servizi sociali, anche proponendo alla Giunta
regionale lo svolgimento di attività di formazione e aggiornamento
sul tema della promozione dei diritti delle persone con disabilità,
la promozione della diffusione di buone pratiche amministrative e
lo scambio di esperienze in materia, oltre a quelle di raccogliere
ed elaborare dati e sostenere studi e ricerche promuovendo la
collaborazione con l'Osservatorio nazionale sulla condizione delle
persone con disabilità, di cui all'articolo 3 della legge
18/2009.
Ha inoltre la facoltà di realizzare iniziative, anche in
collaborazione con la Regione, gli enti locali, l'Azienda USL della
Valle d'Aosta, le istituzioni scolastiche, nonché altri soggetti,
istituzioni, enti, associazioni, e promuovere attività informative
sul territorio e iniziative di sensibilizzazione anche attraverso
gli organi di informazione sulla condizione, sui diritti, le
garanzie e le opportunità delle persone con disabilità.
Il garante collabora con enti e istituzioni, tra i quali il
Co.re.com, la Consulta regionale per le pari opportunità, la
Consigliera regionale di parità, con le associazioni
rappresentative delle persone con disabilità operanti sul
territorio regionale, con l'Osservatorio nazionale sulla condizione
delle persone con disabilità, di cui all'articolo 3 della legge
18/2009 e con l'Osservatorio economico sociale della Regione.
Infine, ma non da ultima, viene prevista la possibilità di
formulare osservazioni e proposte su atti normativi e di indirizzo
che riguardano la disabilità di competenza della Regione e la
promozione del ruolo del
disability manager
, al fine di
agevolare il processo di cambiamento orientato
all'autodeterminazione delle persone con disabilità.
A meno di due anni dall'entrata in vigore della legge regionale
1° agosto 2022 n. 20, con la quale sono state assegnate alla figura
del Difensore civico regionale le funzioni di garante e dei diritti
delle persone con disabilità, è emersa l'esigenza di ovviare ad
alcune criticità palesatasi nella prassi applicativa.
La presente proposta di legge pertanto introduce una serie di
misure di manutenzione al vigente impianto normativo, anche in
recepimento delle osservazioni formulate dal Difensore civico
medesimo e delle suggestioni provenienti dalle associazioni del
terzo settore operanti nella nostra Regione, tra cui in particolare
il Co.Di.VdA, al fine di ottimizzarne il funzionamento.
La principale misura adottata intende fornire al Difensore
civico il supporto necessario per svolgere efficacemente le
delicate funzioni recentemente conferite, implementandone lo
staff
mediante l'assegnazione di una risorsa di personale
appartenente alla categoria D, assunta a tempo indeterminato.
Questa misura è volta a dare gli strumenti necessari e a
garantire la continuità al lavoro del garante.
Il costo di tale unità aggiuntiva è stimato in 46.009,86 euro
annui ed è posto a carico degli stanziamenti del bilancio
regionale.
La proposta di legge provvede inoltre ad apportare alcuni
aggiustamenti all'elenco dell'attribuzione del garante dei diritti
delle persone con disabilità, per assicurarne una maggiore coerenza
e integrazione con le funzioni che già caratterizzano l'istituto
della difesa civica regionale.
La presente proposta di legge si compone di tre articoli, di
seguito sinteticamente illustrati: l'articolo 1 sostituisce
l'articolo 2quinquies che enumera le funzioni del garante e dei
diritti delle persone con disabilità al fine di specificarne meglio
i contenuti in coerenza con la previgente disciplina del difensore
civico regionale.
L'articolo 2 rappresenta il core dell'intervento normativo e
stabilisce l'incremento dell'organico del Consiglio regionale di
una unità di personale appartenente alla categoria D da assegnare
all'ufficio del Difensore civico a decorrere dall'anno 2024.
Come dicevo prima, quest'incremento di personale darà corpo e
continuità al lavoro del garante.
L'articolo 3 reca infine le disposizioni finanziarie.
La Commissione, al termine delle audizioni del Difensore civico
nelle sue funzioni di garante dei diritti delle persone con
disabilità e del Co.Di.VdA, ha dato parere favorevole a
maggioranza.
Presidente -
Consigliere Manfrin, relatore di minoranza,
ne ha facoltà.
Manfrin (LEGA VDA) -
Mi si consenta all'inizio di questo
mio intervento, di questa mia relazione, di dichiarare la mia
soddisfazione rispetto alla discussione inerente una proposta di
legge che, purtroppo, in sede di discussione di Commissione, alcuni
auditi e alcuni colleghi, avevano bollato come inutile, superflua,
come eccessivamente accelerata, perché c'era in divenire una
proposta nazionale, e invece - e su questo devo ringraziare la
collaborazione che ci fu fra tutte le forze politiche, ad eccezione
delle colleghe dirimpettaie - portò ad un risultato che io ritengo
positivo e di cui traccerò un bilancio nella mia relazione. Ma -
come abbiamo detto - quella proposta che alcuni bollarono come
inutile, alcuni addirittura come dannosa, alcuni come utile
soltanto se radicalmente diversi, in realtà si è dimostrata essere
una proposta utile, che ha portato a dei risultati e, come in tutte
le cose, in maniera anche assolutamente trasparente, è anche però
importante evidenziare che tutto è perfettibile, e la giornata di
oggi ne è un esempio, e la giornata di oggi segue anche la scorta
di alcuni suggerimenti che sono arrivati.
È importante però anche sottolineare l'utilità delle scelte che
furono fatte e il fatto che quando si andò ad approvare - era più
di un anno fa - alcune norme, ci furono anche degli ordini del
giorno che furono allegati al testo di legge che già preconizzavano
la necessità di intervenire.
Io credo che si debba essere reciprocamente onesti
nell'evidenziare che alcune scelte che furono criticate ai tempi, e
che magari su cui si sollevano dei rilievi oggi, furono fatte su
una base errata. Parlerò anche di questo durante la reazione, ma
una su tutte è la questione di avere più fondi, è una questione che
in realtà non esiste, perché quando la proposta di legge venne
depositata, ci fu detto in maniera chiara da parte degli uffici -
lo dico a beneficio dei valdostani che ascoltano al di fuori di
quest'Aula e magari non conoscono il funzionamento - ma noi non
possiamo avere la scienza infusa soprattutto quando si parla di
risorse, questo è un dibattito ormai antico, non abbiamo
sicuramente in mano la borsa e non possiamo stabilire né più o meno
stimare con precisione quanto potrà essere l'esborso ma soprattutto
quante sono le possibilità.
Allora dobbiamo affidarci evidentemente agli uffici e gli uffici
fecero un'analisi ai tempi che fu assolutamente eloquente, ci
dissero che il Difensore civico non aveva speso le risorse che
aveva già l'anno scorso ma che erano risorse che assommavano a mi
pare 200 mila euro, non le aveva esaurite, quindi ne aveva, e
siccome si andava ad integrare la figura del garante proprio in
quella del Difensore civico, era inutile mettere degli ulteriori
fondi perché tanto quelli che aveva già non erano stati spesi;
quindi da lì deriva la copertura finanziaria che era ridotta,
perché evidentemente non ve ne era necessità, e da lì poi gli
impegni presi per l'individuazione di un professionista, per
l'individuazione di un supporto; supporto che oggi vede la
luce.
Con la legge regionale 1° agosto 2022 n. 20 si è introdotta per
la prima volta nel panorama regionale la figura del Garante delle
persone con disabilità.
Questa figura, nuova nel panorama della tutela dei più deboli,
ha il delicato compito di raccogliere le istanze delle persone con
disabilità e dei loro
caregiver
e di fornire loro la dovuta
assistenza nel caso in cui vengano violati i loro diritti.
Questa scelta si è rivelata necessaria, poiché un confronto con
altre realtà regionali e comunali... e questo ci terrei a
sottolinearlo, il garante nazionale esiste, adesso, finalmente, e
ringrazio ovviamente anche per questa scelta pervicacemente portata
avanti dal Ministro per la disabilità Alessandro Locatelli, ma
esistono e continuano ad esistere in coabitazione anche garanti
regionali e addirittura garanti comunali dei diritti delle persone
con disabilità, che non sono confliggenti e non confliggono, come
fra poco evidenzierò.
L'introduzione della figura del garante, dove adottata, si è
rivelata particolarmente efficace nel diffondere e promuovere una
cultura dei diritti delle persone con disabilità nella prospettiva
costituzionale della piena inclusione sociale, nella qualità
dell'assistenza e delle cure, del perseguimento possibile della
vita indipendente.
L'introduzione di questa figura è stata, per certi versi, più
difficoltosa che in altre Regioni ed ha incontrato qualche
resistenza rispetto alla sua utilità o meno, anche rispetto alla
costituenda figura del garante nazionale che ha visto però la luce
soltanto a gennaio 2024. E questo è quello che già vi avevo
illustrato, cioè il fatto che si è sviluppato un dibattito che
diceva: "C'è il garante nazionale che è in divenire, e quindi è
inutile approvare un garante regionale".
La discussione di oggi evidenzia che, in realtà, questa
inutilità non c'era e, anzi, che la scommessa che è stata fatta è
una scommessa vinta.
Ricordo sommessamente, uscendo un attimo anche da questo, ma
anche per fare un
memento
a tutta l'Aula, che identica
discussione si sviluppò sulla questione e sulla legge relativa alla
tutela delle persone con fibromialgia.
Si disse, nel 2019, che c'era una legge in divenire che tutelava
le persone e che riconosceva la patologia della fibromialgia ed
introduceva dei supporti e dei sostegni per queste persone; era il
2019, oggi siamo nel 2024, e tra poco addirittura nel 2025, e
ancora questa legge non c'è, quindi se avessimo dovuto seguire
quello che ci veniva detto, questa legge non ci sarebbe.
Oggi invece la nostra Regione si è dotata di una legge che
tutela le persone che hanno questa patologia che non è riconosciuta
a livello nazionale, e quindi evidentemente si è creato un effetto
positivo, prima ancora che intervenga il legislatore nazionale.
Le due figure, quella regionale (il garante regionale dei
diritti delle persone con disabilità) e quella nazionale, si sono
dimostrate assolutamente compatibili, come evidenziato nelle
relazioni 2022 e 2023 del garante regionale, poiché operano su due
piani differenti e complementari.
Si può dire in effetti che il lavoro del garante regionale abbia
evidenziato, oltre che un'importante mole di lavoro già trattata,
più di 130 casi in un anno e mezzo e anche una serie di dati che
non erano mai stati elaborati prima. E di questo voglio
assolutamente ringraziare il Difensore civico per le relazioni che
ha voluto poi differenziare anche rispetto alle sue competenze,
perché ci ha permesso effettivamente di venire in possesso di
alcuni dati che adesso citerò, citerò i principali, non tutti
evidentemente.
Ad esempio, le criticità principali segnalate hanno come
controparte Regione e USL nel 2022: pensate, l'80% delle criticità
sono segnalate, per quanto riguarda le persone con disabilità, in
conflitto con Regione e USL, mentre nel 2023 sono Regione e Comuni
a rappresentare circa il 75% del totale, se aggiungessimo la USL
andremmo anche qui oltre l'80%, quindi abbiamo un conflitto grosso
con la pubblica Amministrazione.
Non dobbiamo tra l'altro dimenticare che spesso le persone con
disabilità si rivolgono al garante anche per conflitti per esempio
fra privati, questa è una facoltà, e c'è anche la possibilità di
avere e di capire quali sono i propri diritti, soprattutto in
questi frangenti.
Questa alta conflittualità con la pubblica Amministrazione
evidenzia la necessità di intervenire nei settori segnalati, ma è
un dato che non sarebbe stato noto senza l'elaborazione fatta dagli
uffici del garante.
Altra segnalazione degna di nota - quella a cui si riferiva la
collega Guichardaz nel suo intervento - è il diritto di accesso
alla casa. Ovviamente, nella relazione quello che ho inserito è un
diritto molto più ampio, non è limitato alla questione
dell'abbattimento delle barriere architettoniche, ma effettivamente
un dato citato, come vedrete, è anche quello. Oggetto di buona
parte della relazione conclusiva 2023 di cui ho ritenuto fosse
importante riportare un passaggio: "Uno dei problemi da prendere in
seria considerazione, esternato in alcuni colloqui con i cittadini,
è senz'altro quello della casa. La persona con disabilità che pensi
ad una vita indipendente, non trova facilmente alloggi con le
caratteristiche giuste e i necessari adeguamenti. Molti gli edifici
che, per esempio, sono privi di ascensore o talvolta gli
appartamenti di recente ristrutturazione propongono locazioni con
affitti non alla portata del disabile che desideri vivere da solo.
Come già ribadito precedentemente, in ogni caso un progetto di vita
indipendente richiede professionisti preparati, in particolare tra
gli operatori sociali, per accompagnare e sostenere gli interessati
in momenti di difficoltà, aiutando non solo le persone disabili, ma
contemporaneamente sollevando le loro famiglie spesso unico punto
di riferimento della persona fragile. Nel corso dei lavori della
settimana della disabilità nel dicembre 2023, ci si è soffermati
sul tema dell'autonomia, apprendendo di alcuni progetti realizzati
in tal senso in Valle d'Aosta, attraverso l'azione congiunta di
operatori di servizi sociali, del personale di cooperative e dei
familiari, con toccanti testimonianze delle persone con
disabilità".
Ecco, su questo tema se ne potrebbe aggiungere anche un altro,
potremmo anche parlare di un tema - per esempio recentemente salito
alla ribalta delle cronache - degli sfratti delle persone con
disabilità e, se questo non fosse sufficiente, essendo cospicuo,
anche le notizie di sfratto di persone con disabilità addirittura
da alloggi di edilizia residenziale pubblica o rischio di
sfratto.
Credo che sia sotto gli occhi di tutti solo l'ultimo caso di
cronaca, cioè una persona con grave disabilità, con gravi problemi
di mobilità, che è stata oggetto di una procedura di questo tipo,
che si è bloccata soltanto di fronte al fatto che questa persona
non può essere trasportata, non può essere portata fuori di peso,
perché questo le causerebbe serie lesioni; quindi si è risolta con
un cambio della serratura, e questa persona oggi vive prigioniero
dentro casa sua perché se esce rischia che qualcuno entri, gli
chiuda la casa e non possa più entrare, ed è una persona con gravi
problemi di deambulazione.
Tutto questo accade negli alloggi di edilizia residenziale
pubblica in Valle d'Aosta, non in altri luoghi degradati. Questo si
deve evidenziare: ci sono criticità su cui il garante dei diritti
delle persone con disabilità si deve concentrare e credo che su
questo poi ci debbano essere anche importanti interventi da parte
della pubblica Amministrazione, che difendono chi si trova in una
condizione di questo tipo.
L'istituzione della figura quindi - e torno alla relazione
terminando con la citazione della relazione del garante - esce
rafforzata dal lavoro svolto e si pone quindi il tema di come
consolidare la sua azione, in particolar modo come rapportarsi con
le amministrazioni competenti fornendo loro consigli,
raccomandazioni e pareri in base alle segnalazioni ricevute.
Non ultimo, il dovere di promuovere delle campagne di
sensibilizzazione di comunicazione volte a rendere più permeabile
la cultura del rispetto dei diritti di tutti, in particolare delle
persone con disabilità e dei loro caregiver.
Il tema del caregiver è un altro tema sicuramente importante; un
tema che, tra l'altro, abbiamo toccato proprio nella giornata di
ieri, e ringrazio ancora il Governo per la condivisione rispetto
alla miglioria proposta sul testo del lavoro che va a tutelare
anche la figura del caregiver, cercando di coordinare la vita e il
lavoro delle persone che si occupano dei loro cari. Abbiamo
trattato in quest'Aula il tema per esempio delle demenze:
immaginiamo le 5 mila persone - questi sono i dati che lo studio
del Ministero ci ha restituito in Valle d'Aosta - con demenza più o
meno grave che coinvolgono una serie di familiari nella loro cura;
è chiaro che coordinare la vita di queste persone, le persone che
si occupano di persone che hanno questa tipologia di patologia, è
necessariamente una priorità.
Tutelare quindi la figura del caregiver è esattamente uno degli
obiettivi che dobbiamo avere e sullo spirito nel quale è stato
formulato il testo originario.
L'attenzione sul tema è stata posta da un intervento di alcuni
portatori di interesse, e questo per quanto riguarda la sua
riformulazione, e segnatamente il Coordinamento Disabilità Valle
d'Aosta (Co.Di VdA), che ha avanzato due proposte precise: la prima
era di avvalersi della collaborazione di personale per affrontare
la mole di lavoro che ha l'ufficio del garante delle persone con
disabilità, recepita con l'articolo 2, che stabilisce l'incremento
dell'organico del Consiglio regionale di una unità di personale
appartenente alla categoria D, da assegnare all'ufficio del
Difensore civico a decorrere dall'anno 2024.
Quest'unità si aggiunge alla struttura già esistente, composta
da due coadiutori, impiegati in compiti amministrativi, e un
funzionario di categoria D.
In questa maniera l'ufficio del Difensore civico, che ha
ovviamente diverse deleghe, oltre a quella del garante dei diritti
delle persone con disabilità, arriverebbe a sommare quattro unità
di personale.
Tanto per darvi un elemento di raffronto, il garante nazionale
dei diritti delle persone con disabilità, che si deve occupare non
di 126 mila abitanti ma di 60 milioni, ha una struttura di venti
unità di personale, quindi abbiamo quattro per un Difensore civico
della Valle d'Aosta con 126 mila e venti che si devono occupare di
60 milioni di persone, quindi direi che il rapporto è sicuramente
favorevole nei confronti della dotazione di personale, poi si può
fare sempre meglio e su questo siamo assolutamente concordi.
La seconda era un ampliamento delle risorse finanziarie a
disposizione del garante, che trova apposita copertura
nell'articolo 3, quantificata in euro 46 mila e spicci
(indicativamente) a decorrere dall'anno 2024.
Dette risorse risultano necessarie per la copertura annua del
costo dell'unità aggiuntiva a servizio della struttura del
difensore civico.
Come avevo già detto prima, le risorse assegnate all'ufficio del
Difensore civico risultano essere sufficienti a coprire le
necessità anche di eventuali consulenze; su questo credo che si sia
dibattuto molto, ma è giusto anche evidenziare le disponibilità del
Difensore civico per che cosa possono essere utilizzate, ed essendo
la struttura unica, evidentemente questo è un passo avanti
positivo.
Il bilancio assegnato copre il trattamento economico trattamento
economico del Difensore, del personale, le trasferte e le missioni
del Difensore civico, i locali assegnati e il funzionamento
amministrativo degli stessi, l'attività di promozione, di
rappresentanza, le consulenze, le traduzioni e gli incarichi.
Quindi tutto il bilancio che viene assegnato al Difensore civico
evidentemente viene utilizzato per queste necessità ed è chiaro che
con questa dotazione finanziaria, in capo appunto al Difensore
civico, la possibilità di poter svolgere il proprio compito è
garantita.
Va ricordato infatti che le risorse finanziarie iscritte a
bilancio per le spese di funzionamento e gestione dell'ufficio di
difesa civica ammontano ad euro 202.600 per l'anno 2023 (nel 2022
erano pari ad euro 203.300, nel 2021 ad euro 200.950) e che queste
non vengono utilizzate in maniera integrale, così come era successo
nel 2021, determinando la scelta da parte degli uffici di inserire
una copertura simbolica per l'ampliamento delle deleghe in capo al
Difensore civico.
Infine, come è già stato detto, con l'articolo 1 si modifica la
definizione di alcune funzioni in capo al garante delle persone con
disabilità.
Se risulta apprezzabile... e devo dire che su questo ho fatto
prima un accenno al caregiver, ma noi sulla figura del caregiver
abbiamo investito molto, e questa era anche un'indicazione che
arrivava da alcune associazioni dei diritti delle persone con
disabilità, perché sulla figura del caregiver c'è un po' un
dualismo, anche nel mondo dell'associazionismo, c'è qualcuno che
considera la figura del caregiver centrale, c'è qualcuno che la
considera più marginale e più sfumata.
Noi riteniamo che la figura del caregiver sia centrale e abbiamo
apprezzato la tutela della figura del caregiver nell'articolato e
nella formulazione originaria era assolutamente centrale per mezzo
dell'inserimento del comma 3 all'articolo 1.
Però - e non potrebbe non essere così, altrimenti sarebbe stata
una legge fatta tutti assieme - meno efficaci risultano le
modificazioni introdotte rispetto alle funzioni dei garanti, con
quelle che io ho definito circonvoluzioni lessicali, giustificate
con il fine di specificare meglio i contenuti in coerenza con la
previgente disciplina del difensore civico regionale, e devo dire
che nel complesso risulta, nella migliore delle letture, un
semplice adattamento burocratico, nella peggiore una limitazione ai
poteri e all'azione del garante stesso.
Questa è la critica che mi sento di muovere.
Io ritengo però - come ho detto in apertura di relazione - che
questa figura centrale, che finalmente ha visto la luce in Valle
d'Aosta e che è attiva dal 2022, abbia sicuramente portato dei
benefici, abbiamo anche contribuito a far conoscere, così come
immagino le Associazioni, questa figura a tutto il mondo
dell'associazionismo e della disabilità, di persone che si occupano
di disabilità, per avere un punto di riferimento.
È evidente che si può fare tutto, si può fare anche tutto sempre
e meglio, ma riteniamo comunque che i risultati raggiunti siano
positivi e che questa legge, nel suo complesso, vada nella
direzione proprio di migliorare ancora e di rendere ancora più
efficace l'azione del garante delle persone con disabilità.
Presidente -
Le relazioni sono state fatte, possiamo
aprire la discussione generale riguardo alle due proposte di legge.
La discussione generale è aperta. I Consiglieri che intendono
intervenire, sono invitati a prenotarsi. Ci sono richieste di
intervento? Consigliera Erika Guichardaz, ne ha facoltà.
Guichardaz E. (PCP) -
In relazione naturalmente non ho
parlato dell'altra proposta di legge, quindi lo faccio all'interno
della discussione generale.
Sì, una legge è talmente positiva che la dobbiamo rivedere e non
è che la rivediamo su dei punti che non abbiamo affrontato, la
rivediamo proprio sui punti per cui quelle "due Consigliere
dirimpettaie" non hanno votato.
Sinceramente andiamo veramente a guardare con attenzione quanto
è avvenuto durante quel dibattito, ascoltiamo gli interventi e
capiamo perché due persone che direi sotto questo punto di vista
forse delle iniziative le fanno nei vari Consigli, e anche in altre
occasioni, non hanno votato quella proposta di legge, ma potrei
citare anche quella ad esempio sull'Osservatorio, che non abbiamo
votato, con delle criticità che poi prontamente sono state
modificate successivamente.
Va bene, non si vuole dire che si arriva a questa revisione
proprio perché quelle criticità che evidenziavamo c'erano, va bene,
intestiamoci pure anche tutto ciò che ne consegue, evitiamo però di
mistificare quanto è avvenuto, perché lo avevamo detto in
discussione, perché sono andata a riguardarmi i resoconti, e per
noi non era stato facile non votare quella proposta di legge,
perché sicuramente era una proposta di legge che noi, in qualche
modo, condividevamo, ma che aveva tutta una serie di criticità che
non ci permettevano di votarla.
Ricordiamo poi che il garante nazionale entrerà in funzione il
prossimo anno, nel senso che è stato istituito ma entrerà in
funzione il prossimo anno; questo a beneficio di chi ci sta
ascoltando.
Quali sono le due grosse diversità fra la nostra proposta di
legge e la proposta di legge di maggioranza?
Il fatto che per noi una risorsa aggiuntiva può andar bene per
il Difensore civico, può andar bene per la difesa civica, che è
quello che anche in relazione capiamo che sta facendo, ma non serve
per quei compiti che ha detto il consigliere Padovani e che c'erano
già nello scorso disegno di legge, quindi nulla di nuovo.
Vorrei prenderne alcuni per evidenziare il fatto che dal luglio
2022 ad oggi su quei punti non è stato fatto nulla e naturalmente,
una volta che si voterà per il funzionario aggiuntivo, noi il
prossimo anno chiederemo conto su che cosa è stato fatto, quindi
già lo diciamo e lo annunciamo, ve lo possiamo garantire che
chiederemo che cosa si fa rispetto alla promozione
dell'affermazione del pieno rispetto della dignità umana delle
persone con disabilità, quali sono le attività di promozione
dell'assistenza alle persone con disabilità, qual è l'attività
svolta di informazione nei riguardi dei soggetti che hanno subìto
delle discriminazioni, quali sono le azioni promosse di prevenzione
rispetto allo sfruttamento, qual è la promozione della piena
fruizione dei luoghi e degli spazi da parte delle persone con
disabilità, quali sono le proposte che verranno avanzate alle
Amministrazioni competenti rispetto alle misure atte a migliorare
la funzionalità dell'attività amministrativa proprio per la tutela
dei diritti delle persone con disabilità, quali saranno le proposte
formulate alla Giunta proprio per dare piena attuazione e
accessibilità a quei servizi e a quelle prestazioni.
Chiederemo inoltre qual è il sostegno tecnico e legale agli
operatori dei servizi sociali, quali saranno le osservazioni
formulate e proposte sugli atti normativi di indirizzo che
riguardano la disabilità, quali sono tutte le iniziative di
sensibilizzazione anche attraverso l'informazione di queste persone
di cui stiamo parlando.
Noi crediamo che per svolgere quei compiti siano necessarie
persone con determinate competenze e, ribadiamo, con competenze
specifiche. Andremo anche a vedere, perché ci è stato detto: "Ma
tutti quelli che entrano come funzionari, non hanno delle
competenze specifiche, poi le acquisiscono".
Bene, andremo a vedere quali saranno le attività di formazione
che verranno proposte a questo funzionario e se questo funzionario
si occuperà anche di svolgere il lavoro su altri fronti, perché
questo funzionario dovrebbe essere dedicato alla questione del
garante delle persone con disabilità.
Il fatto del citare i conflitti con la pubblica Amministrazione:
semplicemente adesso vengono messi in chiaro, perché il Difensore
civico da sempre, sulla difesa civica, accoglieva anche le persone
con disabilità, non è che facesse una distinzione, e accoglieva le
domande delle persone con disabilità; l'unica differenza è che
adesso le fa rientrare in quella categoria, ma sotto il punto di
vista della difesa civica non cambia assolutamente nulla.
Rispetto ai
caregiver
, infine, ricordiamo che esiste un
decreto legislativo, il 24/2024, che proprio all'articolo 39 è
molto chiaro rispetto alla figura dei caregiver.
Come dicevo, quindi, le due proposte di legge - e anche questa
volta noi non potremo votare la proposta di legge della maggioranza
- si distinguono, perché vediamo con favore che alcune cose sono
state accolte, ma si distinguono proprio su questa figura del
funzionario anziché l'idea di poter invece affidarsi a delle
competenze specifiche, e poi si dividono rispetto alla questione
delle barriere architettoniche, e sotto questo punto di vista,
ribadisco, noi abbiamo presentato un emendamento che quindi spero
venga votato, proprio perché riteniamo che chi si occupa delle
persone con disabilità, dovrebbe in qualche modo farsi carico di
cercare in qualche modo di coordinare e di vigilare su quanto
avviene rispetto ai PEBA, perché altrimenti viene tutto un po'
demandato ai singoli, mentre secondo noi c'è bisogno, in questo
momento, a 38 anni da quella che era una legge allora innovativa, e
sappiamo bene invece che la questione delle barriere
architettoniche è
à la une
anche in questo momento, crediamo
che sotto questo punto di vista sarebbe importante intervenire.
Abbiamo anche depositato un ordine del giorno, sempre sulla
questione dei PEBA, un po' più blando, nel senso che se non si
ritiene di inserire in legge un emendamento che dia in qualche modo
questi compiti alla difensora civica, con questo ordine del giorno
invece chiediamo semplicemente un impegno alla Giunta a sollecitare
in qualche modo, di concerto con la Difensora civica (e rientra
anche nei suoi compiti), i Comuni che hanno richiesto l'accesso ai
fondi per la realizzazione dei PEBA a coinvolgere le associazioni
rappresentative delle persone con disabilità (perché in audizione
ci hanno detto che in qualche modo non sono state coinvolte) e a
farsi promotrice di un'azione di sensibilizzazione sull'importanza
dei piani dell'eliminazione delle barriere architettoniche proprio
perché alcuni Comuni, ed evidenzio che anche un Comune come Aosta -
consigliere Manfrin - non ha chiesto l'accesso ai fondi per i
PEBA.
Io ritengo che proprio Aosta, che concentra una grande quantità
di servizi, dovrebbe essere il promotore anche rispetto agli altri
Comuni della Valle d'Aosta per intervenire su quanto dicevo.
Questo per rendere anche una facilità nell'accesso dei servizi;
lei ci ha appena presentato un video carino anche su che cosa deve
subire un qualsiasi cittadino, figuriamoci una persona con
disabilità.
Abbiamo cercato un'ulteriore mediazione nel caso in cui non ci
sia la volontà di passare l'emendamento almeno proprio per poter
enunciare, a livello di principio, che rispetto ai piani per
l'eliminazione delle barriere architettoniche ci vediamo tutti
uniti nel dire che questa deve essere una delle priorità e dei temi
centrali almeno da affrontare.
Presidente -
Consigliere Di Marco, ne ha facoltà.
Di Marco (PA) -
Con questo testo di legge andiamo a dare
concreta soluzione a delle criticità operative emerse in seguito
all'applicazione della legge regionale 1° agosto 2022 n. 20. Prima
di esprimere la mia dichiarazione di voto, voglio condividere con
voi due considerazioni.
Prima considerazione: questo testo normativo definisce
puntualmente le funzioni del garante delle persone con disabilità,
finalizzate a tutelarne la dignità e i diritti - diritti di
libertà, di autonomia e di inclusione, diritti giuridici ed
economici, e diritti all'accessibilità ai servizi di prevenzione,
cura e riabilitazione - e gli interessi anche in materia di pari
condizioni in ambito lavorativo e di piena fruizione dei luoghi e
spazi. Ma altresì anche a prevenire e contrastare ogni forma di
discriminazione, violenza, sfruttamento, abuso e fenomeno di
bullismo ai loro danni, e a promuovere iniziative di informazione e
di sensibilizzazione sul tema dei diritti della disabilità rivolte
all'opinione pubblica.
Queste stesse disposizioni vengono applicate anche ai caregiver
familiari, in attesa che a livello nazionale venga varata una legge
che ne riconosca finalmente il ruolo sociale e ne definisca le
misure di sostegno anche economico. Da comunicazione del Ministro
per la disabilità, il tavolo tecnico per l'analisi e la definizione
di elementi utili per una legge statale sui caregiver familiari,
costituito per formulare proposte ai fini dell'elaborazione del
predetto testo normativo, si è insediato il 17 gennaio 2024 e
l'auspicio è che termini i suoi lavori in tempi brevi per poter
avviare l'iter
di un disegno di legge molto atteso.
Peraltro, non posso fare a meno di far notare che diverse Regioni
italiane, prima fra tutte l'Emilia Romagna, hanno già approvato
norme per il riconoscimento e il sostegno del caregiver
familiare.
Seconda considerazione: al nostro gruppo consiliare appare
quanto mai opportuno e indispensabile che per risolvere le
problematiche emerse nell'applicazione della legge regionale 20/22
si implementi la dotazione di personale dell'ufficio del difensore
civico di un'unità appartenente alla categoria D. Solo così il
Difensore civico che, ricordiamolo, oltre ai compiti che gli sono
propri, svolge anche quelli di garante dei detenuti e di garante
dei minori, potrà assolvere con efficacia ed efficienza al ruolo di
garante dei diritti delle persone con disabilità.
In conclusione, riteniamo questo testo di legge migliorativo
rispetto al precedente per le novità che apporta, quindi, come
gruppo consiliare di Pour l'Autonomie, voteremo a favore della sua
approvazione.
Presidente -
Consigliere Lavevaz, ne ha facoltà.
Lavevaz (UV) -
Anch'io due considerazioni in quanto primo
firmatario della proposta di legge 145.
Non è mia abitudine fare polemica o rispondere alle polemiche,
quindi non ho intenzione di iniziare oggi: non entrerò sull'analisi
dettagliata che è stata fatta della tempistica della presentazione
della proposta di legge, eccetera. Chiaramente, un conto è
presentare una proposta di legge sapendo che verrà bocciata perché
non ha copertura finanziaria, un altro discorso è presentare una
proposta di legge che possa essere approvata con tutti i crismi del
caso.
Come è stato detto, queste due proposte di legge... perché poi,
sostanzialmente, in buona parte dell'articolato le due proposte di
legge sono coincidenti, vanno a fare un pochettino una manutenzione
- diciamo così - alla legge approvata poco più di un anno fa, come
è normale che sia: una legge, quando viene applicata, ovviamente
vengono anche fuori delle piccole migliorie, delle piccole
necessità di aggiornamento, quindi non credo che ci sia qualcosa di
particolarmente stravagante sul fatto che si vada a modificare una
legge che già andava a modificare una legge, che era quella di
costituzione dell'ufficio del Difensore civico.
Nel merito della questione, come è già stato detto, la
differenza sostanziale è che in una proposta di legge si parla di
mettere in campo, di mettere in legge, soprattutto, un fondo per
delle consulenze e nell'altra, secondo me, con una proposta di buon
senso logico, ma direi anche di buon senso amministrativo, perché
chiunque abbia un minimo di esperienza amministrativa credo che
possa condividere. Ovviamente, nel momento in cui si aggiungono
delle competenze ad un ufficio, bisogna anche dare a quest'ufficio
gli strumenti ed il personale per poter addivenire ad un lavoro
proficuo nel nuovo compito che gli viene attribuito, come è già
stato anche peraltro detto.
La differenza quindi è abbastanza sostanziale: da un lato
mettiamo dei contributi, che già il fatto di dire mettiamo in legge
un fondo per delle conferenze, secondo me, ma nel mio modo di
vedere l'Amministrazione è un qualcosa che non funziona e che
stride in maniera pesante; dall'altro diciamo: mettiamo una figura
in organico, e qua c'è voluto un po' di tempo, non lo nascondo, c'è
voluto un po' di tempo a trovare le coperture, magari chi non è
addentro alle situazioni amministrative, dice: ma come, ma
l'Amministrazione regionale che difficoltà ha a trovare una figura
di personale da mettere nell' ufficio del Difensore civico. Ahimè
non è così semplice, quando si parla di fabbisogni e di copertura
di posti, la questione è molto, molto complicata, quindi ringrazio
la collaborazione dell'ufficio del personale della Presidenza della
Regione e gli uffici del Consiglio tutti, che hanno lavorato per
trovare una soluzione tutti insieme per dare questa risposta, ma
che è una risposta strutturale.
Andiamo ad inserire un funzionario di categoria D all'interno
dell'ufficio del Difensore civico che avrà la possibilità di
formarsi; la collega Guichardaz mi citava senza citarmi, quanto
detto in Commissione, quello che diceva la collega l'ho detto io e
lo posso ripetere, ma ne sono assolutamente convinto.
Anche i migliori funzionari che hanno vinto concorsi con i più
alti voti nei nostri concorsi, magari con i voti più alti, gli
ingegneri usciti dal Politecnico di Torino piuttosto che laureati
in economia alla Bocconi di Milano, però poi, quando si trovano a
lavorare negli uffici, hanno bisogno di formarsi perché ogni
ufficio... Poi sappiamo benissimo che nella nostra Amministrazione,
proprio per come è strutturata, i funzionari sono veramente i
pilastri dell'Amministrazione, hanno comunque bisogno di formarsi
poi nel compito di gestione dell'ufficio proprio che gli è
assegnato.
Questo vale anche per la figura in più che andremo ad aggiungere
nell'ufficio del Difensore civico. Avrà la possibilità di formarsi,
di specializzarsi sulle questioni ovviamente più legate alle
questioni delle persone con disabilità e potrà lavorare a pieno
sulle sue funzioni.
Poi io sono assolutamente convinto che non potrà dare tutte le
risposte, quindi probabilmente avrà comunque la necessità di avere
delle consulenze, ma, come tutti i funzionari di
quest'Amministrazione, si troveranno un giorno a dover affrontare
una questione sulla quale magari hanno dei dubbi, hanno delle
lacune sacrosante e per le quali avranno necessità di chiedere un
parere ad un consulente esterno.
Questo succederà probabilmente anche su questa nuova figura che
verrà assegnata all'ufficio del Difensore civico.
Io credo quindi che la risposta sia quella corretta.
Poi l'altra questione, ma anche qui non voglio far polemica, ma
il dire "andiamo a mettere un funzionario di categoria D che dovrà
assolutamente occuparsi solo delle questioni legate alle persone
con disabilità", anche qui il buon senso amministrativo dice che
nel momento in cui ci fosse una pila di
dossier
che
riguardano gli altri aspetti che l'ufficio del Difensore deve
affrontare, e sono tanti - l'ha ricordato il collega Di Marco -, e
non ci sono questioni sul tavolo che riguardano le persone con
disabilità, cosa fa? Si gira i pollici? Non credo.
Non credo che questo sia il buon senso dell'Amministrazione
pubblica che dobbiamo cercare di mettere in campo.
Credo che la risposta che si dà con questa proposta di legge sia
quella corretta e credo che si andrà in qualche modo a dare una
parte delle risposte che il Difensore civico ha messo sul tavolo e
si cercherà giustamente di continuare a seguire il lavoro che viene
fatto in modo che, nel caso in cui ci sia la necessità ancora di
rivedere le competenze o comunque di dare ulteriori risposte,
l'Amministrazione ne possa prendere atto e dare le risposte del
caso.
Presidente -
Ci sono altri interventi? Consigliera
Minelli ne ha facoltà.
Minelli (PCP) -
Io ho ascoltato quanto è stato detto e
rilevo che ci sono tutta una serie di inesattezze nelle cose che ho
sentito, anche abbastanza significative, e mi stupisce, perché è
stato detto, per esempio, che sono emerse delle criticità in
seguito all'approvazione di quella legge, che non è stata approvata
poco più di un anno fa, è stata approvata due anni fa, perché era
luglio del 2022, quindi sono passati due anni, oggi è l'11, era il
28 di luglio... Insomma, sono due anni che è stata approvata una
legge, le cui criticità erano state messe in evidenza subito, ed
erano le stesse criticità su cui poi si interviene, quindi io non
credo che noi abbiamo delle doti di chiaroveggenza, non penso
proprio, è che la cosa era stata esaminata fin dall'inizio, e fin
dall'inizio c'erano questi problemi, c'erano tutti.
È poi stato detto che il garante nazionale per i diritti delle
persone con disabilità si è insediato; non è insediato. Il garante
per i diritti delle persone con disabilità si insedierà a gennaio
2005, spero, comunque nel 2025, quindi al momento sono passati due
anni e siamo ancora lì.
Perché anche tutto questo? Ci sono sicuramente delle questioni
burocratiche, ma nella legge. E poi è stato anche detto che sono
stati definiti meglio i compiti: nella legge i compiti c'erano già
tutti, ed era un elenco lunghissimo di compiti, e sono quelli
attribuiti al garante per i diritti delle persone con disabilità,
ma vanno ad aggiungersi alle funzioni di un garante che è Difensore
civico e che ha anche la delega per i detenuti e poi per i
minori.
Abbiamo detto fin dal 2022 che, a nostro avviso, era inopportuno
convogliare tutte queste competenze su una sola persona, ed è una
cosa che ribadiamo, perché ormai è così, però i problemi si
vedevano già all'epoca, ma poi quello che fa molto specie in tutta
questa vicenda, secondo me, è che non si è tenuto conto della voce
di chi è un'autorità in materia, perché le richieste di modifica
che noi abbiamo recepito nella proposta di legge che anche con
l'emendamento cercheremo ancora di inserire, vengono da chi?
Vengono dal Co.Di.VdA, vale a dire da un'associazione che
rappresenta quattordici realtà che nella nostra regione si occupano
di disabilità.
Ora, se noi non ascoltiamo chi quotidianamente si confronta con
una situazione che è di estrema complessità e che ha bisogno di
interventi che siano il più possibile precisi, mirati e che vadano
a sollevare una serie di situazioni sempre più complesse, io non so
chi ascoltiamo, perché non è che sia venuta qui una persona a dirci
una cosa, è il mondo della disabilità.
Io non so se voi avete letto il comunicato stampa che
quest'organismo ha inviato, però secondo me è da leggere, perché
che cosa dicono dal Co.Di.VdA?
"Appresa dagli organi di stampa la notizia del mancato
accoglimento da parte della prima Commissione consiliare regionale
delle proposte presentate in occasione dell'audizione dinanzi alla
Commissione in merito alle modifiche della legge, il Coordinamento
disabilità della Valle d'Aosta esprime il disappunto proprio e
delle centinaia di associati sulla decisione di non assegnare al
Difensore civico, nella sua qualità di garante delle persone con
disabilità, una dotazione finanziaria da destinare a consulenze
specialistiche e del mancato inserimento nella norma di derivazione
dal decreto legislativo istitutivo del garante che prevede la
possibilità di intervenire sia sulla predisposizione, che
soprattutto sulla vigilanza in materia di piani di eliminazione
delle barriere architettoniche".
Poi ancora: "La mancata disponibilità finanziaria priva
l'ufficio di un supporto scientifico per affrontare in maniera
chiara e approfondita le questioni poste, questioni che, viceversa,
sono difficilmente approfondibili da parte di una risorsa umana
destinata all'ufficio medesimo", il famoso D di cui si parlava.
"Assai più preoccupante è il mancato affidamento al garante
delle persone con disabilità del ruolo propositivo, di concerto con
le Amministrazioni locali interessate, di un cronoprogramma per la
realizzazione dei PEBA".
Questo è quanto si dice, poi sull'osservazione anche del collega
Lavevaz che dice "sembra proprio che non si sappia l'ABC di quella
che è l'Amministrazione, il lavoro della pubblica Amministrazione,
nel momento in cui si dice che un funzionario D non può occuparsi,
se è in quell'ufficio, di cose che riguardano il resto del lavoro
del Difensore civico, ma deve esclusivamente occuparsi di quanto
riguarda le persone con disabilità".
Io in Commissione ho posto questa questione, la mia era anche
una provocazione, ma perché è chiaro che questa risorsa
amministrativa, che viene assegnata, è una risorsa che dovrà fare
un lavoro all'interno dell'ufficio che è del Difensore civico, del
garante per i diritti dei detenuti, l'infanzia e le persone con
disabilità, ma quello che chiedevamo, e che recepisce
in
toto
la proposta dell'associazione che raggruppa tutto il mondo
della disabilità, o quasi, in Valle d'Aosta, era una cosa ben
diversa, cioè chiedeva un supporto scientifico.
Poi che ci sia la necessità di dotare l'ufficio del Difensore
civico, ma già del Difensore civico solo con quella funzione lì, di
tutto quanto è necessario, è un'altra questione, ma qui si pensava
ad una situazione diversa.
Mi fa poi da una parte sorridere, e dall'altra arrabbiare,
l'osservazione secondo cui si presentano delle proposte di legge
ben sapendo che non verranno approvate perché non c'è la copertura
finanziaria; e su questo si apre il vaso di Pandora, perché
sappiamo benissimo, lo abbiamo detto tante volte, che è non dico
impossibile, perché l'impossibile non c'è, bisogna avere la volontà
di fare in modo che non sia così, ma è praticamente quasi
impossibile riuscire a fare delle proposte di legge con una
copertura finanziaria che arrivi
jusqu'au bout
, perché ci
sono sempre un sacco di problemi, ma perché noi non abbiamo la
disponibilità di conoscere quanto è impegnato anche da parte dei
vari Assessorati. Ci sono le tavole che riguardano il bilancio,
fino lì si può arrivare e di più non si può.
Credo quindi che questa sia una questione che dovrà poi anche,
prima o poi, non so quando, essere affrontata dal Consiglio tutto,
perché altrimenti saremo sempre in queste condizioni, e anche
proposte di legge, e non mi riferisco a questa, ma anche a
moltissime altre, che hanno una loro importanza, dignità e un loro
senso, rischiano di naufragare miseramente per quest'aspetto.
Credo che non sia una cosa corretta nel confronto del lavoro che
si svolge qua dentro e che tutti cercano di svolgere nei limiti
delle loro possibilità.
Davvero a noi dispiace, anche perché su questa questione del
garante per le persone con disabilità abbiamo lavorato fin
dall'inizio, ricordo benissimo il dibattito che c'è stato nel 2022
e se aveste avuto la disponibilità, la gentilezza di fare un po'
più attenzione alle cose che vi erano state richieste allora,
avremmo trovato una quadra molto prima e non saremmo di nuovo qui
adesso a dire praticamente le stesse cose e a farci dire dal
Co.Di.VdA che non siamo stati capaci di fare quanto richiede il
mondo della disabilità. Complimenti!
Presidente -
Ci sono altri interventi? Consigliere
Manfrin, ne ha facoltà.
Manfrin (LEGA VDA) -
Intervengo in discussione generale
perché abbiamo ritenuto e abbiamo valutato come gruppo che la
proposta che andava a formulare delle migliorie rispetto alla
proposta originaria fosse condivisibile, ma riteniamo anche che sia
giusto aprire un dibattito del merito, soprattutto rispetto
all'opportunità o meno di questa figura.
Innanzitutto, vorrei chiarire una cosa che probabilmente è stata
equivocata: ho detto che la figura del garante nazionale ha visto
la luce nel 2024, nel senso che è stata istituita nel 2024, poi
sarà pienamente operativa nel 2025, ma questo non toglie la
necessità di avere un garante regionale, così come sono
assolutamente lieto che alcuni Comuni abbiamo un garante
comunale.
Io credo che quest'azione, rispetto a chi è più debole, sia di
assoluto interesse e assoluta preminenza, quindi tutelare anche su
tutte le scale, dal più piccolo al più grande, credo che non possa
che rappresentare un passo avanti, un passo positivo rispetto a
questa figura e soprattutto rispetto alla tutela di chi è più
debole.
È stato detto che questa legge è talmente positiva che però va
rivista nel merito di alcuni articoli su cui si era già discusso;
in realtà, c'è una visione diametralmente opposta fra chi sostiene
questa legge, con le sue sfumature, perché poi non possiamo essere
completamente d'accordo tutti sullo stesso tema e sullo stesso
articolato, ma c'è anche però una visione opposta che riguarda, per
esempio - prendo uno su tutti - la questione dei fondi, poi su
questa c'è stato un dibattito.
La questione dei fondi che alcune associazioni hanno sollevato
si origina né più né meno che da quello che purtroppo qualche forza
politica in quest'Aula ha affermato, perché se una forza politica
in quest'Aula dice: "Ci sono troppi pochi soldi, 5 mila euro sono
troppo pochi per il garante", fuori effettivamente chi ascolta
dice: "Ma come? 5 mila euro per il garante dei diritti delle
persone con disabilità sono pochissimi, cosa potrà fare?", però non
si dice che le disponibilità del Difensore civico, che svolge anche
il ruolo di garante, sono molto più ampie e quindi non vi era
bisogno di mettere ulteriori fondi, e questo sono stati gli stessi
uffici a dirlo.
Se fuori si fa passare quest'argomento, è chiaro che fuori le
persone e chi magari si occupa dell'associazione e segue il
dibattito dice: "Quei soldi sono pochi".
Sì, ma il Difensore civico quanti fondi aveva? X. Quanti ne ha
spesi? Non tutti, ce ne sono, praticamente non li ha toccati,
quindi ne ha bisogno di altri? No, no.
Ma non è per rendere meno efficace quell'azione, è semplicemente
per rendersi conto di quello che con quei soldi va fatto.
Io sono felicissimo se vengono messi più fondi, ma mi pare che
non siano stati consumati tutti, quindi è inutile dare dei soldi in
più se non vengono utilizzati.
Poi è stato detto che la figura del garante è sostanzialmente
inutile perché se una persona con disabilità andava dal Difensore
civico e forniva una sua istanza, non è che il Difensore civico non
se ne occupasse, se ne occupava alla stessa maniera.
Allora, chi lo dice, dovrebbe essere
tout court
contro la
figura del garante dei diritti delle persone con disabilità, ma
dovrebbe essere anche contro il garante dei detenuti, contro il
garante dell'infanzia e dell'adolescenza, dovrebbe essere contro
ognuna di queste figure, perché se il Difensore civico risponde a
tutti, evidentemente non ce n'è bisogno.
In realtà è il contrario, ci sono categorie di persone che
proprio in virtù di una loro maggiore debolezza, i detenuti che
sono in condizioni di restrizione, gli infanti e gli adolescenti, i
minori, che chiaramente sono figure molto più deboli e che non
hanno possibilità in prima persona di avere magari una tutela e non
hanno neanche magari la capacità di riuscire ad avere una tutela
per sé, hanno bisogno di un supporto.
Le persone con disabilità, alla stessa maniera, e qui entriamo
per esempio sulla grande questione del "mettiamo tutte insieme le
deleghe sul difensore civico" oppure "mettiamo una figura per ogni
delega".
Io farò un piccolo esempio, visto che è stato evocato dalle
colleghe nel loro intervento: la regione più grande d'Italia, con
la maggior popolazione, quindi regione Lombardia, ha il Difensore
civico.
Il Difensore civico, oltre che ad essere Difensore civico, è
anche il garante dei detenuti, il garante della salute, il garante
dei diritti delle persone con disabilità e addirittura - e qui
esulterà il collega Aggravi - il garante del contribuente.
Questo Difensore civico assomma su di sé tutte queste deleghe ed
è la regione che ha il maggior numero di abitanti.
Allora è evidente che è stata fatta una scelta, che è una scelta
di buon senso, di raggruppare e di mettere insieme tutte queste
figure all'interno del Difensore civico.
Poi ci sono realtà che hanno fatto anche scelte diverse, ma la
scelta principale è stata quella di incardinare la figura del
garante in quella del Difensore civico.
Allora o si condivide quest'impostazione, o altrimenti è inutile
fare delle proposte di legge che modificano, provano a modificare
delle disposizioni di un garante che è sotto il cappello del
Difensore civico.
Semplicemente si fa una proposta opposta, si dice: "Scorporiamo
il garante dei diritti delle persone con disabilità e lo si mette
in maniera autonoma", però questo non viene fatto.
Allora vedono un comportamento che obiettivamente è
schizofrenico, o va bene una o va bene l'altra.
Le criticità che sono state sollevate ai tempi sono due, io me
le ricordo bene: una che è quella che abbiamo discusso adesso, la
scorporo dalle due criticità, perché erano tre, cioè 1) se mettere
o no la figura del garante sotto il cappello del Difensore civico;
2) sono i pochi fondi, e credo di aver risposto in maniera evidente
da cosa si origini questa leggenda metropolitana, perché poi la
controprova è una: o il difensore civico viene in audizione e ci
dice: "Guardate che io non ho avuto i soldi per fare questo",
allora prendiamo atto che i soldi non ci sono stati e allora lì c'è
un'esigenza, o altrimenti se i soldi sono sufficienti per fare e
portare avanti la sua azione, allora a questo punto problemi non ce
ne sono.
Poi l'altra criticità su cui si era già intervenuti, ricordate,
con un ordine del giorno, era quella della mancanza di personale,
della carenza di personale e dell'eccessivo carico, e su questa si
interviene, c'era un ordine del giorno che ovviamente istituiva la
possibilità di avere una collaborazione a titolo gratuito
semplicemente perché se avendo una copertura finanziaria, la
collaborazione è onerosa, non c'era la possibilità di farlo
direttamente in Aula e di modificarlo senza fare un ulteriore
passaggio in seconda Commissione, si è detto: "Istituiamo la figura
del garante, prendiamo l'impegno di mettere a disposizione una
figura di supporto a livello gratuito e poi prendiamoci l'impegno
di andare ad istituzionalizzare un'unità di supporto in più", cosa
che viene fatta con questa proposta, quindi non si può non
concordare.
Per quanto riguarda l'abbattimento delle barriere
architettoniche, mi sento invece di concordare con voi,
stigmatizzando anche il comportamento del Comune di Aosta rispetto
al mancato utilizzo dei fondi che potevano essere tranquillamente
drenati e convogliati verso le necessità di abbattimento, ecco
perché - ve lo dico fin da subito - ovviamente il gruppo Lega
voterà favorevolmente il vostro emendamento sulla 145 perché
riteniamo che vada nella giusta direzione di provare a migliorare
la vita delle persone con disabilità e delle persone che
condividono la vita con loro.
Questo è un po' quello che possiamo evincere dal dibattito che
c'è stato, spero che non me ne voglia nessuno, ma io ritengo che
questa sia semplicemente una miglioria.
Se si ritiene che la soluzione debba essere un'altra, io penso
che con coerenza si dovrebbe venire qui e chiedere l'abolizione del
garante dei diritti delle persone con disabilità e proporla sotto
forma diversa.
Invece, se si va a provare ad emendare una proposta di legge già
esistente, evidentemente si accetta l'attuale impianto e come tale
si accetta anche la bontà di quello che è stato fatto.
Credo che i risultati - l'ho evidenziato nella relazione -
parlino da soli, ci sono stati numerosi casi trattati che ci hanno
restituito la fotografia di quali potrebbero e dovrebbero essere le
azioni che l'Amministrazione deve mettere in campo da qui al futuro
per tutelare maggiormente i diritti di queste persone; io credo che
sia un buon punto di partenza, tutto è perfettibile, tutto è
migliorabile, così come ho detto nella relazione, ma questo è
sicuramente un buon punto.
Presidente -
Siamo in discussione generale, altri
vogliono intervenire nella discussione generale? Non vi sono
interventi? Consigliere Baccega ne ha facoltà.
Baccega (FI) -
Nonostante l'ora sarò brevissimo.
Siamo di fronte al progetto di legge 140 e 145, uno non ha
ricevuto il consenso della Commissione, ma soprattutto della
copertura finanziaria, quindi ovviamente mi fermerei a questo.
Sul 145 è vero, ho sentito il dibattito adesso, io non ho potuto
partecipare alla prima Commissione perché non sono di prima
Commissione, ma in realtà ci sono degli elementi positivi che vanno
nella direzione in parte di quello che ha chiesto il Co.Di.VdA,
sicuramente si dovrà tornare ad aggiornare il passaggio.
Noi avevamo presentato, nel mese di novembre scorso, una
proposta di legge, la 126, che è la promozione e valorizzazione
dell'invecchiamento attivo e istituzione dell'autorità garante dei
diritti delle persone anziane, individuando proprio nel Difensore
civico un ulteriore incarico di questo tipo.
La lentezza della quinta Commissione, purtroppo, non ci porta a
dover definire e determinare questo percorso, ci saranno delle
audizioni, probabilmente si faranno in autunno, e quindi su questo
tema torneremo e magari l'auspicio è che si possa tornare anche
modificando quegli aspetti che sono stati richiesti.
Due riflessioni su quello che ho sentito nel dibattito: quando
ci sarà un responsabile, una figura D all'interno dell'ufficio, è
certo che dovrà sicuramente occuparsi di tutto quello che riguarda
il ruolo del Difensore civico, quindi dall'infanzia, dai disabili,
ai detenuti e, perché no, anche gli anziani, se arriverà questa
legge.
Io credo che si debba fare e lo si deve fare all'interno di
questo percorso.
Da questo punto di vista, faccio anche una breve dichiarazione
di voto: noi voteremo sicuramente la 145, che è già un passo avanti
importante nella direzione di migliorare il decreto legislativo che
era in essere.
Presidente -
Vi sono altri interventi in discussione
generale? Non vedo richieste di intervento, chiuderei la
discussione generale e rinvierei la replica al pomeriggio alle ore
15:00.
La discussione generale è chiusa, contemporaneamente anche il
Consiglio è sospeso. I lavori riprenderanno alle ore 15:00, con la
replica del Governo.
---
La seduta termina alle ore 13:00.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK