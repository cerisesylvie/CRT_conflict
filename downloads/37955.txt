Consiglio Regionale della Valle d'Aosta - Oggetto del Consiglio n. 1583 del 18 novembre 2015 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
BENI CULTURALI
Interventi vari
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1583 del 18 novembre 2015 - Resoconto
OGGETTO N. 1583/XIV - Interpellanza: "Determinazioni per la
valorizzazione e gestione del patrimonio di interesse culturale
della Regione".
Presidente
- Per l'illustrazione, la parola al
Consigliere Bertin.
Bertin (ALPE)
- Vista la nuova legge finanziaria, balza
agli occhi un investimento di 50 milioni di euro nel settore del
patrimonio culturale valdostano. L'articolo 11 del disegno di legge
69, approvato recentemente dalla Giunta, va a modificare l'articolo
40 della legge 40 del 2010 autorizzando un ulteriore indebitamento
da parte dell'Amministrazione regionale al fine di intervenire,
conservare e restaurare il patrimonio culturale; si utilizzano cioè
questi 50 milioni di debito per questa finalità. La legge 40 del
2010 elencava precisamente quali erano gli interventi previsti da
questo indebitamento: mi ricordo l'ospedale, che fortunatamente
forse non ci sarà, e altri interventi come il Polo scolastico di
Tzamberlet piuttosto che la Maison Caravex, l'intervento dei Vigili
del fuoco, eccetera; questi interventi erano dettagliati riguardo
all'indebitamento attuato.
Pare interessante conoscere quali erano gli interventi previsti
da questo finanziamento, finanziamento tra l'altro consistente,
come dicevo 50 milioni in 3 anni sono al giorno d'oggi una cifra
significativa. Ci interessava anche capire poi cosa si prevedeva
per la successiva gestione di questo patrimonio restaurato, perché
uno dei problemi è proprio quello che dopo l'intervento bisogna poi
saper valorizzare in termini generali e anche gestire questo
patrimonio di cui fortunatamente la Valle d'Aosta è molto fornita,
che può essere un
atout
per tutti, a condizione
evidentemente che questo sia gestito nel modo corretto. Grazie.
Presidente
- Grazie. Per la risposta, la parola
all'Assessore Rini.
Rini (UV)
- Grazie Presidente.
Collega, in realtà è abbastanza singolare, perché andiamo a
discutere di un qualcosa che è ancora in fase di approvazione e di
discussione. Entro però volentieri nel merito, cosa che peraltro
abbiamo già fatto in maniera compiuta e puntuale in seno alla V
Commissione, che ringrazio per l'audizione, proprio in merito
all'approvazione del bilancio. Lei fa riferimento agli interventi,
giustamente ricordava come sia importante essere in grado di
mantenere e di valorizzare i beni che fanno parte del patrimonio
regionale. Vorrei proprio ricordare che in quest'ottica - abbiamo
avuto modo anche di discuterne in commissione - gli interventi
previsti in questo piano non sono interventi di mero restauro, o
perlomeno non lo sono per la totalità dei casi, ma sono interventi
diversi che vanno proprio a incidere nella valorizzazione di un
patrimonio già presente sul territorio; patrimonio che, ricordo,
più volte lei
in primis
, ma anche altri, hanno portato
all'attenzione di quest'aula, come sia importante investire in
questo periodo sul nostro immenso patrimonio culturale. I dati
dell'afflusso turistico di quest'estate credo che ci confermino
quanto queste scelte vadano proprio nella giusta direzione. Non
entrerei di nuovo nel dettaglio di tutti i beni, l'abbiamo già
fatto in maniera precisa e puntuale durante i lavori della
commissione e sono quelli che abbiamo visto in quell'occasione.
Come dicevo prima, ci sono opere nuove di realizzazione. Abbiamo
soprattutto cercato di inserire in questo piano triennale
l'elemento della programmazione, della lungimiranza nel lungo
periodo (quindi questi 50 milioni sono spalmati ovviamente nel
triennio), ma andiamo anche a cercare di rimediare a situazioni di
emergenza che si sono create: penso al Castello di Ussel, e
dell'area megalitica di Saint-Martin ne abbiamo parlato più volte,
ci attende un anno particolarmente importante proprio su questo
settore, quindi diversi di questi interventi saranno mirati proprio
a questo.
Sulla sua seconda domanda, quali sono "
gli intendimenti del
Governo in merito alla valorizzazione e alla gestione...
", in
realtà posso riprendere quanto avevamo già detto in diverse
occasioni in risposta ad altre interpellanze (penso per esempio
all'ultima del mese di settembre): l'apparato di gestione e
promozione del sistema dei castelli e dei siti archeologici di
proprietà regionale presenti sul territorio è stato recentemente
rimodulato, anche a livello di struttura organizzativa. Ora si è
deciso di metterlo direttamente in capo al Dipartimento
Soprintendenza per i beni e le attività culturali, e questo dal 1°
giugno del 2015. Se la riorganizzazione dell'apparato
amministrativo ha costituito un primo e necessario passo,
ovviamente dal punto di vista organizzativo si intende ora
intervenire sull'ottimizzazione dell'intera rete dei beni culturali
in capo all'Amministrazione regionale, con l'obiettivo di creare
proprio quel sistema organizzato e integrato dell'offerta di tutto
ciò che è proprio dell'offerta culturale presente sul territorio,
naturalmente in accordo con gli altri Assessorati competenti: penso
al turismo, ma anche all'agricoltura, e anche a tutti gli operatori
del settore. L'inestimabile valore del patrimonio culturale
regionale, pur costituendo un'importante proposta
turistico-culturale già esistente, presenta, come abbiamo avuto
modo peraltro di ribadire più volte, un significativo margine di
sviluppo sul quale risulta necessario far convergere le risorse a
disposizione per consolidare l'offerta e aumentare la fruizione dei
castelli e dei siti culturali aperti al pubblico. Non entrerò nel
dettaglio delle singole iniziative, però, come abbiamo già
ricordato sempre in commissione, intendiamo presentare entro i
primi 15 giorni di dicembre la nostra proposta, la nostra offerta
per quanto riguarda i siti nel territorio regionale che preveda e
comprenda tutto l'anno, per andare anche ad ovviare - abbiamo fatto
un po' di necessaria autocritica - alle criticità emerse quest'anno
in cui abbiamo lavorato tante volte in emergenza o urgenza, dando
delle risposte non tempestive all'ultimo: un caso su tutti è per
esempio l'orario di apertura dei castelli. Quest'anno vogliamo
partire per tempo, vogliamo essere chiari sull'offerta, in modo che
anche e soprattutto gli operatori del settore (penso al settore
turistico) possano avere ben chiare le strategie e le linee di
indirizzo dell'Assessorato. Avete l'elenco puntuale, l'abbiamo
fatto avere ai commissari. Grazie.
Presidente
- Per la replica, la parola al Consigliere
Bertin.
Bertin (ALPE)
- Grazie Presidente.
Come dicevamo, 50 milioni di debito investiti in questo settore
sono una cifra significativa, e per questo ritengo sia utile che la
popolazione conosca dove vadano a finire questi soldi. Nella legge
40 erano stati elencati in modo puntuale, mentre in questo caso si
è trattato di un emendamento della finanziaria nel quale non c'era
nessun accenno, nel concreto, su cosa si intervenisse. Credo al
contrario che su questo elenco sarebbe stato opportuno avere un
coinvolgimento (parlo della stessa V Commissione che si occupa di
questi aspetti). Certo, l'elenco ci è stato fornito in II
Commissione durante le audizioni del bilancio; tra l'altro manca
ancora una parte che avevamo richiesto e che siamo tuttora in
attesa di avere riguardo ad alcune determinazioni puntuali. A mio
avviso è comunque importante che la popolazione sappia quali
interventi andate a fare; 50 milioni sono tanti e possono avere un
significato positivo soltanto se poi alla base c'è un progetto
generale di gestione di questo patrimonio culturale. Abbiamo
tantissimi esempi, come il Parco archeologico di Saint-Martin (ne
parleremo più tardi) nel quale si sono fatti dei grandi
investimenti ma i risultati sono stati pessimi; dal punto di vista
della valorizzazione di quel bene sono passati quasi 50 anni, ma
non abbiamo fatto niente e nessuna ricaduta positiva ha avuto la
comunità. Stesso discorso per interventi come la Porta Pretoria
nella quale si è intervenuti, ma certo i risultati non sono dei
migliori. Anche per questo, a mio avviso, andava affrontato in modo
diverso questo intervento, che può avere dei risultati economici
importanti, ma soltanto a certe condizioni: se si parte dal
presupposto che bisogna valorizzare in modo diverso dal punto di
vista turistico e da altri.
Fa piacere che si faccia una certa autocritica. Bisogna partire
dal presupposto che quanto abbiamo fatto sinora non è certamente
sufficiente e l'investimento di 50 milioni di euro si può
giustificare solo se si cambia marcia in questo settore, perché se
andiamo avanti come si è fatto sinora non si giustifica neanche
l'utilizzo di questi 50 milioni, che di per sé, a dire il vero,
possono essere anche un investimento con dei ritorni, ma bisogna
avere la capacità di produrli poi questi ritorni, affinché non sia
soltanto "un'operazione edilizia" che riguardi soltanto la parte di
intervento fine a sé stessa e che porti soltanto dei benefici al
settore edilizio. C'è altro da fare in questo settore, e sono anni
che stiamo su questo aspetto. Il patrimonio culturale valdostano
può essere un grande volano economico per la Regione se lo sappiamo
utilizzare, altrimenti rimane quello che è. Volevamo anche avere la
tempistica e in generale, a mio avviso, bisogna anche stare attenti
all'elenco sull'apertura di molti musei. Bisogna capire come si
gestiscono questi musei, non vorrei che anche in questo caso si
realizzassero musei parrocchiali o non parrocchiali e che poi
questi rimanessero chiusi. Nel momento in cui si fa l'investimento
bisogna avere una prospettiva di 10-15 anni, anche sulla futura
gestione. I precedenti ci fanno temere che finisca soltanto con un
grande investimento e che poi tutto rimanga lì...sarebbe grave!
Grazie.
Presidente
- Grazie. Terminiamo i lavori di questa
mattinata. Il Consiglio è aggiornato per le ore 15,30.
---
La seduta termina alle ore 13,01.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK