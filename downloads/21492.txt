Consiglio Regionale della Valle d'Aosta - Oggetto del Consiglio n. 1277 del 20 aprile 2005 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
DEMANIO E PATRIMONIO REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1277 del 20 aprile 2005 - Resoconto
OGGETTO N. 1277/XII - Utilizzo della struttura di proprietà
regionale denominata Villa Brezzi sita in Comune di Aosta.
(Interrogazione)
Interrogazione
Richiamata la precedente iniziativa consiliare;
Sottolineato che anche nella nostra regione esiste il
problema di poter disporre di strutture utilizzabili per far fronte
non solo ai problemi correlati con il settore socio-sanitario ma
anche alle richieste di tutte quelle associazioni, senza scopo di
lucro, che si occupano dei giovani, degli anziani, degli ammalati e
delle persone disagiate;
Ricordato che da diversi anni è chiusa e inutilizzata una
struttura di proprietà regionale, denominata Villa Brezzi e situata
ad Aosta, che in passato si era mostrata utile nell'attivazione di
dinamiche di contrasto e di lotta all'alcolismo;
Tenuto conto altresì che tale struttura, in disuso da diversi
anni, ha subito un inevitabile degrado e che pertanto il suo
riutilizzo comporterà oneri e spese;
I sottoscritti Consiglieri regionali
Interrogano
L'Assessore competente per sapere:
1. se è già stata ipotizzata una destinazione per Villa
Brezzi;
2. in caso di risposta positiva entro quanto tempo la
struttura verrà utilizzata, indicando se possibile, anche i
necessari costi preventivati per permetterne il riutilizzo.
F.to: Lanièce - Comé - Stacchetti - Viérin Marco
Presidente - La parola all'Assessore al bilancio, finanze,
programmazione e partecipazioni regionali, Marguerettaz.
Marguerettaz (UV) - Nell'interrogazione si fa riferimento a un
argomento che è già stato dibattuto in Consiglio regionale. Mi
permetto di fare un piccolo riassunto. "Villa Brezzi" è stata
acquistata assieme a tutta una serie di immobili nel 1990 dalla
società "Delta Cogne", nel 1992 la Giunta regionale destinava
l'immobile alla Cooperativa "Via Antica Zecca" per la realizzazione
di un centro residenziale diurno per soggetti con problemi di
dipendenza da sostanze psicotrope o con problemi alcol correlati e,
con successivo provvedimento del 1993 approvava il relativo vincolo
decennale, sino al 19 marzo 2003.
In data 29 novembre 1999, con deliberazione n. 4259, la Giunta
disponeva la liquidazione coatta amministrativa della Cooperativa
"Via Antica Zecca"; ricordo che la liquidazione coatta
amministrativa è la procedura di liquidazione coatta in alternativa
al fallimento, che viene previsto per le società cooperative. In
data 28 maggio 2001 l'immobile è stato restituito alla piena
disponibilità della Regione. Nel frattempo la Giunta decideva
informalmente di destinare questa proprietà a sede del BREL, previa
verifica della relativa fattibilità. Il 25 maggio 2002 gli
Assessori alla cultura e al bilancio chiedevano all'Assessorato
delle opere pubbliche di ristrutturare l'immobile al fine di
destinarlo a sede del BREL; in seguito sarebbe stata consegnata una
relazione interna alla Direzione opere edili, dalla quale
emergerebbe una maggiore idoneità della proprietà ad essere
destinate a strutture socio-assistenziali o di altro genere, in
ragione all'ampia area di pertinenza, o ad uffici di rappresentanza
di organismi regionali di una certa rilevanza politica. Il 9
settembre 2004 l'Assessore alla sanità proponeva la cessione in
comodato dell'immobile all'USL per la realizzazione dell'asilo nido
aziendale. In data 11 febbraio 2005 l'USL comunicava che non
disponeva delle risorse necessarie alla ristrutturazione
dell'edifico e rinunciava a ricevere il comodato stesso.
Allo stato attuale vi è una nuova richiesta che è stata
concretizzata dall'Associazione nazionale alpini sezione Valle
d'Aosta, richiesta che segue un sopralluogo che è stato fatto
congiuntamente ai responsabili del Patrimonio. In questa proposta,
che stiamo valutando, l'associazione propone di intervenire sulla
struttura e di farsi carico della sistemazione della struttura con
la richiesta di avere la disponibilità di tale struttura per una
serie di anni, per permettere il recupero dell'investimento. Su
questa proposta non esistono ancora delle determinazioni; a livello
personale ritengo che tale operazione sia assolutamente meritevole
di un approfondimento e spiego il perché. L'Associazione nazionale
alpini ha una distribuzione omogenea su tutto il territorio, credo
sia l'associazione con il più alto numero di iscritti rispetto a
qualsiasi altro tipo di associazione. È una caratteristica
specifica della nostra realtà montana, che può permettere tutta
un'attività di relazione e di rivitalizzazione anche della città di
Aosta, perché con un'area così importante potranno essere
realizzate tutta una serie di attività e di incontri e a questo
punto potremmo candidare la nostra sezione come il gruppo degli
alpini per un'attività decisamente positiva.
Questo accordo, oltre a trovare un "partner" che contribuisce
anche finanziariamente alla risistemazione e alla gestione di
un'area, permetterebbe di salvaguardare la seconda tipologia di
destinazione che è emersa nell'analisi della struttura, cioè
utilizzare la struttura per attività di rappresentanza
dell'Amministrazione regionale. Abbiamo già avuto modo di fare un
accordo tipo quello che vi sto ipotizzando con il CREL, dove
abbiamo concesso dietro Sant'Orso tutta un'area che può avere una
doppia valenza: la sede del CREL e nel contempo un'area
utilizzabile da parte dell'Amministrazione regionale per dei
convegni e soprattutto per attività che possono essere svolte
all'interno del parco adiacente alla struttura, che è alle spalle
di Sant'Orso. Questa potrebbe essere un'ipotesi da approfondire
anche in questo caso, cioè una destinazione della sede per
l'attività con l'opzione da parte dell'Amministrazione regionale di
poter effettuare tutte le attività. Abbiamo già sottoscritto con il
CREL che, qualora dovessero emergere necessità per la Regione,
all'interno di questo contratto vi è la possibilità di sospendere
la concessione, indennizzare per il periodo non utilizzato qualora
si immagini una concessione per 10 anni, 15 anni, 20 anni, facendo
un ragionamento per ratei dell'investimento effettuato e
indennizzare l'eventuale soggetto concessionario per le attività.
Su tale ipotesi gli uffici stanno lavorando, personalmente ho
espresso delle valutazioni positive rispetto a questo tipo di
proposta, che è compatibile con le finalità pubbliche dell'area,
senza nel contempo far venir meno la tipologia di questa struttura
che molte volte è stata analizzata per altre attività. Abbiamo
guardato l'USL come asilo nido, prima ancora era stata analizzata
la possibilità di collocare in quella sede l'"Hospice", come altre
strutture ma, essendo una villetta, ha tutta una serie di limiti e
l'introduzione di scale per disabili, vie di fuga e norme
antincendio, alla fine provocano degli investimenti economicamente
non convenienti rispetto all'effettivo utilizzo.
Presidente - La parola al Consigliere Lanièce.
Lanièce (SA) - Prendo atto della risposta dell'Assessore; in
effetti su questo problema già un anno fa avevo presentato
un'interrogazione, per chiedere quali erano gli intendimenti in
merito ad un riutilizzo di tale struttura. Già allora l'Assessore
aveva evidenziato questi passaggi: nel 1999 era stata tolta alla
Cooperativa "Via Antica Zecca", nel 2001 è rientrata nella piena
disponibilità della Regione e poi si era parlato di farne la sede
del BREL. Le strutture regionali avevano evidenziato le possibili
destinazioni, precisando che, per mettere in sesto questa
struttura, ci volevano circa 300 mila euro. Nella nuova risposta
l'Assessore non parla più di BREL, ma di sede da destinare
all'"ANA", Associazione nazionale alpini. Nulla in contrario in
merito a questa nuova proposta, che dovrà essere vagliata
attentamente dalla struttura, anche perché suona strano che l'USL
abbia rinunciato a tale struttura per gli elevati costi, mentre
l'"ANA" sia disponibile ad affrontarli; questa è già una cosa
particolare, ne prendiamo atto. L'unica cosa che volevo
sottolineare è come ci si è comportati nei confronti di questa
struttura, nel senso che, quando era stata assegnata "Villa Brezzi"
a destinazione socio-sanitaria - e sappiamo come qui si senta la
mancanza di strutture da adibire a strutture socio-sanitarie -, era
stato creato un vincolo decennale, che scadeva nel 2003. Ora il
vincolo decennale, grazie al quale si erano utilizzati dei fondi
statali, stride con il fatto che nel 2001, prima che scadesse
questo vincolo, si era già fatto un sopralluogo per destinarlo a
dei fini sicuramente meritevoli, ma non socio-assistenziali. Il
fatto che dal 1999, quando fu fatta la famosa deliberazione con cui
si richiese alla cooperativa di restituire l'immobile di proprietà
regionale denominato "Villa Brezzi", siano passati 6 anni dimostra
che il passare del tempo è stato voluto solo per superare questo
vincolo decennale, il che non è una medaglia di alto valore. Sta di
fatto che riteniamo opportuno che questa struttura venga adibita al
più presto a qualcosa; secondo me, la destinazione migliore sarebbe
stata quella socio-sanitaria, proprio perché spesso si parla di
strutture adibite a questo settore, però se alla fine le strutture
riterranno opportuno invece destinarla ad un'associazione e poterla
poi utilizzare anche dal punto di vista rappresentativo, ben venga.
L'importante è che si faccia presto, altrimenti pensare che per
risistemare una struttura occorrono più di 6 anni mi sembra una
cosa assurda e penso che occorra agire per far sì che si possa dare
una destinazione certa a questa importante struttura. Invitiamo
quindi l'Assessore a far presente nella commissione competente se
tali valutazioni fatte in questi mesi dagli uffici competenti
porteranno a decidere finalmente quale sarà la destinazione
dell'immobile.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK