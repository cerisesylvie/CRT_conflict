Consiglio Regionale della Valle d'Aosta - Oggetto del Consiglio n. 403 del 12 luglio 1982 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 403 del 12 luglio 1982 - Resoconto
OGGETTO N. 403/VII - APPLICAZIONE DEL REGOLAMENTO PER LE
ASSUNZIONI IN APPLICAZIONE DELL'ARTICOLO 13 DEL CONTRATTO
REGIONE-SITAV 16.2.1978 N. 5099 DI REP.
PRESIDENTE
: Do lettura del testo della delibera.
IL CONSIGLIO REGIONALE
ai sensi dell'art. 13 della Convenzione Regione-Sitav per la
gestione della Casa da Gioco di Saint-Vincent;
DELIBERA
di approvare il sottoriportato regolamento per le assunzioni
del personale presso la Casa da Gioco.
(...Omissis...)
PRESIDENTE
: Ha chiesto di parlare il Presidente della
Giunta, ne ha facoltà.
ANDRIONE - (U.V.):
Nella convenzione attualmente in
vigore era inserito, all'art. 13, l'obbligo di arrivare ad un
regolamento che stabilisse le modalità per le assunzioni della
SITAV. Il Consigliere Voyat è stato da me incaricato di trattare
questa lunga ed abbastanza complessa questione e lo pregherei
quindi di illustrare lui stesso il regolamento.
PRESIDENTE
: Ha chiesto di parlare il Consigliere Voyat,
ne ha facoltà.
VOYAT - (U.V.):
Nell'adunanza del 19 marzo 1979 il
Consiglio regionale deliberava con provvedimento n. 164 di nominare
una Commissione consiliare speciale composta da tre Consiglieri
regionali e da due rappresentanti della Società SITAV, avente il
compito di predisporre, sentiti anche i rappresentanti delle
Organizzazioni Sindacali e del Comune di Saint-Vincent, una
proposta di regolamento concernente le modalità di assunzione del
personale della Casa da Gioco di Saint-Vincent. Questo regolamento,
come già diceva il Presidente della Giunta, veniva previsto
dall'art. 13 della Convenzione fra Regione e SITAV, dove si precisa
che la SITAV deve impegnarsi, nell'ambito delle leggi che regolano
il rapporto di lavoro e nella piena osservanza dei contratti di
lavoro periodicamente stipulati, "ad effettuare ogni assunzione,
anche provvisoria, in base ad un apposito regolamento che dovrà
essere definito di intesa con l'Amministrazione regionale, sentite
le Organizzazioni sindacali ed approvato dal Consiglio
regionale".
Il Presidente del Consiglio regionale, con proprio decreto n. 3,
in data 26.3.1979, costituiva la Commissione che risultava composta
dal Consigliere Mappelli, dal Consigliere Péaquin e dal
sottoscritto. Per quanto concerne la Società SITAV, la
rappresentavano il Prof. Bruno Masi, Amministratore delegato e il
Dott. Giuseppe Mori, Direttore del personale.
In data 4.4.1979 la Commissione è stata insediata dal Presidente
del Consiglio ed ha proceduto alla nomina del Presidente e del Vice
Presidente. Nei giorni 4 e 14 maggio 1979, la Commissione ha
cominciato a lavorare abbastanza celermente, senza grandi intoppi;
la Commissione Speciale ha proceduto con l'audizione dei
rappresentanti delle Organizzazioni sindacali, del Comune di
Saint-Vincent e del Direttore dell'Ufficio regionale del Lavoro, al
quale, anche a nome degli altri Commissari di questa Commissione,
va un ringraziamento particolare per la collaborazione dataci
durante questi anni.
Sempre nella riunione del 14 maggio, la Commissione - al fine di
snellire i lavori - ha proceduto alla nomina di un Gruppo di Lavoro
costituito da un rappresentante della Regione, da un rappresentante
della Società SITAV e dal Direttore dell'Ufficio del Lavoro, Dott.
Scollica.
Nel corso di queste numerose riunioni sono emerse delle
posizioni discordanti e contrastanti tra il rappresentante della
Regione e quello della Società SITAV, soprattutto per quanto
concerne l'espletamento di concorsi e di prove di assunzione per
tutti i dipendenti che devono essere assunti ancora alla Società
SITAV.
In data 11.0 4.1980, i rappresentanti della Società SITAV prof.
Masi e dott. Mori hanno rassegnato le dimissioni dalla Commissione,
non concordando sull'impostazione che seguiva il Gruppo di Lavoro.
Ci sono state poi delle posizioni veramente drastiche dei
rappresentanti della Società nei confronti di alcuni rappresentanti
dell'Amministrazione regionale. Dopo una pausa di questa attività,
durata per circa un anno e mezzo e destinata a consentire il
superamento delle divergenze esistenti con la Società SITAV in
ordine all'impostazione di alcuni articoli concernenti
l'espletamento delle prove di selezione per l'assunzione degli
impiegati amministrativi, la Commissione, grazie all'intervento del
Presidente della Giunta regionale, ha ripreso i lavori ed ha
proseguito gli incontri con la Società SITAV e le organizzazioni
sindacali, nel corso dei quali si è addivenuti ad un accordo del
testo di regolamento, su cui il Consiglio è chiamato a pronunciarsi
oggi.
Il nuovo testo di regolamento, che ha ricevuto l'assenso dei
rappresentanti della società SITAV e della Commissione, è composto
di 17 articoli di cui brevemente darò un'illustrazione.
L'art. 2 mantiene alla Regione il controllò o come si chiamava
una volta, il nulla osta - su tutte le assunzioni. L'art. 3
stabilisce i requisiti generali per essere assunti presso la
Società SITAV; su questo articolo c'è stata una piccola divergenza,
subito superata, in quanto la società chiedeva che non fosse
richiesta la residenza, mentre noi abbiamo insistito per
includerla. L'art. 5 disciplina le modalità per le assunzioni con
richiesta numerica, che riguardano esclusivamente i salariati.
L'art. 6 detta le modalità per la partecipazione ai concorsi.
L'art. 8 disciplina le assunzioni con richiesta nominativa nel ramo
amministrativo - cioè non quello tecnico dei giochi per il quale è
previsto il concorso - che avvengono previ esperimenti di una prova
di francese e di specifiche prove psico-attitudinali che dovrebbero
dimostrare l'effettiva capacità degli interessati a svolgere le
mansioni a cui dovrebbero essere poi addetti. L'art. 9 fissa i
criteri per la formazione della graduatoria, l'art. 10 determina le
preferenze e precedenze per l'assunzione in caso di parità, l'art.
11 stabilisce la modalità dei corsi e concorsi. L'art. 13
stabilisce il periodo che intercorre fra la pubblicazione del bando
di concorso e la scadenza del tempo utile per la presentazione
delle domande. L'art. 14, che è il più complesso e ha fatto più
discutere la Commissione, determina la composizione della
Commissione giudicatrice per l'ammissione ai corsi degli impiegati
tecnici di gioco e per l'accertamento della loro idoneità. Per
quanto attiene la composizione della Commissione abbiamo avuto
delle difficoltà anche con le forze sindacali, le quali avevano
richiesto oltre alla presenza del loro membro anche quella di un
rappresentante con diritto di voto. La Commissione consiliare
speciale, soprattutto in considerazione di una comunicazione
scritta inviata dalla Società SITAV nella quale veniva precisato
che la presenza sindacale, senza diritto di voto, in questa prima
Commissione era stata citata dalle parti nell'accordo integrativo
aziendale firmato nel mese di gennaio-febbraio di quest'anno, ha
ritenuto opportuno rispettare quanto era già stato accordato. Si
precisa però che - all'ultimo comma dell'art. 14 - la Commissione
esaminatrice, la quale dovrebbe dare l'idoneità per la definitiva
assunzione, viene composta secondo quanto disposto dall'art. 14
della legge 21 dicembre 1978, n. 845, sulla formazione
professionale in genere. La rappresentanza sindacale in questa
ultima Commissione ha il diritto di voto. Come si vede, in questo
articolo 14 ci sono due Commissioni: una, preliminare, che provvede
a fare una certa selezione fra coloro che chiedono di fare il
concorso, una seconda, composta in base alla legge 845, che darà
l'ammissione finale per l'assunzione.
Con l'art. 15 la Regione si riserva il diritto di controllare
l'effettuazione delle prove che svolge la società o addirittura di
fare lei stessa delle prove specifiche.
In tutti i numerosi incontri intercorsi fra la Commissione
speciale e le Organizzazioni sindacali, avevamo ricevuto da parte
di queste ultime un documento con delle richieste specifiche,
alcune delle quali ci sono sembrate veramente marginali, e non si è
ritenuto doveroso accettarle; altre - soprattutto quelle
riguardanti l'età massima per la partecipazione ai concorsi e la
percentuale che all'inizio era stata riservata ai dipendenti
interni della Società SITAV - non sono state accolte perché
superate dall'entrata in vigore del nuovo contratto collettivo di
lavoro, stipulato tra le Organizzazioni Sindacali confederali e la
Società SI-TAV. La richiesta avanzata dal Comune di Saint-Vincent,
concernente la presenza di un rappresentante del Comune all'interno
della Commissione giudicatrice, non è stata accolta dalla
Commissione speciale in quanto si riteneva che se fosse stata
accettata, tale prassi avrebbe dovuto essere seguita anche in tutti
gli altri concorsi pubblici, per cui un domani il Comune di Aosta
avrebbe potuto addirittura pretendere un rappresentante in
qualunque commissione di assunzione alla Regione.
La stesura di questo regolamento è stata alquanto laboriosa, non
solo per le sopraindicate divergenze fra la Società SITAV ed i
Commissari regionali, ma anche per il fatto che era particolarmente
difficile per il rappresentante della Regione e della SITAV
disciplinare una materia delicata come quella delle assunzioni,
regolamentata con leggi statali abbastanza vecchie e dove la
Regione purtroppo non ha abbastanza competenza. Un'altra difficoltà
era costituita dall'atipicità del lavoro svolto nella società
SITAV; si sa bene infatti che per il particolare lavoro che si
svolge sono richieste persone altamente qualificate. Non va
sottaciuto il fatto che la società SITAV, pur gestendo una Casa da
Gioco per conto della Regione, è pur sempre una società privata ed
è pertanto estremamente difficile da parte della Regione, che non
ha competenza in materia, riuscire a disciplinare una azienda
privata nelle sue assunzioni.
Fatte queste brevi considerazioni, che intendono spiegare un po'
i motivi per i quali i tempi sono stati particolarmente lunghi, mi
sembra che il lavoro svolto con diligenza da tutta la Commissione
sia altamente positivo , in quanto l'essere riusciti a predisporre
un regolamento delle assunzioni in una azienda altamente
qualificata e di vitale importanza per l'economia regionale quale
la Casa da Gioco di Saint-Vincent, costituisce un fatto politico di
notevole rilevanza che non potrà non trovare concordi tutti coloro
che vogliono che la gestione della Casa da Gioco sia sempre più
efficiente, nell'interesse sia dell'azienda che della comunità
valdostana. Presenteremo come Commissione un emendamento all'art.
14 in quanto avevamo previsto parlando delle Organizzazioni
sindacali di mettere "Organizzazioni sindacali confederali".
Pertanto chiederemo che all'art. 14, settimo comma, dopo le parole
"dalle Organizzazioni Sindacali" sia aggiunta la parola
"confederali".
PRESIDENTE
: E' aperta la discussione.
Ha chiesto di parlare il Consigliere Péaquin, ne ha facoltà.
PEAQUIN - (P.C.I.):
Non credo ci sia molto da aggiungere
alla relazione fatta dal Presidente della Commissione Speciale,
Voyat, che ci ha informato in modo esatto dell'iter di questa
Commissione. E' necessario ribadire il lungo periodo di tempo
trascorso dal 1979 al '1982 prima di arrivare alla presentazione di
questo regolamento, e ricordare come dopo un avvio di lavori molto
intenso l'attività si sia interrotta per la decisione della SITAV,
che non condivideva l'impostazione che la Commissione si era data,
di non partecipare più ai lavori della Commissione. Una posizione,
questa, che è stata definita ultimamente dagli stessi
rappresentanti della SITAV "Garibaldina"; infatti la scelta di
abbandonare i lavori non è stata la migliore, anche perché la
Commissione si è sempre dichiarata disponibile a discutere
sull'argomento. Comunque, dopo tre anni di tempo, oggi è arrivata
in Consiglio questa proposta di regolamento, che non è l'optimum,
ma poiché l'art. 13 della Convenzione stabiliva in modo preciso che
doveva essere predisposto un regolamento d'intesa tra la Regione e
la SITAV, è quanto di meglio si è potuto fare in questo momento. Si
rendono necessarie l'osservanza e il rispetto di questo regolamento
e dovrà esserci la volontà della Giunta regionale, in modo
particolare del Presidente, di verificare che le assunzioni vengano
fatte sulla base degli accordi raggiunti. Dopo un primo periodo di
applicazione, si dovrà controllare che questo regolamento risponda
effettivamente alle esigenze che sorgeranno per queste
assunzioni.
Da parte nostra, ci impegneremo perché il regolamento venga
applicato, e ci faremo eventualmente portatori di nuove proposte di
modifica qualora ne ravvisassimo la necessità.
PRESIDENTE:
Colleghi Consiglieri, trattandosi di un'unica
deliberazione che approva il regolamento, questo non va votato
articolo per articolo; pertanto gli emendamenti li esamineremo
riferiti ai rispettivi articoli.
Ha chiesto di parlare il Consigliere Mafrica, ne ha facoltà.
MAFRICA - (P.C.I.):
Ho delle osservazioni da fare sugli
articoli, vorrei sapere se posso farle articolo per articolo.
PRESIDENTE:
Poiché, come ho detto, gli articoli non si
approvano uno per uno, ma si elencano, se si tratta di osservazioni
che si traducono poi in emendamenti, queste devono essere fatte
subito, altrimenti chiudiamo la discussione generale, dopodiché si
possono fare solo delle osservazioni.
Ha chiesto di parlare il Consigliere Mafrica, ne ha facoltà.
MAFRICA - (P.C.I.):
E' un'osservazione che si riferisce a
numerosi articoli. Si scrive spesso "Amministrazione auto noma
regionale" mentre secondo me ci sono almeno tre livelli diversi che
bisognerebbe precisare. In alcuni casi si tratta di Regione, in
altri della Giunta ed in altri del Consiglio. L'espressione
Amministrazione autonoma mi sembra ambigua, pertanto propongo di
sostituire caso per caso il termine più idoneo. Per esempio, quando
si dice "i rappresentanti saranno due, di cui uno della minoranza",
in questo caso dovrebbe essere il Consiglio. Quando si dice invece
"il Presidente sarà nominato dall'Amministrazione autonoma", lì
dovrebbe essere la Giunta. Quando si parla invece di rappresentanti
in generale dell'Amministrazione autonoma, in quel caso si dovrebbe
scrivere "Regione".
PRESIDENTE:
Ha chiesto di parlare il Consigliere Bajocco,
ne ha facoltà.
BAJOCCO - (P.C.I.):
All'art. 3 lettera g) si legge:
"avere età non inferiore a 21 anni e non superiore ad anni 30 per
gli impiegati tecnici". Poiché c'è una legge nazionale per i
giovani disoccupati, chiedo per quale ragione si è inserita l'età
di 21 anni anziché 18, e di 30 anziché 38, poi 35 in base ai
criteri di legge. Questo se vogliamo venire incontro ai giovani per
creare un posto nuovo di lavoro.
PRESIDENTE
: Ha chiesto di parlare il Consigliere Voyat,
ne ha facoltà.
VOYAT - (U.V.):
In effetti, all'art. 2 per
Amministrazione autonoma regionale si intende il Presidente della
Giunta. Penso che questo si possa modificare, però essendo un
regolamento, non so se è possibile farlo caso per caso.
Per quanto riguarda la questione dell'età, vorrei precisare che
si siamo battuti per i 18 anziché i 21; c'è però da considerare
anche un fatto, sebbene non possa essere ritenuto valido da un
punto di vista giuridico.
In Francia è prevista l'età di 21 anni per l'assunzione del
personale nelle case da gioco, sia per una questione - chiamiamola
- morale, ma soprattutto perché a quell'età si è assolto il
servizio militare. I rappresentanti della SITAV ci dicevano che le
persone che frequentano il corso e subito dopo partono per il
servizio militare, quando ritornano, dopo un anno e più, avrebbero
bisogno di un altro corso di aggiornamento.
Sulla questione del limite massimo di età, che è poi quanto
avevamo chiesto anche noi - le forze sindacali dicevano che i 30
andavano bene per gli esterni, si battevano però per i 40 per gli
interni, il che noi non abbiamo trovato giusto. Prevediamo che ci
sia qualcosa in più per quelli interni ed abbiamo accettato i 30,
per porre fine alla discussione altrimenti avremo aspettato forse
altri tre anni prima di avere il regolamento.
C'è poi anche un altro fatto collegato alla scelta di questi
estremi di età: la SITAV ne fa una questione di produttività,
perché un tecnico della sala giochi rende fino a quando è giovane,
purtroppo quando invecchia, invece di fare girare la pallina tante
volte all'ora, la fa girare alcune volte in meno e sono milioni che
se ne vanno.
PRESIDENTE
: Ho alcune preoccupazioni per la terminologia
del regolamento, in quanto, dovendo essere approvato dal Consiglio
regionale, mi sembra che certi aggettivi non siano quelli usati
normalmente. Se il Consiglio non ha obiezioni, proporrei che là
dove si dice Amministrazione autonoma regionale - mentre
nell'articolo successivo non si dice più "autonoma" - sia eliminata
la parola "autonoma", perché un provvedimento fatto dalla Valle
d'Aosta è ovvio che viene dall'Amministrazione regionale.
Quindi proporrei l'approvazione del Regolamento, dando mandato
alla Segreteria dell'Ufficio di Presidenza di correggere d'ufficio
questi dettagli di terminologia, che--deve essere adattata sia alla
convenzione che al nostro Statuto ed alla terminologia normale. Il
Consiglio è d'accordo.
Ha chiesto di parlare il Consigliere Carlassare, ne ha
facoltà.
CARLASSARE - (Dem. Prol. - Nuova Sin.):
Vorrei chiedere
alcune delucidazioni prima di arrivare alla dichiarazione di
voto.
In merito a questa discussione sono state mosse delle
osservazioni da parte delle Organizzazioni Sindacali, alcune delle
quali mi paiono abbastanza pertinenti. Una riguarda la carriera; ad
esempio, si chiede se non varrebbe la pena di precisare in questo
regolamento che la carriera prosegue il suo normale iter per chi
viene assunto all'interno dell'azienda. Una seconda osservazione
riguarda l'art. 10: bisognerebbe fare una distinzione abbastanza
netta fra i dipendenti della SITAV che sono strettamente legati
nella loro attività alla sala giochi, ed i normali dipendenti che
svolgono funzioni diverse, in quanto si prevede che non siano
assumibili in quell'azienda parenti in linea diretta. Occorre, a
mio parere, fare dei "distinguo"; non si assumono parenti in linea
diretta se si tratta di impiegati collegati allo svolgimento della
sala giochi, diversamente non c'è ragione per un tale divieto di
assunzione.
Vorrei chiedere al Presidente della Commissione se sono stati
affrontati questi aspetti e se nel formulare il regolamento se ne è
tenuto conto, oppure se si può procedere a delle correzioni.
PRESIDENTE:
Ha chiesto di parlare il Consigliere Voyat,
ne ha facoltà.
VOYAT - (U.V.):
Per quanto concerne l'art. 8 e quanto
richiedevano le Organizzazioni Sindacali, mi sembra che fosse
prevista sul regolamento la possibilità di fare promozioni. E'
chiaro che noi non possiamo indicare nel regolamento che la SITAV
può o meno fare promozioni, in quanto sono questioni interne.
Quello che ci interessa è che ogni volta che si verifica un
passaggio dal livello amministrativo a quello tecnico, si faccia il
corso-concorso, cioè le prove di selezione ed il corso per fare il
croupier. Le promozioni o i passaggi di livello sono concordati
dalle Organizzazioni sindacali interne.
Per la questione della linea diretta ci è stato detto che il
problema non sussiste per quanto concerne gli impiegati che operano
fuori dalla sala da giochi.
PRESIDENTE:
Vorrei chiedere al 2° comma dell'art. 13, se
là dove è scritto "l'Amministrazione autonoma regionale e la SITAV
possono deliberare la proroga della data di chiusura del concorso
qualora, alla scadenza del termine fissato nell'avviso per la
presentazione delle domande, il numero delle domande presentate
appaia, a giudizio insindacabile dell'Amministrazione" si intende
la Regione?
La proposta che fa la Presidenza, ma anche la Commissione
essendo questo perfettamente in linea con le competenze regionali,
è che al posto di "Amministrazione" (autonoma o non) si metta
"Regione".
Poi, siccome la Regione ha gli organismi, che sono il Presidente
della Giunta, la Giunta ed il Consiglio, secondo le rispettive
competenze questi organi interverranno per quanto di loro
competenza.
Ha chiesto di parlare il Consigliere Voyat, ne ha facoltà.
VOYAT - (U.V.):
Intendo precisare che quando si parla di
Amministrazione regionale si intende sempre la Giunta, all'infuori
dell'art. 14, dove si prevede la nomina di due rappresentanti, di
cui uno della minoranza, ed è chiaro a questo punto che si tratta
del Consiglio.
PRESIDENTE:
Mi permetto di insistere perché la questione
dell'Amministrazione crea molti equivoci. L'Amministrazione può
essere intesa come il complesso dei servizi, con il termine Regione
non sorgono ambiguità. Rivolgendomi al Presidente della
Commissione, si ritiene che un'approvazione di questo tipo possa
alterare l'accordo stabilito in Commissione? Allora, la proposta è
quella di approvare il regolamento, dando mandato alla Segreteria -
nel senso dei Dirigenti del Servizio dell'Ufficio di Presidenza -
di sostituire là dove è chiamata in causa l'Amministrazione
regionale - autonoma o non - con la "Regione".
Ha chiesto di parlare il Consigliere Mafrica, ne ha facoltà.
MAFRICA - (P.C.I.):
Sono d'accordo con la proposta del
Presidente del Consiglio, però prima di passare alla votazione,
avrei ancora un dubbio sulla formulazione. All'art. 10 si dice: "I
nati nella Regione Valle d'Aosta, gli oriundi valdostani ed i figli
degli oriundi valdostani". Vorrei sapere chi sono gli oriundi
valdostani: se sono coloro che vengono da altre Regioni e si
trovano in Valle d'Aosta, o se sono i valdostani che si trovano
momentaneamente fuori.
PRESIDENTE:
Ha chiesto di parlare il Consigliere Voyat,
ne ha facoltà.
VOYAT - (U.V.):
Lo abbiamo ripreso tale e quale da quello
che è il regolamento per le assunzioni alla Regione. Oriundo vuol
dire: figlio di valdostani emigrati che vengono qui e prendono la
residenza valdostana.
PRESIDENTE
: Metto in approvazione la deliberazione
14/quater con l'emendamento all'art. 14 e con la delega per la
modificazione ed adeguamento sul piano della terminologia.
ESITO DELLA VOTAZIONE
Presenti: 31
Votanti: 30
Favorevoli: 30
Astenuti: 1 (Carlassare)
Il Consiglio approva
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK