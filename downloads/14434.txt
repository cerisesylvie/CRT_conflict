Consiglio Regionale della Valle d'Aosta - Oggetto del Consiglio n. 971 del 9 novembre 1994 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
INFORMAZIONE
Sistema informativo
Precedente
Successivo
Resoconto integrale del dibattito dell'aula
Oggetto del Consiglio n. 971 del 9 novembre 1994 - Resoconto
OGGETTO N. 971/X - Articolo di stampa offensivo
dell'onorabilità del Sommo Pontefice e del Corpo Forestale
valdostano. (Interrogazione).
Interrogazione - Visto l'articolo apparso sul n. 14, pagina 4,
del quindicinale "Informazione - Valle d'Aosta - Giornale dei Verdi
Alternativi" della 1° quindicina di settembre 1994, dal titolo
"Patologia forestale" a firma di tale Ghigo Rossi;
Ritenuto il contenuto dell'articolo stesso profondamente
offensivo sia nei confronti del Santo Padre, Giovanni Paolo II°,
che del Corpo forestale valdostano;
Considerato che il soggiorno dell'illustre ospite nella nostra
Valle è stato effettivamente, ed opportunamente, favorito
dall'utilizzo di risorse messe a disposizione dalla Regione;
Sottolineato che il Papa, oltre a rappresentare la Chiesa
cattolica - la cui cosa né il suddetto Ghigo Rossi, né il suo
illustre direttore sono ovviamente tenuti a considerare - è anche
un Capo di Stato il cui soggiorno nella nostra regione ha avuto
assoluta rilevanza favorevole attraverso gli organi di stampa
nazionali ed internazionali, come recentemente ribadito sia dal
Presidente della Giunta che dal Presidente del Consiglio nelle loro
comunicazioni all'assemblea consiliare;
Rilevato che il direttore del periodico "Informazione - Valle
d'Aosta - Giornale dei Verdi Alternativi" - a meno di un clamoroso
quanto improbabile caso di omonimia - è anche membro dell'Esecutivo
regionale dove ricopre la carica di Assessore all'ambiente,
territorio e trasporti.
il sottoscritto Consigliere regionale
interroga
la Giunta regionale per conoscere:
1) se è a conoscenza di questo ennesimo exploit di cattivo gusto
pubblicato "sull'organo ufficiale" dei Verdi alternativi diretto da
Elio Riccarand;
2) quali azioni intende porre in atto per salvaguardare
l'onorabilità del Sommo Pontefice e del Corpo forestale valdostano
dallo scherno e dal sarcasmo demenziale a loro rivolto
dall'articolo in questione.
F.to: Lanièce
Presidente -
La parola al Presidente della Giunta,
Viérin Dino.
Viérin D. (UV) -
Comme nous avons déjà eu
l'occasion de l'exprimer, la Vallée d'Aoste a eu encore une fois le
privilège d'accueillir du 17 au 28 août, pour la quatrième fois, Sa
Sainteté Jean-Paul II. Ce séjour a été un honneur pour la
communauté valdôtaine tout entière qui a été comblée et par la
présence et par l'attitude du Pape. Ce séjour a suscité quelques
remarques; des bruits étaient déjà arrivés de côté et d'autre à
propos de prétendues sommes exorbitantes qui auraient été offertes
par la Région au Saint-Siège pour le séjour du Pape. Nous avons
déjà répondu sur ce thème. Nous avons été surpris de la teneur de
la lettre qui a été publiée dans le journal "Informazione", sous le
titre: "Patologia forestale".
Nous avons estimé que cet article était tout aussi grossier et
choquant vis-à-vis du Saint-Père, qu'inacceptable pour les
Valdôtains, blessés dans le fond de leur coeur par la formulation
de telles injures, totalement étrangères à notre culture. Nous
avons donc à ce propos adressé un courrier au diocèse d'Aoste et
nous avons envoyé une lettre au journal "Informazione" en le priant
de vouloir la publier, dans l'espoir que sa publication pourra
inciter certains collaborateurs de ce journal à une réflexion sur
ce thème. Je vous donne lecture de cette lettre, estimant qu'elle
représente la réponse la meilleure à la question posée par M.
Lanièce. La lettre a été envoyée au mois d'octobre dernier au
directeur de cet hebdomadaire.
"Lettera al giornale. Se la libertà d'opinione è una
innegabile conquista nella lotta per la democrazia, è altrettanto
certo che è caratteristica primaria di un popolo civile saper
esprimere i propri pensieri e formulare giudizi in maniera tale da
non ferire l'altrui sensibilità con insulti o con gratuite accuse.
Alla luce di queste considerazioni non è certo simbolo di civiltà
l'articolo: "Patologia forestale", apparso sul numero 14, settembre
1994, del giornale "Informazione", alla firma di Ghigo Rossi. Lo
spirito anticlericale che caratterizza il pensiero dell'autore e,
di riflesso, del giornale che ha pubblicato il pezzo in questione,
avrebbe dovuto trovare altri modi e forme di manifestazione che
quella di denigrare il Santo Padre per averci fatto l'onore di
trascorrere nella nostra Regione alcuni momenti di tranquillità. Lo
stile e i contenuti dell'articolo non destano alcuna ilarità, ma
solo uno squallido senso di sconforto, di vergogna per quanto è
stato scritto e pubblicato. Essi non meritano alcun commento né
risposta, ma tutti, come cattolici, come Valdostani, o
semplicemente come uomini di buon senso, aspettiamo una presa di
distanza. E' un atto dovuto per velare di goliardia un
comportamento che è comunque infamante, soprattutto nei confronti
dei cattolici, per aver ironizzato con certo disgusto sugli
insegnamenti di Gesù Cristo e sulla persona di Sua Santità, perchè
il Popolo valdostano, che da sempre si è distinto per il suo alto
senso di civiltà, tolleranza e apertura non può vedersi
ingiustamente infangato dalla piccolezza di alcuni".
Presidente -
La parola al Consigliere Lanièce.
Lanièce (GA) -
Questa interrogazione è nata dal
profondo disagio che è sorto in me dopo la lettura dell'articolo
pubblicato dal quindicinale "Informazione Valle d'Aosta", dei Verdi
alternativi. Il contenuto offensivo mi ha spinto a sollevare la
problematica in questa sede, sperando di avere delle risposte
positive e poter verificare all'interno del Consiglio una forte
compartecipazione a sostegno di questa iniziativa.
É molto strano constatare che il direttore del giornale sia
anche un membro dell'Esecutivo e questo soprattutto perchè
nell'articolo vengono messi in evidenza alcuni fatti come le spese
ingenti sostenute e il dislocamento di parte del Corpo forestale al
solo servizio del Sommo Pontefice. Penso che l'Assessore sia stato
presente alle riunioni di Giunta in cui si è deciso lo stanziamento
dei fondi, che sono stati di circa 91 milioni, e in cui è stato
stabilito lo spostamento di alcuni forestali al servizio del Papa.
Ancora più strano può apparire il comportamento del Consigliere
Squarzino, perchè dato che sapete tutti che fa parte del Sinodo, è
una cattolica praticante, è sempre pronta a difendere i deboli e a
intervenire in aula con alte lezioni di moralità a tutti mentre non
mi sembra che su questa squallida vicenda sia intervenuta: forse
non ha letto l'articolo, forse il Consigliere ha perso un'occasione
per intervenire.
Nell'articolo in oggetto vengono attaccate due istituzioni
importanti: da una parte, il Santo Padre, che oltre ad avere
un'importanza fondamentale dal punto di vista religioso, è anche
per i non credenti un Capo di Stato, quindi merita rispetto, senza
poi tener conto che la Valle è apparsa sui giornali nazionali e
internazionali non sotto forma di "mafia di montagna" ma perchè vi
era il soggiorno del Santo Padre, e quindi c'è stato un ritorno di
immagine; dall'altra parte, vi è l'istituzione del Corpo forestale
(forse ci si dimentica che è grazie anche al tempestivo operato del
Corpo che nell'ultima alluvione la Valle ha avuto pochi danni): mi
sembra ingeneroso attaccare il Corpo forestale che ha sempre
dimostrato un'encomiabile attività a difesa del nostro
territorio.
Ringrazio quindi il Presidente per quanto ha appena dichiarato e
ritengo opportuno riservarmi di presentare una risoluzione per
evidenziare la volontà da parte di tutto il Consiglio di prendere
le distanze da questo articolo, e quindi da certi tipi di
giornalismo gratuito che hanno il solo scopo di criticare.
Ovviamente invito tutti i Consiglieri a portare delle eventuali
modifiche alla risoluzione.
Presidente -
Per fatto personale il Consigliere
Squarzino Secondina può prendere la parola.
Squarzino (VA) -
Io chiedo di poter intervenire
perché mi sono sentita profondamente offesa dall'attacco del
Consigliere Lanièce.
Innanzitutto io direi che nessuno di noi, come persona, sia
tenuto a dichiarare pubblicamente il proprio carisma di cattolico
credente; cioè io credo che queste dichiarazioni vadano fatte nei
gesti della vita e non una volta ogni tanto, qui. Poi mi sembra che
mi si attacchi perché non ho difeso il Papa; il Papa non ha bisogno
di essere difeso da nessuno, non è compito del credente difendere
il Papa; è compito del credente cercare di credere, e anche il
Sinodo è stato uno sforzo perché come comunità si cercasse di
capire che cosa vuol dire realizzare oggi il Vangelo, qui.
Altra cosa è, e credo che sia strumentale e di bassa lega, voler
attribuire a una persona che fa parte di un movimento tutte le
affermazioni che appaiono sul giornale del movimento. Altre volte
io qui ho, unica, difeso con molta fermezza la libertà di stampa:
ciascuno può esprimere quello che vuole e non è compito del
Consiglio andare a stigmatizzare quello è giusto e quello è
sbagliato perché, se nostro compito fosse fare le pulci su tutti
gli articoli che escono, allora passeremmo il Consiglio a fare gli
esegeti degli articoli di giornale.
Io rifiuto che si attribuisca a una persona che fa parte di un
movimento ogni sua singola espressione, perché ogni autore è
responsabile di quello che scrive. A volte si rimprovera alla
sottoscritta di non essere capace di stare allo scherzo, però vedo
che altri non hanno neanche la capacità di cogliere l'aspetto
ironico che c'è in un certo articolo. Non sono qui per difendere
quell'articolo: voglio solo contestare la strumentalizzazione che è
stata fatta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK