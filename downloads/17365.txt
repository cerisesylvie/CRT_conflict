Consiglio Regionale della Valle d'Aosta - Oggetto del Consiglio n. 739 del 15 luglio 1999 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
SPORT E TEMPO LIBERO
Enti e Società sportive
Sport invernali
Precedente
Successivo
Resoconto integrale del dibattito dell'aula
Oggetto del Consiglio n. 739 del 15 luglio 1999 - Resoconto
SÉANCE DU 15 JUILLET 1999 (APRÈS-MIDI)
OGGETTO N. 739/XI Notizie ed eventuale collaborazione con il
Comitato organizzatore delle Olimpiadi invernali "Torino 2006".
(Interpellanze)
Interpellanza Preso atto dell'assegnazione dei Giochi Olimpici
invernali del 2006 alla città di Torino;
Considerato che i Giochi Olimpici costituiscono una
manifestazione di straordinaria promozione turistica e
valorizzazione del territorio, oltre che evidente fonte di
incremento professionale ed economico per le zone, da essi,
interessate;
Richiamata la scelta operata circa un anno fa da parte
dell'Amministrazione regionale di non accettare una richiesta di
cooperazione con il Comitato organizzatore "Torino 2006",
giustificando tale scelta come motivo di opportunità, dopo il
risultato del referendum contro la candidatura di "Aosta ?98", e
forse implicitamente per non "disturbare" la candidatura della
cittadina elvetica di Sion;
Preso atto delle recenti preoccupazioni avanzate da molti
esperti del settore turistico e sportivo della Valle d'Aosta, anche
su periodici regionali politici e non, circa l'eventualità che la
manifestazione sportiva del 2006 possa arrecare danni, a più
livelli, al settore turistico - economico della nostra regione;
i sottoscritti Consiglieri regionali
Interpellano
la Giunta regionale per conoscere:
1) se esiste attualmente una volontà di riprendere il discorso
di una collaborazione con il Comitato organizzatore "Torino 2006"
al fine di creare sinergie promozionali di alto livello per la
Valle d'Aosta, auspicando così il ritorno della nostra regione nel
circuito agonistico internazionale e permettendo la nascita dei
presupposti per un'ulteriore crescita dell'industria turistica
valdostana e dell'indotto ad essa collegato;
2) in caso di risposta affermativa, quali sono le azioni che
l'Amministrazione regionale intende porre in essere al fine di
realizzare tale collaborazione;
3) se ritiene fondati i timori circa la possibilità di ricadute
negative nel nostro settore turistico, in virtù dell'interesse
sempre maggiore che le Olimpiadi Invernali del 2006 avranno nei
confronti del territorio piemontese, a scapito di quello
valdostano, ed eventualmente come intende agire, nel caso in cui
tali preoccupazioni si rivelino concrete, per limitarne gli effetti
negativi.
F.to: Lanièce - Marguerettaz - Viérin M. - Comé
Interpellanza Premesso:
- che il CIO ha attribuito a Torino, e al Piemonte,
l'organizzazione dei Giochi olimpici invernali del 2006;
- che, a tal scopo, le massime autorità politiche piemontesi
avevano preso contatti con la Regione Valle d'Aosta per verificare
la possibilità di una collaborazione di carattere
organizzativo;
- che, alla luce di quegli incontri, la Regione aveva declinato
il proprio interesse;
Considerate le recenti dichiarazioni dell'assessore regionale al
turismo sul tema e, nella fattispecie, nell'edizione locale de La
Stampa di martedì 22 giugno scorso, che "per la Valle d'Aosta può
essere una grande opportunità. Osservando esperienze simili,
avvenimenti di questo genere spesso hanno favorito più le località
limitrofe che le sedi effettive";
Considerate altresì le dichiarazioni del presidente del Comitato
regionale del CONI, nonché consigliere regionale dell'Union
Valdôtaine, il quale ritiene "che si sia persa una grande
opportunità"; affermazioni, queste, contenute nel medesimo articolo
de La Stampa, che sono in totale contrasto con quanto espresso
dall'assessore regionale al turismo;
i sottoscritti Consiglieri regionali
Interpellano
la Giunta regionale per conoscere:
1) se si riconosce nelle dichiarazioni dell'assessore regionale
al turismo oppure in quelle del Presidente del Comitato regionale
del Coni;
2) qualora ritenga plausibili le affermazioni dell'assessore,
come pensa che la localizzazione piemontese dei Giochi olimpici
invernali del 2006 possa beneficiare una ?zona limitrofa' come la
Valle d'Aosta;
3) quali sarebbero le ?esperienze simili' dalle quali
l'assessore ha tratto tale profonda riflessione e se sono
concretamente dimostrabili.
F.to: Lattanzi - Tibaldi - Frassy
Presidente Sono ora in discussione i punti n. 22 e n. 25
all'ordine del giorno.
Lanièce (Aut) Parliamo delle Olimpiadi dopo che il Comitato
olimpico internazionale ha assegnato i giochi invernali del 2006 a
Torino. Sicuramente le olimpiadi rappresenteranno per il capoluogo
piemontese e per l'intera Regione Piemonte in generale un'occasione
di promozione turistica fondamentale oltre che di ritorno
economico. Basti pensare anche in tono minore al Sestrière, a
Madonna di Campiglio, a Cortina, a tutte quelle località che ogni
anno la Coppa del mondo di sci alpino mette in vetrina e che ha
reso note al mondo intero, località che anzi vivono di riflesso
delle manifestazioni sportive che vengono presentate e organizzate
in queste località.
A fronte dell'assegnazione delle Olimpiadi a Torino occorre
ricordarci che la Valle d'Aosta purtroppo ha detto no a
quest'importantissima, fondamentale occasione per rilanciare il
proprio comprensorio sciistico. Ha detto no in due tempi: ha detto
no con il famoso referendum contro la candidatura olimpica di Aosta
1998, ha detto no un anno fa circa, quando il Comitato promotore
per le Olimpiadi dei giochi invernali a Torino chiese un incontro
con una delegazione valdostana per avere una possibilità di
collaborazione fra Valle d'Aosta e Piemonte per l'organizzazione
dei giochi invernali. Da quello che emerse sui giornali qual
diniego fu motivato con una questione di opportunità tenuto conto
del risultato del referendum contro la candidatura olimpica di
Aosta 1998 e forse implicitamente per non disturbare la candidatura
della cittadina elvetica di Sion, la quale non riesco ancora a
capire quale sostegno avrebbe potuto portare al turismo
valdostano.
Come dicevo, il no della Valle d'Aosta è un no che deve far
meditare anche perché sicuramente una collaborazione con il
Comitato organizzatore delle Olimpiadi di Torino avrebbe permesso
di rilanciare la nostra offerta turistica per quanto riguarda
soprattutto il comprensorio sciistico dato che negli ultimi periodi
si sono presentate delle difficoltose condizioni d'incremento
turistico nella nostra Regione.
Negli scorsi anni, nonostante le campagne pubblicitarie
miliardarie dell'Amministrazione regionale, abbiamo purtroppo
assistito ad una lieve, ma costante diminuzione delle presenze
dovuta in parte anche - in certe situazioni che sono state
illustrate in quest'aula - alla scorretta informazione da parte dei
mass media nazionali come nel caso della valanga di Dailley o del
distacco del Seracco dalle Grandes Jorasses, eventi che hanno
creato infondati timori e fatto scappare i molti appassionati della
neve valdostana; se a questo aggiungiamo anche le conseguenze
dell'immane tragedia del Traforo del Monte Bianco, ci rendiamo
conto che le prospettive legate al turismo, in modo particolare al
turismo invernale, nella nostra Regione sono in calo.
Eppure, nonostante questo, nonostante da più parti sia stata
espressa la vocazione turistica della nostra Regione, si è
preferito, per quanto concerne le Olimpiadi, dire un duplice no sia
allora con il referendum contro la candidatura dei giochi olimpici
della Valle d'Aosta, sia con un diniego ad una sorta di
collaborazione con il Comitato promotore piemontese. Anche perché
giustamente, come dicevo, da Torino erano giunte delle richieste di
cooperazione, dopotutto Evelina Christillin, Presidentessa del
Comitato organizzatore, è di chiare origini valdostane: nonostante
questo è stato detto no.
Come Autonomisti avevamo fatto rilevare, in occasione di
quest'incontro fra la delegazione dell'Amministrazione regionale e
il Comitato organizzatore, che doveva essere il Consiglio regionale
a pronunciarsi sull'argomento, Consiglio che invece era stato
by-passato e completamente esautorato da una possibile discussione
molto importante soprattutto ai fini turistici vista la vocazione
turistica della nostra Regione.
In questi ultimi giorni sono emerse sugli organi d'informazione,
anche su quelli di pertinenza politica, dopo l'assegnazione dei
giochi olimpici a Torino, diverse preoccupazioni, espresse da parte
di esperti del settore turistico e sportivo.
Proprio per questo abbiamo voluto con quest'interpellanza
chiedere delucidazioni in merito a queste scelte fatte
dall'Amministrazione regionale in passato anche perché riteniamo
che sia il caso di verificare la possibilità di porre in essere una
forma di collaborazione, con il Comitato promotore piemontese per
creare delle sinergie promozionali di alto livello per la Valle
d'Aosta e per far sì che la manifestazione olimpica del 2006 possa
portare vantaggi anche al settore economico e turistico della
nostra Regione.
Ovviamente le modalità non possiamo definirle adesso, aspettiamo
la risposta per sapere se c'è l'intenzione di riprendere un
discorso in modo che si possa verificare quanto è stato scritto sui
giornali e cioè che le Olimpiadi di Torino porteranno sicuramente
dei vantaggi per la nostra Regione, cosa tutta da verificare perché
basti pensare ai giochi olimpici di Albertville o a quelli di
Chamonix: non so che vantaggi abbiano portato a Courmayeur o alla
Valle d'Aosta, ancora oggi all'estero identificano il Monte Bianco
con Chamonix. Questo per dire che non è la vicinanza che crea di
per sé una sicurezza, come è stato evidenziato sugli organi
d'informazione, dipenderà sicuramente dalle sinergie e dalle
collaborazioni poste in essere.
Penso che la cosa più importante sia quella di far rientrare la
nostra Regione nel circuito agonistico internazionale, cosa molto
difficile adesso proprio perché è stata scelta una località vicina;
qualcuno si dichiarava certo che ci verranno dei vantaggi, ma voi
pensate che sia facile organizzare una manifestazione a livello
mondiale? Con quali "atouts" potremo richiamare gli sportivi a
venire a provare le nostre piste quando avranno logicamente voglia
di provare le piste dove si terranno le Olimpiadi? Anche per questo
vogliamo avere delle delucidazioni su come si intende, sempre che
lo si voglia, creare questi tipi di sinergie, queste forme di
collaborazione con il Comitato promotore e per capire meglio certe
dichiarazioni che sono apparse anche su giornali politici, faccio
riferimento al "Peuple valdôtain" dove il delegato CONI della Valle
d'Aosta, Consigliere regionale Eddy Ottoz, ha criticato chi ha
permesso che si perdesse il treno dei giochi olimpici definendolo
"luron". Leggo testualmente nell'articolo
"luron"…
Marguerettaz (fuori microfono) … è
la traduzione di lazzaron…
(ilarità dell'Assemblea)
Lanièce (Aut) … e infatti lo stesso
Consigliere se l'è presa con chi "déclare que les jeux olympiques
apportent souvent davantage profits aux stations limitrophes qu'à
celles où les manifestations se déroulent".
Infine lo stesso Consigliere regionale ha fatto un cenno al
fatto che "nous..." - riferendosi all'Union valdôtaine -
"… avions malheureusement été forcés à
sacrifier, avec l'initiative référendaire contre les jeux, un
intérêt général à l'enjeu politique".
Dichiarazioni molto pesanti e che condivido perché sono
d'accordo sul fatto che molte volte bisogna cercare di distinguere
la questione politica dalla questione d'interesse generale.
Abbiamo perso un'occasione veramente grande, quindi ci auguriamo
che dalla risposta del Presidente della Giunta emergano delle
novità in merito ad eventuali possibilità di collaborare, sotto
certe forme, con il Comitato promotore delle Olimpiadi di Torino e
speriamo che anche la nostra Regione possa beneficiare, come è
stato scritto in modo così ottimistico, di ricadute positive, sia
sotto l'aspetto turistico che economico, dallo svolgimento delle
Olimpiadi a Torino.
Presidente La parola al Consigliere Tibaldi.
Tibaldi (FI) L'intervento di chi mi ha preceduto ha tracciato in
maniera puntuale ed articolata quella che è stata la storia di
questi ultimi anni relativamente alla questione olimpica, quindi mi
sento di ringraziarlo perché buona parte dell'intervento che volevo
fare anch'io era incentrato su una sintesi delle vicissitudini
degli ultimi anni, ma oltre al passato c'è il presente e il futuro
e la nostra interpellanza si incentra un po' di più sul presente e
sul futuro, sul presente 1999 e sul futuro 2006.
È vero, come dicevamo prima, che forse non bisogna soffermarsi
troppo sull'interpretazione delle parole, però in politica le
parole hanno un peso, devono avere come conseguenza i fatti, però
in politica le parole hanno un peso e in qualche maniera certe
parole devono essere anche misurate, ponderate e poi soprattutto
comprese.
Ultimamente sul tema olimpico abbiamo sentito interventi in
ordine sparso promananti da autorevoli esponenti della Giunta,
dallo stesso Presidente qualche tempo fa oppure da componenti della
maggioranza e, visto che non c'è la censura, possiamo fare anche
nomi e cognomi perché sono tutti in
quest'aula…
Da Consigliere regionale, ma anche da componente della Comunità
valdostana, debbo dire che certe affermazioni mi hanno lasciato e
ci hanno lasciati un po' sconcertati perché hanno creato un po' di
"fumus" e una certa confusione anche in chi doveva recepirle, ma
crediamo che le idee confuse siano anche in chi doveva farle queste
dichiarazioni, in particolare la nostra interpellanza si sofferma
proprio su alcune recenti dichiarazioni che sono state fatte e che
riguardano il tema olimpico, tema olimpico che ha avuto sempre
recentemente un epilogo favorevole per l'Italia in quanto sono
stati assegnati a Torino i giochi olimpici invernali del 2006, la
cosa non può che rallegrarci visto che Torino, oltre ad essere una
città d'Italia, è anche vicina a noi, però queste dichiarazioni
sulle quali ci siamo soffermati sono state elencate in
premessa.
In particolare sono due le dichiarazioni che stridono in maniera
evidente ed infatti a questo proposito chiediamo l'intervento della
Giunta regionale per la cosiddetta "interpretazione autentica",
diamo una possibilità all'apice della Giunta regionale per fare, se
vi riesce, un po' di chiarezza.
Prima dichiarazione dell'Assessore Lavoyer, Assessore regionale
al turismo, a "La Stampa" di martedì 22 gennaio scorso: "Per la
Valle d'Aosta può essere una grande opportunità il fatto che le
Olimpiadi siano state attribuite a Torino. Osservando esperienze
simili, avvenimenti di questo genere spesso hanno favorito più le
località limitrofe piuttosto che le sedi effettive". Questa è la
prima frase che ci ha lasciato profondi dubbi, probabilmente fa
parte di una riflessione acuta alla quale noi non riusciamo a
giungere e quindi oggi chiediamo di essere illuminati.
Seconda dichiarazione, sempre nel medesimo articolo de "La
Stampa", il Consigliere regionale Eddy Ottoz, nonché Presidente del
CONI, ma lo ha ricordato anche il collega Lanièce: "Si è persa una
grande opportunità, c'era la possibilità di fare un'olimpiade verde
senza cementificazione con vantaggi per tutti". Dichiarazione in
senso completamente opposto rispetto alla prima. È vero che c'è la
libertà di pensiero e noi la rispettiamo, la libertà di pensiero,
ma non solo di pensiero ma, visto che ci interessa anche una certa
univocità d'indirizzo politico, chiediamo attraverso
quest'interpellanza tre cose puntuali che sono sintetizzate nelle
tre domande che qui abbiamo scritto.
Primo: "se la Giunta si riconosce nelle dichiarazioni
dell'Assessore regionale o del Presidente del
CONI;"…
Viérin D. (fuori microfono) …
entrambe…
Tibaldi (FI) … potrebbero essere
anche entrambe, è una scelta dorotea, potrebbe anche arrivare a
dire: "Noi siamo e nell'una e nell'altra".
Seconda: "qualora ritenga plausibili le dichiarazioni
dell'assessore, come pensa che la localizzazione
piemontese… possa beneficiare una "zona
limitrofa" come la Valle d'Aosta;". Si tratta di capire questo in
maniera attenta perché, quando si tiene una manifestazione sportiva
per esempio a Courmayeur, anche non olimpionica, vorremmo sapere
come ne beneficia Gressoney. Non riusciamo a capire, nonostante una
distanza in linea d'aria ridotta, come una valle come Gressoney -
faccio un esempio - se la manifestazione agonistica si tiene in
quel di Courmayeur. Ripeto, può darsi che abbiamo perso qualche
passaggio e non riusciamo a comprendere, ma come noi tanti comuni
mortali non hanno capito questa dichiarazione.
"Quali sarebbero…" terza domanda
"… le "esperienze simili" dalle quali
l'assessore ha tratto tale profonda riflessione e se sono
concretamente dimostrabili." Non è sufficiente fare affermazioni di
questo genere per cercare d'impressionare favorevolmente l'opinione
pubblica locale e magari mettere un po' di tranquillità negli
operatori economici locali che sono piuttosto allarmati per una
serie di situazioni gravi anche dovute alla chiusura del tunnel e
quindi al turismo che è fortemente pregiudicato da quest'evento;
diamo piuttosto risposte concrete.
Anche in una recente intervista televisiva lo stesso Assessore
fece un discorso difficilmente comprensibile cercando di salvare
capra e cavoli, però abbiamo perso capra e cavoli e forse anche la
barca che serviva per guadare il fiume in questo caso. Vogliamo
fare un po' di chiarezza su questa situazione? Anche perché
Albertville, lo citava poc'anzi il Consigliere che mi ha preceduto,
non mi pare che abbia portato benefici evidenti o immediatamente
percepibili alla Valle d'Aosta e Albertville è al di là delle
montagne.
Siamo commossi dell'ultimo comunicato stampa che è stato fatto
relativamente ad un incontro che c'è stato ieri fra il Presidente
Deorsola e il Presidente Louvin, il quale è intervenuto come
pompiere di questa situazione, Louvin e il suo Ufficio di
presidenza, forse qua in versione un po' più collegiale rispetto a
qualche ora prima…
(ilarità dell'Assemblea)
… dove ci sono una serie di
dichiarazioni che sembrano i tasselli di un mosaico che cercano di
spegnere quest'incendio di polemiche e di affermazioni che si è
verificato in questi ultimi giorni sul problema olimpico.
Orbene, scherzi a parte, Giunta regionale e Presidente della
Giunta, dateci una risposta non solo a noi Consiglieri
interpellanti, ma anche all'opinione pubblica valdostana se ci sia
un po' di serietà e concretezza in certe affermazioni fatte e se ci
sia una remota possibilità di beneficiare in termini reali del
fatto che l'ubicazione a Torino delle Olimpiadi possa portare
qualcosa di positivo anche per la piccola Valle d'Aosta.
Presidente La parola al Presidente della Giunta, Viérin
Dino.
Viérin D. (UV) Nous remercions les Conseillers qui ont présenté
cette interpellation, vu qu'elle nous permet de faire le point de
la situation, d'apporter des précisions et de dépasser, tout en
respectant le pluralisme des idées et des avis, certains
malentendus.
Turin organisera les jeux olympiques d'hiver de 2006. Nous
pouvons féliciter le Comité organisateur et nous réjouir du
résultat qu'il a obtenu, mais il est néanmoins nécessaire
d'apporter quelques précisions vu que les sujets qui ont été
soulevés se rapportent - et je reprends une expression que je
partage de M. Tibaldi - au passé, au présent et au futur.
Tout en laissant à l'Assesseur Lavoyer les réponses concernant
le présent et le futur, permettez-moi d'apporter quelques
précisions concernant le passé. Il est à cet égard nécessaire de
préciser qu'il n'y a jamais eu de propositions officielles de la
part d'un comité organisateur concernant la collaboration de la
Vallée d'Aoste. Il y a eu, il est vrai, des contacts informels au
cours de l'année 1997, au mois de mars, à Bruxelles, avec M. Ghigo
qui m'avait annoncé cette possibilité et au mois de septembre, lors
d'une réunion à Turin, à la caserne des carabiniers, Place Carlina,
réunion organisée par le Général Romano. C'est au cours de cette
réunion, à laquelle étaient conviés des responsables politiques et
sportifs des Régions Piémont et Vallée d'Aoste, que nous avons
exprimé une série de réserves ou plutôt une difficulté à nous
exprimer. Et ce, compte tenu des temps qui nous étaient demandés
quant à une hypothèse de collaboration, qui n'était pas tout à fait
définie, et compte tenu de la nécessité, sur un thème qui avait
déjà vu la Communauté valdôtaine profondément engagée et divisée,
de rechercher un large consensus et tout en considérant également
que nous étions, en septembre 1997, en fin de mandat, en fin de
législature et que n'importe quelle décision engagerait la
responsabilité du prochain Conseil régional. D'où, la nécessité
encore plus évidente d'éviter de parcourir le même chemin qui avait
amené à ce référendum portant abrogation de la loi qui finançait le
Comité organisateur pour la candidature d'Aoste aux jeux olympiques
de 1998.
Suite à cette réunion, il n'y a plus eu aucun contact, aucune
proposition officielle qui nous a été adressée. Au-delà des avis
que nous pouvons formuler quant au bien-fondé d'un modèle de
développement lié à l'organisation des jeux olympiques, surtout en
considération des finalités de développement de notre Région et
tout en considérant les différences existantes entre une situation
que nous avons vécue au cours des années précédentes et une
hypothèse de proposition commune de candidature, nous aurions dû
fournir aussitôt une réponse positive. Après examen, le
Gouvernement a estimé ne pas être à même de fournir ces réponses.
Nous avons donc exprimé nos perplexités, dans l'attente que des
propositions officielles, qu'une présentation officielle des
modalités de cette collaboration nous soit présentée. Première
précision.
La deuxième précision que je veux apporter concerne le prétendu
soutien officiel de la Vallée d'Aoste aux candidats à
l'organisation des jeux olympiques de 2006, notamment à la
candidature de Sion. Je dois affirmer par ailleurs que personne ne
nous a jamais demandé un soutien concernant sa candidature.
Je rappelle à M. Marguerettaz la séance de l'Association
internationale des parlementaires de langue française et la
discussion qu'il y avait eu au sein de cette assemblée. Il n'y a
donc jamais eu ni sollicitations ni soutiens à n'importe quelle
candidature. Fort probablement, mais nous avions déjà eu à l'époque
l'occasion de préciser notre position aux journalistes valdôtains,
un malentendu s'est créé en raison d'une réunion du Conseil Valais
- Vallée d'Aoste qui s'est tenue à Sion.
A la fin de cette réunion, la délégation valdôtaine avait été
invitée à visiter les locaux du Comité organisateur. Le dossier de
la candidature de Sion ainsi que de tout le matériel relatif au
soutien de cette candidature nous ont été présentés. Nous avons, il
est vrai, à la fin de cette présentation - mais je pense que nous
aurions exprimé les mêmes propositions si le Comité organisateur de
Turin nous avait invités à visiter leur siège - souhaité bonne
chance à Sion. Cette précision, nous l'avions par ailleurs déjà
apportée à l'époque aux journalistes de la Vallée d'Aoste.
Aujourd'hui nous sommes un peu étonnés que l'on revienne sur ce
sujet. Nous espérions avoir définit exactement le déroulement et le
contenu de ces contacts et pourparlers.
Voilà les deux précisions que je voulais apporter quant au
passé; l'Assesseur Lavoyer maintenant exprimera nos appréciations,
je crois qu'elles sont sinon plus importantes, tout autant
importantes, sur les problèmes liés au présent et au futur et qui
ont un lien avec l'organisation des jeux olympiques de 2006 à
Turin.
Presidente La parola all'Assessore al turismo, sport, commercio
e trasporti, Lavoyer.
Lavoyer (FA) Chiarite le premesse relative al passato, cercherò
di rispondere in modo puntuale all'iniziativa del gruppo degli
Autonomisti e del gruppo di Forza Italia partendo dal presupposto
che qui non sono in discussione i giochi olimpici a Torino o in
Valle d'Aosta.
Parlando del presente e del futuro, dobbiamo prendere atto di
una situazione oggettiva che i giochi olimpici sono stati assegnati
a Torino, quindi tutte le mie considerazioni e anche le
dichiarazioni fatte agli organi d'informazione erano relative ad un
dato di fatto che non possiamo più discutere e non erano
dichiarazioni legate al fatto che era meglio che siano a Torino
piuttosto che in Valle d'Aosta.
Partendo da questo dato di fatto, sui punti 1 e 2
dell'interpellanza del Consigliere Lanièce si può affermare che dal
punto di vista politico non esiste nessun atteggiamento di chiusura
nei confronti del Comitato organizzatore Torino 2006.
Un'eventuale collaborazione potrà comunque essere esaminata nel
momento in cui si potranno creare dei presupposti concreti sui
quali la Giunta e il Consiglio regionale potranno esprimere la
propria opinione; attualmente di concreto, dal punto di vista di
un'ipotetica collaborazione, come ha già sottolineato il
Presidente, non esiste nulla, quindi allo stato attuale le
affermazioni e le posizioni favorevoli o meno a delle
collaborazioni sono delle affermazioni e delle posizioni più che
altro virtuali che possono far parte del gioco politico o della
propaganda.
In conclusione la posizione della Giunta è una posizione di
apertura per esaminare proposte concrete di collaborazione.
Attualmente di concreto non vi è nulla, a parte le innumerevoli
dichiarazioni di personaggi politici. L'unica vera certezza è la
convinzione che in linea generale si può ritenere che, anche a
prescindere dall'istituzione di formali rapporti collaborativi, la
manifestazione olimpica avrà comunque un impatto mediatico
favorevole per l'insieme delle zone situate sul versante italiano
dell'arco alpino occidentale.
Sotto il profilo strettamente organizzativo è altresì possibile
che il Comitato piemontese possa riscontrare l'esigenza di avviare
forme di collaborazione, ad esempio per quanto riguarda la
disponibilità di ricettivo o altre analoghe esigenze di tipo
logistico anche riferite alla localizzazione di alcune strutture
per lo svolgimento dei giochi. Sono tutte ipotesi che potranno
naturalmente essere favorevolmente esaminate e potrebbero produrre
effetti positivi sull'offerta turistica regionale. In parte si è
quindi già risposto anche al punto 2 dell'interpellanza
sull'eventuale collaborazione.
Sin da subito invece si può agire sul versante promozionale
prendendo atto di un fatto concreto e cioè che Torino, che dista da
noi 100 chilometri circa, sarà la sede dei giochi olimpici
invernali del 2006, quindi il primo effetto positivo è una campagna
promozionale a livello nazionale ed internazionale da qui al 2006
che tenga conto di un afflusso di turisti notevole in una località
che si trova a 100 chilometri dalla Valle d'Aosta. Ci sarà la
possibilità di andare a sensibilizzare questi potenziali turisti
affinché, nel periodo di soggiorno più o meno lungo in quelle
località, possano anche cogliere l'occasione per visitare la Valle
d'Aosta.
Sul punto 3, che chiede: "se ritiene fondati i timori circa la
possibilità di ricadute negative nel nostro settore turistico, in
virtù dell'interesse sempre maggiore che le Olimpiadi Invernali del
2006 avranno nei confronti del territorio piemontese, a scapito di
quello valdostano…", si ritiene al
contrario che tale evento non potrà che portare benefici per la
Valle d'Aosta.
Se da un lato infatti si ribadisce quanto sopra detto circa
l'effetto alone che i giochi avranno sull'insieme del versante
alpino occidentale italiano, dall'altro non si può non considerare
favorevolmente il positivo impatto e la generale azione di stimolo
che un mercato maturo come è quello italiano degli sport della
neve, il quale non dimentichiamo resta il nostro mercato
principale, mercato che certamente riceverà nel suo complesso
quell'effetto di trascinamento che altri eventi o altri fenomeni
prima di adesso, ad esempio il fenomeno "Tomba", potrà avere questo
trascinamento dall'effettuazione nelle nostre Alpi di una
manifestazione di così alto livello.
Per venire, in conclusione, al quesito dell'iniziativa del
gruppo di Forza Italia, tralasciando le premesse sulle quali ha già
risposto il Presidente della Giunta, sulle dichiarazioni del
sottoscritto e del Consigliere Ottoz, vorrei precisare che fino a
prova contraria ogni Consigliere ha la possibilità di esprimere le
proprie opinioni senza doverle forzatamente concordare con
l'Assessore competente in materia e senza che le proprie opinioni
debbano forzatamente rappresentare le posizioni politiche di un
gruppo o della maggioranza stessa ma, al di là di queste
affermazioni, le opinioni espresse non possono essere raffrontate
in quanto il Presidente del CONI nelle sue dichiarazioni parlava
del ruolo della Regione nella fase antecedente l'assegnazione delle
olimpiadi 2006 e la sua opinione è un'opinione da rispettare in
quanto tale.
Le affermazioni dell'Assessore sono una risposta a quella che
può essere la posizione a caldo dell'Assessore dopo che è stato
definito l'evento che assegnava le olimpiadi a Torino, quindi le
mie affermazioni prendono atto di una situazione di fatto e
riguardano la possibile futura evoluzione di un evento già di per
sé definito nella sua localizzazione. Non ho rilasciato
dichiarazioni sul ruolo passato della Regione, sul ruolo futuro io
penso che per la Valle d'Aosta può essere un'opportunità comunque
da saper cogliere e ritengo che anche il Consigliere Ottoz ne
convenga.
Non penso che il Consigliere Lanièce o il Consigliere Tibaldi
auspicassero da parte dell'Assessore su quest'evento una
dichiarazione alla Tafazzi, tanto per intendersi. Penso che il
posizionamento dei giochi olimpici in una località vicina alla
nostra Regione (100 chilometri) sia un'opportunità da saper
cogliere ed era in questo senso che andavano le mie dichiarazioni:
se i giochi olimpici sono localizzati nell'arco alpino occidentale
in una località a 100 chilometri dalla nostra Regione, è senz'altro
una situazione più favorevole che non una localizzazione in
Germania, in Norvegia o in Inghilterra. In questo senso penso che
la Giunta si riconosca totalmente in questa posizione che è quella
ampiamente illustrata.
Rispondendo ai punti dell'interpellanza, questa posizione è
stata ampiamente illustrata rispondendo all'interpellanza del
Consigliere Lanièce.
Per rispondere agli altri quesiti si può affermare che, vista la
vicinanza della nostra Regione all'area dei giochi e vista la
promozione a livello mondiale che l'avvenimento crea, tutta l'area
dell'arco alpino occidentale riceverebbe grandi benefici dal punto
di vista promozionale. Non penso che la promozione di un'area in un
cerchio di 100 chilometri circa a livello mondiale possa avere
questa distinzione così puntuale come ipotizza il Consigliere
Tibaldi.
La nostra Regione comunque non subirà quegli aspetti che hanno
delle parti di negatività, aspetti che tali iniziative comportano
nelle località specifiche dove vengono localizzate le strutture fra
cui la realizzazione d'infrastrutture enormi d'incerta redditività
futura oltre ad una temporanea espulsione della clientela
tradizionale dalle medesime stazioni.
Questi sono dei dati che possono essere negativi nelle stazioni
specifiche dove vengono localizzati i giochi. Quando si parla di
aree limitrofe, non si parla solo della Valle d'Aosta, ma si parla
di tutte le località limitrofe dell'arco alpino occidentale, non ci
riferiamo solo alla nostra realtà, ma ci riferiamo a tutti quei
centri dell'arco alpino che, pur non ospitando direttamente le
gare, possono trarre benefici da quest'evento senza sopportare le
inevitabili servitù dello stesso, quindi le mie dichiarazioni
nascono da un'analisi oggettiva che sottolinea un ruolo positivo
possibile che la Valle d'Aosta può giocare traendo benefici di
ricaduta importanti se sapremo correttamente cogliere l'occasione
di quest'evento che ormai è un dato di fatto oggettivo del quale
dobbiamo prendere atto.
Presidente La parola al Vicepresidente Viérin Marco.
Viérin M. (Aut) Onestamente occorrerebbe discutere di questo
tema magari in un prossimo futuro in una mozione in modo da dare la
possibilità di parlare agli altri colleghi; sarebbe molto
interessante perché mi sembra che la Giunta abbia in
quest'occasione, come in altre due o tre occasioni che hanno già
contraddistinto questo primo anno di legislatura, incappato in un
problema molto delicato e molto difficile per la Giunta, per la
maggioranza, proprio perché, essendo un tema che dovrebbe essere
oltre l'ostacolo, come ha detto il collega Lanièce prima, qualcuno
l'ostacolo lo ha superato, altri continuano a rimanere rinchiusi in
quella stanza creata anni or sono, creata non per il bene della
Valle d'Aosta, ma per un discorso prettamente politico. Se poi quel
qualcuno continua a sostenere questa tesi quando dall'altra parte
combatte il politichese, vuol dire camminare all'incontrario di
quello che si vorrebbe.
Mi viene difficile giustificare anche questo comportamento
perché si può giustificare tutto o quasi in politica, ma non si può
giustificare quando una maggioranza o una forza politica mantengono
una tesi per ordini di scuderia, tesi che potrebbe creare e ha già
iniziato a creare non pochi problemi visto anche che l'Assessore
competente una volta non era schierato su questo fronte, mentre
oggi mi sembra che si debba schierare sul fronte del no alle
olimpiadi.
Perché dico questo? Se da una parte possiamo accettare il
discorso del Presidente della Giunta che rivendica l'atteggiamento
di non poter dire più di tanto sì a Sion oppure no a Sion, sì a
Torino, no a Torino, lo possiamo anche capire perché abbiamo dei
rapporti di un certo tipo, non capiamo perché ci si ostina nel dire
che questo discorso ci interessa fino a lì, porterà dei benefici
comunque, non siamo lì a chiedere niente o a trovare un'intesa per
cercare di portare qualche beneficio in più alla Comunità
valdostana, quello che arriverà arriverà, noi siamo convinti che un
beneficio arriverà in maniera indiretta, tranquillamente, senza
nessuno sforzo.
Rispetto a questa posizione toccata dall'Assessore - e sono
partito dalla posizione vista più da un punto di vista materiale
per arrivare dopo a quella più politica toccata dal Presidente -
l'Assessore dice: "Nessun punto di chiusura per i presupposti
concreti di una collaborazione, ci mancherebbe!". Forse andiamo a
dire a Torino: "Se c'è una comitiva di 600 persone non mandatecele
perché non ci interessa?" Vorrei vedere se arrivassimo a questo
punto e ancora dice: "Oggi è una possibilità comunque di
collaborazione virtuale e di mera propaganda politica di qualche
forza politica o personaggio politico valdostano".
Mi sembra che, quando lei dice questo, Assessore, ed aggiunge
che l'unica certezza è un impatto positivo, mi sembra che lei abbia
cercato di arrampicarsi sui vetri oltre che fare il Tafazzi.
Dico questo perché, come dicevano prima i colleghi Lanièce e
Tibaldi, non sono state solo due le voci della maggioranza, ma sono
state tre e, nell'incontro che abbiamo avuto ieri fra il Presidente
del Consiglio del Piemonte e l'Ufficio di Presidenza della Valle
d'Aosta, convocato su due temi specifici: il tunnel e le Olimpiadi
del 2006, ad una domanda precisa del sottoscritto, che chiedeva se
con la futura promozione si pensa di sviluppare solo Torino o il
Piemonte od altro o si è anche disponibili ad eventuali proposte
economiche e finanziarie diverse, si è risposto in maniera molto
tranquilla - la leggo per evitare di dire cose non dette -: "Le
Olimpiadi sono state assegnate a una città, sarebbe un grosso
errore se le Olimpiadi fossero viste in senso stretto, in sé stesse
solamente, ma come per le gare il discorso può essere fatto molto
più allargato, anche con le tecniche informatiche e
radiotelevisive".
Il problema sostanziale è capire se politicamente questa Giunta
ha la volontà di creare dei momenti di dialogo che possono essere
ancora possibili oppure no perché, quando lei, Assessore, mi parla
di "nessun punto di chiusura per i presupposti concreti su una
collaborazione, oggi questa possibilità è piuttosto virtuale, di
propaganda politica", vuol dire aspettiamo e se ci chiederanno di
fare qualcosa, saremo disponibili.
Ma la nostra posizione non è questa, non è aspettare: "Siamo in
un cul de sac, Valle d'Aosta ci potete dare un aiuto?" Penso che la
Valle d'Aosta non debba aspettare questo momento anche perché
qualcuno che vede più distante di noi sia in politica che in
amministrazione, parlo della Francia, la Francia sta già iniziando
a fare quello che dicevo prima, sta già contattando il Comitato di
Torino per fare un discorso collaborativo e noi siamo ancora qui ad
aspettare, come ha detto lei e anche il Presidente, vediamo un
attimo se ci sono degli spazi di collaborazione. La Francia si sta
già muovendo ed è molto più distante della Valle d'Aosta.
Quando lei, Assessore, parla di effetti diretti che vengono
automaticamente, quando c'è stata l'Olimpiade di Albertville, il
tunnel era aperto, che effetto abbiamo avuto? Era una distanza
talmente più grande di quella con Torino? Che effetti abbiamo
avuto? Nessuno. Solo gli effetti che adesso la gente del mondo
dello sci, del mondo degli sport invernali si ricorda di
Albertville, di Courmayeur o di altre località di questo genere non
si ricorda.
Infine, sul discorso politico, Presidente, non possiamo
continuamente giustificare quest'assenza politica della Valle
d'Aosta su questo tema dicendo che non abbiamo avuto una richiesta
d'incontro ufficiale e che finora ci sono stati dei pourparlers in
riunioni informali e così via, ma dopo queste riunioni formali,
Presidente, con chi si è confrontato? Vorremmo sapere con chi si è
confrontato per definire se si doveva veramente ricercare un
consenso più ampio o meno perché se lei non si è confrontato con
nessuno, Presidente, deve assumersi le responsabilità future di
questi fatti. Se lei ha avuto queste proposizioni anche
informalmente, poteva benissimo trovare dei meccanismi, come si è
fatto per altre vicende, per attivare un confronto più ampio che
può essere con le parti politiche, ma anche con le categorie che
eventualmente possono essere interessate. Questo non è
avvenuto.
In conclusione, siamo veramente dispiaciuti di questa posizione
di giustificazione del passato, di giustificazione di questo
momento di stallo, di assenza completa nel ricercare un certo
accordo sulle Olimpiadi del 2006 e di vedere una Giunta che si
limita ad aspettare di vedere gli effetti che ricadranno sulla
Valle d'Aosta, convinta che sicuramente ce ne saranno. Noi non
condividiamo per niente quest'atteggiamento. Qui si continua ad
avere una miopia politica e si perde un'ennesima occasione perché
questa volta non si tratta di dover fare degli impianti e quindi di
dover intervenire sul territorio della Valle d'Aosta perché, se vi
ricordate, oltre ad essere allora un referendum più politico che
materiale, è stato anche un referendum giocato su tutto quello che
poteva essere la spesa per gli impianti e il deturpamento del
paesaggio valdostano. Oggi non si ragiona più su quelle cose, ma
per difendere quella scelta fatta anni or sono da un punto di vista
politico, si perde un'ennesima occasione e si continua a dimostrare
di avere una forte miopia politica.
Presidente La parola al Consigliere Lattanzi.
Lattanzi (FI) Credo che le riflessioni fatte dal collega Viérin
sulle risposte dell'Assessore confermano l'imbarazzo sia
dell'Assessore nel rispondere, sia dei consiglieri stessi ad
acquisire oggi quelle che sono informazioni addirittura
scioccanti.
Comprendo la difficoltà dell'Assessore perché, secondo noi,
l'Assessore è vittima di una perversa e cieca politica fatta negli
ultimi 8 anni. Non si può imputare all'Assessore oggi di dover
venire qui a rispondere di situazioni di cui egli stesso è vittima,
ma quello che è più grave è che non è vittima solo lui, ne siamo
vittime un po' tutti: la Valle d'Aosta, la sua economia, il nostro
futuro, vittime di una cieca politica di questi ultimi 8 anni di
cui il Presidente ha cercato di dare oggi una lettura, portando
delle motivazioni, delle giustificazioni che sono poi culminate in
una frase incredibile che l'Assessore ha utilizzato per esordire
che era quella: "Ma io parto da un dato di fatto, Torino ha nel
2006 le Olimpiadi, noi non le abbiamo". Questo è talmente lampante,
Assessore, che non c'è che un'altrettanta semplice risposta: non ci
siamo perché non abbiamo mai partecipato e continuiamo a
giustificare la nostra non partecipazione utilizzando
argomentazioni di tipo politico che non stanno più in piedi
soprattutto nel contesto in cui viviamo oggi.
E allora, visto che il Presidente si è impegnato nel dare una
giustificazione al passato e alle relazioni difficili che la Valle
d'Aosta si trova a dover gestire per quanto riguarda le olimpiadi,
credo che tre passaggi importanti li possiamo fare anche noi visto
che diamo anche noi una lettura politica a questo passaggi e i tre
passaggi importanti sono: il 1992 con il referendum; il 1994 con la
fantomatica riunione, perché solo così la si può chiamare, della
nostra delegazione valdostana per la risoluzione a favore delle
Olimpiadi di Sion; il 1997, momento degli incontri con il
Presidente della Regione Piemonte, Ghigo. Tre date che dicono cose
molto diverse fra loro, ma in realtà riunite da un'unica volontà,
la volontà che è scaturita da una faida politica partita nel 1992,
iniziata dall'Union Valdôtaine, una faida contro un comitato che
all'epoca era costituito da una maggioranza che non era questa,
Bondaz e Milanesio erano i personaggi che promuovevano una certa
operazione, era l'Union Valdôtaine che era all'opposizione, era
l'Union Valdôtaine che fece passare un referendum sui suoi elettori
diventando il partito dei Verdi tutto di un colpo e convincendo
anche gli elettori che poi democraticamente hanno scelto di non
avere le olimpiadi. E per giustificare quell'allucinata faida
politica, perché solo di faida politica si trattava, vi sono state
le successive posizioni aberranti da qualcuno addirittura concepite
come principio sano e giusto, basti citare la posizione di Joseph
César Perrin, Capogruppo dell'Union che in delegazione a Sion va a
sostenere con una votazione una risoluzione che appoggiava le
Olimpiadi a Sion e non a Torino. La follia politica fatta
demagogia.
È chiara poi la difficoltà del Presidente Viérin oggi, nel 1997,
nel 1998 e nel 1999, con l'evoluzione delle Olimpiadi verso Torino,
di dover sostenere una posizione politicamente insostenibile, ma se
vogliamo politicamente giustificata ed economicamente insostenibile
alla luce della situazione economica grave che la Regione Valle
d'Aosta sta affrontando perché così è e se non lo abbiamo ancora
capito, questo è ancora più grave.
Questi tre passaggi oggi portano la Valle d'Aosta a pagare un
prezzo altissimo in termini di benessere, di sicurezza e di futuro
proprio in un momento in cui perdiamo quasi 500 miliardi di entrate
dalla chiusura del tunnel su un bilancio di 2900 fra partite di
giro e tutto, una cifra rilevantissima, una cifra che pagheremo
salatamente e che richiederebbe non più una cecità ideologica, ma
un pragmatismo che possa permettere ai Valdostani di guardare con
tranquillità al loro futuro economico, così non è.
Oggi non c'è nulla, dice l'Assessore, e lì ha ragione, non c'è
nulla perché non è stato fatto e non viene fatto nulla
politicamente, come diceva Viérin oggi siamo in un cul de sac ed
aspettiamo che qualcuno ci chieda se per cortesia abbiamo una pista
da imprestargli piuttosto che un trampolino o una pista da bob da
ristrutturare.
Sempre che ci sia la volontà politica, come dice Viérin, di
farlo perché qui saremmo addirittura all'aberrazione che se
qualcuno mai ce lo dovesse chiedere, per sostenere sempre le follie
del passato magari qualcuno si inventa pure oggi che è meglio, come
dice l'Assessore, beneficiare di un effetto alone di Torino 2006
perché è solo a 100 chilometri di distanza senza dover pagare il
costo delle infrastrutture e dell'impatto ambientale, veramente -
mi si permetta di dirlo - tenere in piedi un castello con un
ragionamento che non sta in piedi nemmeno con il cemento
armato.
Come si fa a pensare che ci possa essere un effetto alone
intanto se non si fa niente per crearlo e soprattutto se lo si
subisce in termini passivi pensando che si possa beneficiare di un
effetto alone perché si tratta di Torino 2006, forse è bene
ricordare che non scieranno in Piazza San Carlo a Torino e neanche
faranno le gare di slittino in Corso Statuto perché se in linea
d'aria siamo a 50 chilometri dal Sestrière, probabilmente siamo a
qualche centinaia di chilometri da qualche vallata del Sestrière,
dove si giocheranno probabilmente i giochi e anche a distanza di
centinaia di chilometri dalle altre sedi di servizio che potranno
essere Limone Piemonte, piuttosto che altre situazioni. Allora
stare in una situazione economica nella quale la Giunta aspetta di
ricevere l'invito e addirittura giustificarsi perché abbiamo perso
qualche centinaia di miliardi d'introiti, credo che oggi sia una
situazione molto difficile, comprendo l'Assessore, comprendo anche
il Presidente, però credo sia venuto il momento di assumersi le
responsabilità di scelte sbagliate fatte in passato.
Credo che la Valle d'Aosta non possa giocare sulla propria pelle
gli errori di politici ideologicizzati e folli che ritenevano che
la candidatura di Sion, e quindi l'appoggio a quella candidatura,
fosse per demagogia politica e ideologia una candidatura più
inerente alla francofonia della Valle d'Aosta perché oggi siamo qui
a mendicare - e spero che lo si faccia - un posticino in un giro di
qualche migliaia di miliardi, miliardi che vedremo passare sì a
qualche centinaia di chilometri da noi, molto vicino a noi, ma che
le garantisco, se non facciamo nulla, li vedremo soltanto passare
in una situazione in cui economicamente la Valle d'Aosta, da qui al
2006, dovrà dare dimostrazione di capacità di produzione di
economia, di sviluppo, di benessere.
E, proprio perché siamo autonomi più degli altri, dobbiamo
ricordarci che la nostra finanza regionale dipende principalmente
dal nostro prodotto interno lordo, cioè da quello che la Valle
d'Aosta sa creare in termini di sviluppo: i famosi 9/10 che tengono
in piedi l'architettura finanziaria di questa Regione. Senza quegli
introiti, la Regione è in ginocchio, c'è disoccupazione, c'è
incertezza e questo per la miopia di un partito che non si rende
conto che è finito il momento della demagogia perché le ricchezze
regalate e sperperate non ci sono più e che bisogna essere capaci
di affrontare in termini economici, in maniera seria, i fatti
economici.
Credo che sia molto difficile avere delle opportunità di
sviluppo se abbiamo una classe politica che invece che impegnarsi a
correggere gli errori del passato, passa il suo tempo a
giustificare gli errori del passato. Credo che ci voglia il
coraggio di chi ha la responsabilità del futuro di questi
Valdostani per almeno i prossimi 4 anni che sono guarda caso 4 anni
che sono proprio vicino alla realizzazione di quei giochi e dico di
quei giochi in termini economici come di tanti altri fatti
importanti.
La disponibilità della Regione Piemonte, espressa dal Presidente
ieri, credo sia una disponibilità da cogliere assolutamente, da non
perdere tempo, da sospendere il Consiglio per andare a fare una
telefonata perché sono centinaia di miliardi che non ci possiamo
permettere di perdere, soprattutto quando il motivo della perdita è
un motivo d'ideologia che oggi consideriamo folle. Siamo tutti
Valdostani nella stessa barca, sopravviveremo come Valdostani se
saremo capaci di dare delle risposte e se la smettiamo di fare
della demagogia.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK