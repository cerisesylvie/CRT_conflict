Consiglio Regionale della Valle d'Aosta - Oggetto del Consiglio n. 2547 del 11 gennaio 2017 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CONSIGLIO REGIONALE
Attività consiliare d'aula
ORDINE PUBBLICO - FORZE ARMATE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2547 del 11 gennaio 2017 - Resoconto
OGGETTO N. 2547/XIV - Relazione al Consiglio regionale
sull'attività svolta dalla I Commissione consiliare permanente
nell'ambito delle funzioni di Osservatorio permanente sulla
criminalità organizzata in Valle d'Aosta.
Rosset (Presidente) -
Con 28 Consiglieri presenti
possiamo riprendere i lavori pomeridiani. Eravamo giunti al punto
n. 22 dell'ordine del giorno. Ha chiesto la parola il Consigliere
Borrello; ne ha facoltà.
Borrello (SA) -
Oggi ci troviamo ad analizzare questo
punto iscritto all'ordine del giorno: la relazione al Consiglio
regionale sull'attività svolta dalla Commissione da me presieduta
in merito alle funzioni rispetto all'Osservatorio permanente sulla
criminalità organizzata in Valle d'Aosta, ai sensi dell'articolo
31bis del Regolamento interno. La Commissione, proprio ai sensi
dell'articolo appena citato, si è prodotta per audire i soggetti in
grado di fornire alla stessa un supporto per l'esame del suddetto
fenomeno e presentare ogni anno al Consiglio regionale una
relazione che potesse dare accortezza della sensibilità sul
territorio rispetto a queste problematiche. La relazione, che è
agli atti, descrive tutte le audizioni prodotte. Vi leggerò solo
quanto è stato approvato all'interno della Commissione in merito
all'attività svolta dalla stessa nel percorso di questi mesi.
Il Consiglio Valle, nel luglio del 2013, ha votato all'unanimità
una mozione in cui si chiedeva alla I Commissione di verificare le
modalità per l'istituzione, presso il Consiglio regionale, di un
Osservatorio permanente sulla criminalità organizzata di stampo
mafioso in Valle d'Aosta. Nell'ambito della discussione all'interno
della I Commissione sono stati esaminati la legge regionale n.
11/2010 (Politiche e iniziative regionali per la promozione della
legalità e della sicurezza) e i "protocolli della legalità"
sottoscritti dalla Regione, unitamente al lavoro svolto dalla
Commissione speciale per l'esame del fenomeno delle infiltrazioni
mafiose in Valle d'Aosta, istituita nella scorsa legislatura. Sono
state poi approvate dall'Assemblea, nella seduta del 14 gennaio
2016, due modifiche del Regolamento interno al Consiglio regionale:
la prima, volta ad includere tra le competenze della I Commissione
quella in materia di politiche per la legalità e la sicurezza e, la
seconda, finalizzata ad assegnare alla stessa Commissione le
funzioni di Osservatorio permanente sulla criminalità organizzata
in Valle d'Aosta. Tali funzioni trovano poi pratica attuazione in
un programma di audizioni di soggetti, considerati strategici per
consentire il monitoraggio della situazione socioeconomica della
Valle d'Aosta, e nella presentazione di una relazione annuale al
Consiglio regionale, relazione che è agli atti.
Allo scopo di individuare i settori maggiormente esposti al
rischio di penetrazione di criminalità organizzata in Valle
d'Aosta, la Commissione ha individuato tutta una serie di figure
istituzionali che, sulla base delle rispettive funzioni, fossero in
grado di fornire contributi utili all'acquisizione di elementi
conoscitivi in ordine al presente fenomeno. Successivamente è stato
predisposto un programma di audizioni che ha visto, quale primo
atto di lavoro e di analisi del fenomeno, l'incontro, il 29
settembre, con il Comandante del Corpo forestale della Valle
d'Aosta. L'attività di ricognizione e di ascolto è proseguita poi
il 13 ottobre con l'audizione del Questore, del referente
dell'Associazione
Libera Valle d'Aosta
e del Presidente
della
Chambre valdôtaine des entreprises et des activités
libérales
. Sono poi seguite, in data 20 ottobre, l'audizione
del Comandante del Comando regionale della Guardia di finanza e, il
3 novembre, quella del Comandante del gruppo dei Carabinieri di
Aosta. Alla luce di quanto emerso nel percorso ricognitivo e
conoscitivo attuato dalla Commissione stessa, si è prodotta la
presente relazione riassuntiva per permettere ad ogni singolo
Consigliere di prendere informazioni, di aumentare la sensibilità,
il grado di consapevolezza e mantenere alto il livello di
attenzione su una tematica così importante.
All'interno della I Commissione è stato attuato un
approfondimento rispetto a queste tematiche, una valutazione di
carattere generale, andando a prestare particolare attenzione a non
sovrapporsi con le competenze degli Organi di polizia e
giurisdizionali. Ripeto, la volontà è quella di mantenere la soglia
di attenzione il più elevata possibile rispetto a queste
tematiche.
Penso che la relazione all'interno del Consiglio sia un momento
importante per poter dare un segnale rispetto alla cittadinanza di
quanto queste problematiche legate alla criminalità organizzata
siano importanti da valutare e da monitorare.
Presidente -
Ha chiesto la parola il Consigliere Bertin;
ne ha facoltà.
Bertin (ALPE) -
Un breve intervento sui lavori svolti in
Commissione. Come è stato riportato, questa attività si svolge
nell'ambito di competenze attribuite alla I Commissione; da questo
punto di vista era un intervento atteso, anche perché queste
competenze riguardo alla criminalità non erano affidate ad alcuna
Commissione in particolare. Si è poi voluto, secondo me, utilizzare
strumentalmente la I Commissione per affidare le competenze di un
Osservatorio. Purtroppo la I Commissione non può essere un
Osservatorio vero e proprio, poiché gli Osservatori hanno
caratteristiche ben precise che sono quelle di avere anche delle
conoscenze tecniche, e dovrebbe essere svolto in un altro ambito.
Tra l'altro su questo argomento si era presentata una proposta di
legge che andava ad istituire un vero e proprio Osservatorio con
figure tecniche, che potevano essere in grado di interpretare il
fenomeno complesso come quello della criminalità organizzata e
servire da supporto all'attività sia del Consiglio (in fase
legislativa) che del Governo regionale (in fase di esecuzione).
Purtroppo si è scelto di affidare queste competenze alla I
Commissione, la quale ha comunque svolto diligentemente il suo
compito nel sentire tutti gli operatori del settore e le Forze
dell'ordine sulla questione. Abbiamo svolto questo compito in modo
diligente, dal punto di vista generale abbiamo certamente svolto il
nostro compito, ma finisce tutto lì. Probabilmente un Osservatorio
avrebbe avuto un'utilità ben diversa.
Tornando ai lavori svolti, le novità di questo periodo le
conosciamo tutti, al di là degli interventi in Commissione: in
questi due anni c'è stato soprattutto un evidente intervento nel
settore economico da parte delle organizzazioni criminali di stampo
mafioso. Come dicevamo questa mattina, e come hanno anche
confermato molti esponenti delle Forze dell'ordine operanti in
Valle, nella nostra Regione i fenomeni tipici dell'operare delle
associazioni mafiose sono presenti in misura minore, poco
significativa, e questo per una scelta strategica delle
associazioni stesse. Non si dedicano alle attività più evidenti non
perché non vogliono farlo o perché non ne siano capaci, ma perché
ritengono questo un pericolo (per attività più evidenti intendo
quelle legate all'usura, alle estorsioni e quelle che si
ricollegano ad un controllo del territorio). Queste attività creano
generalmente un allarme sociale, e quindi un'attività di questo
genere genera anche delle reazioni nella popolazione. Si tratta di
una scelta strategica quella di non creare allarme sociale in Valle
d'Aosta e di lasciare la Valle d'Aosta tranquilla per operare
invece in altri settori:
in primis
, per infiltrarsi nel
tessuto economico della nostra Regione, poiché l'obiettivo
principale resta fare soldi e aumentare il proprio potere.
Rivelatore sotto questo punto di vista, lo ripeto, sono le quattro
interdittive antimafia emesse nei confronti di altrettante imprese
edili valdostane e, da ultimo, l'amministrazione giudiziaria di
un'importante società, edile anche questa, emessa dal tribunale
alcune settimane fa.
È un quadro preoccupante quello delle infiltrazioni nel tessuto
economico della nostra Regione che, alla lunga, può avere effetti
molto negativi sul sistema economico. Come sappiamo,
l'infiltrazione delle organizzazioni criminali nel tessuto
economico può avere effetti estremamente negativi dal punto di
vista della concorrenza e del funzionamento del sistema e, in
generale, anche degli effetti sociali molto gravi. Bisogna stare
attenti, perché questa è la scelta strategica delle organizzazioni
di tipo criminale al Nord, in particolare in Valle d'Aosta. Non è
una questione di lupare, coppola, di controllo e usura o di
controllo del territorio; nel nord Italia, in particolare nella
nostra Regione, si è fatta una scelta diversa: non apparire e
infiltrarsi il più possibile nel settore economico. Questa è la
scelta e bisogna stare molto attenti, perché gli effetti sia sul
sistema economico che sulla qualità della vita in prospettiva
sarebbero molto pesanti. È un tema al quale ho dedicato una parte
significativa della mia attività; credo che su questo si giochi il
futuro della nostra Regione e non bisogna abbassare la guardia.
Una guerra senza quartiere va fatta contro le organizzazioni di
questo tipo e la legalità deve essere il principio sul quale ogni
azione deve essere svolta da parte dell'Amministrazione in
generale. Il principio di legalità deve essere tenuto come
prioritario in questa Regione; se si cede su questo, in futuro
diventa poi difficile per la nostra Regione. Resta una
preoccupazione generale sulla mancanza di strumenti per capire cosa
sta succedendo, questi sono gli elementi che emergono: per la
politica è difficile capire cosa sta succedendo, perché non ne ha
gli strumenti. Sarebbe importante o sarebbe stato importante
dotarsi di strumenti più efficaci, se non altro per capire cosa sta
succedendo per poi poter intervenire.
Presidente -
Ricordo ai colleghi che siamo sul punto n.
22 dell'ordine del giorno. Non ci sono altri interventi, possiamo
chiudere la discussione? Dichiaro chiusa la discussione.
Prendiamo quindi atto della relazione fatta dalla I
Commissione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK