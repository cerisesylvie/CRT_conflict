Consiglio Regionale della Valle d'Aosta - Oggetto del Consiglio n. 2565 del 21 marzo 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
FINANZA REGIONALE E LOCALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2565 del 21 marzo 2007 - Resoconto
OGGETTO N. 2565/XII - Sanzioni amministrative e pecuniarie
inflitte dal Ministero dell'economia a componenti di società
partecipate dalla Regione. (Interrogazione)
Interrogazione
Venuti a conoscenza del Provvedimento del Ministro
pro-tempore dell'Economia e delle Finanze del 18 novembre 2005 con
cui venivano inflitte, ai sensi dell'art. 144 del Testo Unico delle
leggi in materia bancaria e creditizia, le seguenti sanzioni
amministrative pecuniarie, per un totale di € 140.000,00:
1. ai componenti del Consiglio di amministrazione di "Aosta
Factor" S.p.a. € 7.000,00 ciascuno per carenze nell'organizzazione
nei controlli interni e nella gestione del credito e € 7.000,00
ciascuno per posizioni ad andamento anomalo e previsioni di perdite
non segnalate all'Organo di Vigilanza;
2. ai componenti il Collegio sindacale € 7.000,00 ciascuno
per carenza nei controlli interni e per posizioni ad andamento
anomalo e € 7.000,00 per previsioni di perdite non segnalate
all'Organo di Vigilanza;
3. all'Amministratore delegato € 7.000,00 per carenze
nell'organizzazione nei controlli interni e nella gestione del
credito e € 7.000,00 per posizioni ad andamento anomalo e
previsioni di perdite non segnalate all'Organo di
Vigilanza;
Tenuto conto dell'importanza di tali infrazioni rilevate
dalla Banca d'Italia e della necessità di conoscere con maggiore
precisione a quali posizioni anomale, a quali perdite e a quali
carenze si riferisca il provvedimento in oggetto;
Sottolineata l'opportunità di valutare con attenzione
l'attuale posizione degli Amministratori e dei Sindaci in
questione;
i sottoscritti Consiglieri regionali
Interrogano
il Governo regionale per conoscere:
1) a quali posizioni anomale, a quali perdite e a quali
carenze si riferisca il provvedimento in oggetto;
2) quali provvedimenti cautelari siano stati presi nei
confronti degli Amministratori e dei Sindaci sanzionati;
3) quali incarichi gli Amministratori e i Sindaci in
questione detengano ad oggi nella stessa società, in altre del
gruppo Finaosta o in qualunque società partecipata, a maggioranza o
meno, dalla Regione Valle d'Aosta in rappresentanza della
stessa;
4) se ci siano stati dei danni patrimoniali a carico di Aosta
Factor S.p.a. per le carenze e le mancate segnalazioni sanzionate
dalla Banca d'Italia e in particolare se vi siano state delle
sofferenze per crediti non più esigibili o comunque non
esatti.
F.to: Sandri - Fontana Carmela
Président
- La parole à l'Assesseur au budget, aux
finances, à la programmation et aux participations régionales,
Marguerettaz.
Marguerettaz (UV)
- Rispetto all'interrogazione, che
mette in evidenza un provvedimento del Ministero, vengono posti
alcuni quesiti, nella prima domanda si chiede:
"a quali
posizioni anomale... e a quali carenze si riferisca il
provvedimento in oggetto"
, nella quarta domanda si domanda:
"se ci siano stati dei danni patrimoniali a carico di Aosta
Factor S.p.a. per le carenze e le mancate segnalazioni..."
,
quindi faccio un collegamento logico fra la prima e la quarta
domanda, che sono strettamente collegate. Nell'ambito dell'attività
finanziaria le cosiddette "posizioni ad andamento anomalo" vengono
classificate secondo categorie differenti, sofferenze, incagli,
pratiche sorvegliate... sulla base di aspetti oggettivi, ma con
valutazioni anche di carattere soggettivo legate in particolare
alle stime circa le evoluzioni delle singole posizioni. Altra cosa
è la copertura dei rischi di credito effettivi o potenziali legati
alle suddette posizioni, che avviene attraverso la rettifica dei
crediti stessi e il ricorso ad appositi fondi rischi. Solo per
chiarire: nel momento in cui vi sono delle posizioni e il soggetto
è un soggetto posto sotto vigilanza, bisogna classificare e dare
delle indicazioni e queste comunicazioni vengono trasmesse a
istituti tipo la Centrale rischi, dove esclusivamente i soggetti
vigilati possono accedere per avere le informazioni sulle singole
posizioni. Nel caso in esame è emersa una valutazione da parte
dell'organo di vigilanza diversa da quella adottata dal "CdA" e dal
Collegio sindacale nella classificazione di singole posizioni,
comunque già tutte considerate fra quelle ad andamento anomalo con
conseguenti effetti anche sulle segnalazioni di vigilanza fatte
alla stessa Banca d'Italia. Sotto l'aspetto delle rettifiche ed
accantonamenti, quindi, le posizioni in discussione erano già state
adeguatamente coperte dagli stanziamenti già effettuati, il che ha
evitato di dover effettuare ulteriori interventi rettificativi o di
accantonamento a seguito dei rilievi della Banca d'Italia. A
conferma di quello che sto dicendo, nella relazione del "CdA" sulla
gestione, a corredo del bilancio 2005, documento disponibile perché
depositato in Camera di commercio e bilancio, peraltro sottoposto a
revisione volontaria da parte della "Deloitte & Touche"... e,
come prescritto dalla prassi di vigilanza, inviato alla Banca
d'Italia... vi è un passaggio che vi leggo:
"per quanto riguarda i crediti ad andamento problematico, la
prudente politica adottata in tema di rettifiche e di
accantonamenti negli esercizi scorsi ha consentito di recepire le
indicazioni formali dell'istituto di vigilanza senza dover far
ricorso ad ulteriori interventi in merito, nonostante il perdurare
della sfavorevole congiuntura economica, in particolare a livello
locale, che influenza tuttora l'entità delle partite anomale,
l'esigenza di rettifica del credito si è nel complesso ridotta,
consentendo di stanziare nell'esercizio 1.747.000 euro a fronte di
3.000.000 euro nel 2004".
In sostanza, le posizioni erano tutte segnalate, Banca d'Italia
ha ritenuto che alcune segnalazioni dovevano essere espresse in
modo più evidente, dal punto di vista formale, ha fatto questo
rilievo ma, dal punto di vista economico, erano tutte già
svalutate, quindi...
(interruzione del Consigliere Sandri, fuori
microfono)
... ma lei vuole il nominativo? Non possiamo dibattere di questo
su delle posizioni individuali che sono poste sotto la vigilanza di
Banca d'Italia. Le posizioni anomale vengono trasmesse alla
Centrale rischi, non possono essere oggetto... anche perché sono
aziende e non possiamo in mondovisione dare delle indicazioni che
si rapportano a una sfera regolamentata sotto Banca d'Italia.
Rispetto a tali posizioni, quindi non sono in grado di darle i
nominativi, perché vengono trasmessi in Banca d'Italia.
Quanto agli aspetti organizzativi, "Aosta Factor" aveva in corso
al momento dell'ispezione uno specifico progetto denominato
"Sistema controlli interni", che prevedeva un ambito triennale di
realizzazione, quindi a quel momento non era ancora completato; in
particolare, era momentaneamente scoperta la posizione di "internal
auditing", soprattutto in relazione alla difficoltà oggettiva di
reperire sulla piazza una risorsa qualitativamente adeguata. Già
alla conclusione dell'iter ispettivo la carenza era stata sanata e
reso operativo in gran parte il sistema dei controlli interni, che
già ante ispezione il "CdA" e il Collegio sindacale avevano
ritenuto necessario.
Rispetto alle altre 2 domande, questi sono i Consiglieri che a
suo tempo erano nel "CdA": Accornero Gabriele, Bianco Salvatore,
Cilea Giuseppe, Cuneaz Roberto, Deho' Enrico, Ferraris Ugo e
Frand-Genisot Gianni. Questi Amministratori sono tutti in carica,
ad eccezione del Sig. Bianco Salvatore, che è stato sostituito da
Bosio Marziano, e non ci sono più Cuneaz Roberto e Frand-Genisot
Gianni, che sono stati sostituiti da Mochet Jean Claude e Negretto
Alessandro. Per quanto attiene il Collegio sindacale, che era
composto come Sindaci effettivi da Vietti Claudio, Bonazzi Ivo,
Celesia Cesare con 2 Sindaci supplenti: Biancardi e Malferrari,
sono le stesse persone, ad eccezione di Celesia Cesare, che è stato
sostituito dalla dott.ssa Filetti Laura. Delle persone che oggi
sono ancora in carica ci sono il Consigliere Accornero Gabriele,
che è anche Consigliere in "Vallée d'Aoste Structure", il dott.
Cilea, che è Presidente della "Finaosta", Vicepresidente della
"Services aux crédits" e Presidente della "Servizi Previdenziali".
Dei Sindaci effettivi Bonazzi Ivo è anche Sindaco effettivo al
Casinò de la Vallée, Sindaco effettivo alla "Vallée d'Aoste
Structure", Presidente del Collegio sindacale in "CVA", ha delle
cariche da Sindaco supplente e ancora è Sindaco effettivo
dell'"IPLA"; la dott.ssa Filetti Laura è anche Presidente del
Collegio sindacale di "Vallée d'Aoste Structure" e il dott. Vietti
è Sindaco effettivo di "Aosta Factor", Presidente del Collegio
sindacale della "Casino de la Vallée" e Presidente del Collegio
sindacale della "Pila S.p.a.".
"Quali provvedimenti cautelari siano stati presi..."
,
tale terminologia ricorda un po' il Codice penale, ma rispetto a
questo gli amministratori hanno accolto le osservazioni di Banca
d'Italia e si sono adeguati alle loro prescrizioni.
Presidente
- La parola al Consigliere Sandri.
Sandri (GV-DS-PSE)
- Delusione abbastanza totale dal
punto di vista dell'interrogazione, così come è stata risposta
dall'Assessore Marguerettaz, ma grande soddisfazione perché
l'imbarazzo nel trattare tali questioni dimostra che è un tema su
cui andare ad approfondire e fare chiarezza. Intanto l'imbarazzo di
dire che non sono state delle osservazioni da parte del bollettino
di vigilanza della Banca d'Italia, che pubblica il decreto del
Ministero, ma una condanna a carico di queste persone al pagamento
di 14.000 euro ciascuno per quanto riguarda il "CdA", 14.000 euro
ciascuno per quanto riguarda il Collegio sindacale e 14.000 euro
per quanto riguarda l'Amministratore delegato. Non siamo di fronte
ad osservazioni che bisogna in qualche modo ottemperare, come
sembra sia stato fatto, ma a un danno patrimoniale preciso e
soprattutto a una mancanza di rispetto delle regole di buona
creanza che la Banca d'Italia dà e che non sono state rispettate da
tali Sindaci. Mi chiedo allora cosa sia stato fatto in materia, non
solo non è stato fatto nulla, ma questi Signori si sono ritrovati a
fare i Presidenti di "Finaosta", i Presidenti del Consiglio
sindacale della "Casinò S.p.a.", ad essere in "CVA", in "Vallée
d'Aoste Structure", "Servizi Previdenziali"... vanno bene per tutte
le stagioni!
Mi chiedo: ma che senso di responsabilità ha lei, Assessore, nel
momento in cui lei ha dimostrato che avevamo già messo da parte i
soldi per coprire le perdite... che evidentemente una perdita
significativa c'è stata... lei non ha avuto neanche il coraggio di
dire a quali fatture che non sono state scontate tale vicenda si
riferisce, perché ha qualcosa che non vuole dire in quest'aula: ciò
è grave, perché lei si trincera dietro la "privacy" e cose di
questo genere e io la sfido perché qui si sta parlando di soldi
pubblici, perché "Aosta Factor" è una ditta al 100% "Finaosta", di
cui il 75% e oltre del capitale è detenuto dalla Regione... questo
significa che noi, dalle sue parole, abbiamo autorizzato e siamo
contenti che questi Amministratori abbiano fatto un fondo rischi
per coprire delle cose che si sapeva che dovevano essere coperte,
perché era un danno. Questo è un danno ai cittadini della nostra
Regione e noi vogliamo sapere - e insisteremo su tale punto - i
nomi e i cognomi e i motivi di questa "cosa"; non solo, faremo in
modo che lei si convinca che vi è un'unica soluzione: chi ha
sbagliato paghi e si dimetta dalle cariche che ha in questo
momento, perché ha provocato un danno alla Regione di cui deve
rendere conto almeno con il senso di responsabilità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK