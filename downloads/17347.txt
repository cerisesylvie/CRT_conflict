Consiglio Regionale della Valle d'Aosta - Oggetto del Consiglio n. 701 del 23 giugno 1999 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.
Precedente
Successivo
Resoconto integrale del dibattito dell'aula
Oggetto del Consiglio n. 701 del 23 giugno 1999 - Resoconto
SÉANCE DU 23 JUIN 1999 (MATIN)
OGGETTO N. 701/XI Valutazioni circa l'attuale gestione dell'USL.
(Interpellanza)
Interpellanza A conoscenza della pubblica denuncia e minaccia di
sciopero delle Organizzazioni Sindacali del settore sanitario, a
seguito dell'arbitraria delibera del Commissario straordinario,
relativa alla ripartizione fra il personale del fondo per le
indennità di funzione;
Vista la richiesta fatta dalle Organizzazioni sindacali di
dimissioni dell'attuale direzione aziendale e la nomina del nuovo
Direttore Generale;
A conoscenza della grave situazione venutasi a creare nelle sale
operatorie e nell'unità operativa di anestesia e rianimazione;
della necessità di una organizzazione più razionale nei tre
laboratori di analisi per la mancata istituzione di un Dipartimento
unico; delle lamentele e proteste degli assistiti per le lunghe
liste di attesa per visite specialistiche, per la mancanza di posti
di letto, per dovere emigrare fuori Valle per potersi curare;
Preso atto altresì che la spesa prevista per il 1999 ammonta a
271 miliardi;
i sottoscritti Consiglieri regionali
Interpellano
la Giunta regionale e l'Assessore competente per conoscere:
1) se ritiene l'attuale gestione dell'USL adeguata alle esigenze
della comunità valdostana;
2) quali iniziative intende assumere per porre fine ad una
situazione che ormai è divenuta insostenibile per gli utenti
valdostani, costretti a subire l'inefficienza dell'USL, in un
settore importante come quello della difesa della salute.
F.to: Beneforti - Squarzino Secondina
Presidente La parola al Consigliere Beneforti.
Beneforti (PVA-cU) Da tempo da parte nostra sono stati portati
all'esame della Giunta e del Consiglio i problemi della sanità, ma
alle nostre denunce, interrogazioni, interpellanze e mozioni molto
spesso e volentieri è stato risposto che strumentalizzavamo tutto e
tutti. Le risposte che ci sono pervenute molto spesso sono state
date con un atteggiamento di sufficienza; risposte evasive, a volte
dispersive e anche incredibili, a volte anche offensive, ma la
verità viene sempre a galla.
Lo stesso Assessore nei giorni scorsi ha lanciato l'allarme
sullo stato della sanità nella nostra Regione, l'ho appreso dagli
organi d'informazione e non avendo letto smentite, vuol dire che lo
pensa veramente. Non ero presente in quella seduta, Assessore, non
sempre si può essere presenti da tutte le parti.
Si è reso conto anche l'Assessore che la situazione non è più
sostenibile; io dico meglio tardi che mai, ma una domanda viene da
porsi: cosa è stato fatto per prevenire la situazione in cui siamo
venuti a trovarci? Mancano i medici, ma cosa si è fatto per
trattenere coloro che se ne sono andati o che stanno per andarsene?
Cosa si è fatto per favorire l'arrivo di persone capaci, di
operatori sanitari capaci? Nel gettare l'allarme c'è da chiedersi,
a chi è stata lasciata in mano l'USL, come è stata gestita l'USL
della Valle d'Aosta. Quest'USL che è riuscita a far scendere anche
sul piede di guerra le organizzazioni sindacali di categoria che da
tempo non avevano mosso un dito e che oggi minacciano di scioperare
e paralizzare la vita dell'Ospedale. Se tutto questo accade, vuol
dire che la situazione non è proprio più sostenibile.
L'Assessore in una sua dichiarazione ha detto che fra gli
operatori della sanità c'è una concorrenza come nel calcio mercato;
può essere vero, Assessore, ma cosa si è fatto per eliminare questa
concorrenza all'interno della nostra Regione, per risolvere i
problemi interni al nostro Ospedale, per far comprendere che in
questo settore occorre la solidarietà umana, come anche da lei
rivendicato?
Oggi, alla luce di quanto sta accadendo, di fronte alla
situazione che si è venuta a creare di cui tutti hanno preso
coscienza perché a nessuno sfugge la situazione delle sale
operatorie e nell'unità operativa di Anestesia e Rianimazione, nei
centri di traumatologia invernali, che forse non apriranno per
mancanza di medici, nei laboratori di analisi dove addirittura si
bloccano anche i computer e di conseguenza anche l'attività; di
fronte alla situazione che si è venuta a creare per la mancanza di
posti letto, di medici e di infermieri, per le lunghe liste di
attesa per interventi e visite specialistiche; di fronte alle
grandi difficoltà in cui si trovano altri settori della sanità come
il pronto soccorso dove non sempre gli specialisti reperibili sono
presenti e arrivano nei tempi previsti; di fronte al privato che
lotta contro il pubblico, mi chiedo se si ritiene l'attuale
gestione dell'USL all'altezza e adeguata alle esigenze della
Comunità valdostana. Noi siamo convinti di no. Lo siamo stati prima
e lo siamo oggi, Assessore, ma credo che ne sia convinto anche
lei.
Allora quali iniziative si intende assumere per eliminare
l'inefficienza che esiste e che si sta aggravando? Come intendiamo
tutelare i cittadini e gli ammalati? Eppure, nel bilancio abbiamo
previsto 270 miliardi di spesa per la sanità; credo che non sia una
piccola cifra, la Regione fa ogni sforzo per venire incontro alla
cittadinanza, ma deve contrastare l'inefficienza che oggi esiste
all'interno dell'Ospedale.
Ritengo che sia tempo di dire basta a questa situazione e di
dire basta anche alle giustificazioni rilasciate dai rappresentanti
dell'USL che per ogni questione che si verifica cercano di
rispondere con una giustificazione semplicistica, a volte
infantile, che è non credibile né da noi né dall'opinione pubblica.
Ma nell'attuale situazione in cui siamo, anche per mettere in
pratica la riforma sanitaria prevista dal nuovo decreto
legislativo, occorre un'équipe all'altezza dei compiti che li
vengono affidati; pertanto occorre cambiare, ma cambiare sul serio.
Assessore, se non si cambia, se non si eliminano le inefficienze,
la situazione che attraversiamo nel settore salute in Valle d'Aosta
indebolisce sempre più il sistema sanitario regionale pubblico,
inoltre toglie ai cittadini la certezza di essere curati
gratuitamente nella loro Regione. Se non si cambia, si mantengono i
privilegi che danneggiano i cittadini e le forze migliori della
stessa sanità; si lascia alle unità operative la possibilità di
ridurre i posti letto senza alcun controllo; si lasciano
nell'incertezza tutti gli operatori sanitari.
Riteniamo che occorra essere rispettosi del diritto alla salute
del cittadino prima di ogni altro interesse ed opportunità
politica. Siamo convinti che occorre garantire ai cittadini il
diritto alla cura con prestazioni appropriate ed efficaci.
Siamo convinti che occorre garantire agli operatori della sanità
una progressione di carriera organizzata per meriti e obiettivi
raggiunti; che occorre dare all'USL una dirigenza a tutti i livelli
che sappia gestire il presente e il futuro, il futuro previsto -
come ricordavo prima - dall'ultima riforma approvata con il decreto
legislativo presentato dal Ministro Bindi. Riteniamo che solo così
si possa salvare la sanità pubblica nella nostra Regione.
Presidente La parola all'Assessore alla sanità, salute e
politiche sociali, Vicquéry.
Vicquéry (UV) Più ascolto il collega Beneforti, più mi rendo
conto che il populismo non ha fine. Non solo, più mi rendo conto
che il Consigliere Beneforti è più o meno bravo a descrivere i mali
o le inefficienze della sanità, a fare - usando un termine tecnico
- una diagnosi, ma mai, dico mai è in grado di proporre una
soluzione e lo sfido su questo versante.
Aspetto che lei, Consigliere Beneforti, mi faccia una proposta
costruttiva che non sia il populismo e la demagogia.
Prendo atto che lei mi accusa di atteggiamenti di sufficienza e
di risposte evasive e gliene do conto perché è volutamente un mio
atteggiamento a fronte delle sue denunce alla Magistratura. È un
mio atteggiamento voluto questo.
Lei ha scelto la strada della denuncia alla Magistratura, è
libero di farlo, ma mi sia permesso di dirle che io sono libero di
darle delle risposte che non sono evasive, ma sono risposte che
stanno nella logica di una corretta amministrazione.
Mi viene da pensare a volte ad una favola di Esopo, dove il
topolino che aveva ammazzato il leone veniva accusato delle massime
responsabilità: il topolino sta in questo caso nelle
amministrazioni regionali e nelle USL e il leone sta nel
ministero.
Il Consigliere Beneforti, esimio rappresentante del PPI in Valle
d'Aosta, dovrebbe sapere che la riforma "Bindi", che è stata votata
venerdì scorso, è stata definita dal Polo, dall'Onorevole
Berlusconi, un atto criminale; è stata definita da larghi strati
del sindacato medico e non medico una riforma che metterà in crisi
in modo assoluto il sistema pubblico. Evidentemente il Consigliere
Beneforti non può farlo perché esprime in modo eccelso questa
politica in Valle d'Aosta e i risultati elettorali gliene hanno
dato conferma, ma abbia almeno il buon gusto di non dare delle
responsabilità al topolino…
(interruzioni ripetute del Consigliere Beneforti, fuori
microfono)
… quando
… Consigliere Beneforti, lei che è
educato mi faccia il piacere di stare zitto, quando il Ministero
della sanità sta dettando le regole su tutti gli aspetti
applicativi di stretta competenza delle regioni.
Le farò vedere un'ultima risposta alla domanda avanzata dalla
Regione Valle d'Aosta per inserire un posto aggiuntivo ai posti di
specialità di Medicina interna, pagati con borsa di studio
dall'Amministrazione regionale, all'Università di Torino. La
risposta pervenuta dal ministro è: "No perché io, ministro,
definisco quali sono le necessità di specializzandi nelle diverse
università italiane, ivi compresa ovviamente Torino".
È inutile che mi si venga a dire che mancano medici specialisti,
quando noi, unica Regione in Italia, abbiamo fatto questa borsa di
studio per finanziare i giovani valdostani per potersi iscrivere
nelle specialità, borse di studio d'importo di circa 25 milioni
all'anno, e il Ministero della sanità con un imprimatur dice di no
perché i posti di specialità nelle varie università devono essere
programmati e definiti con il risultato, caro Consigliere
Beneforti, che non avremo più medici specialisti, non abbiamo
medici anestesisti, non abbiamo medici traumatologi e non avremo
medici specialisti di nessuna tipologia. Questo non per decisioni
politiche dei topolini, ma per decisioni politiche dei leoni.
Allora, o lo vuole capire questo, oppure dovremo fare in modo di
mettere in piedi dei corsi di aggiornamento dei consiglieri
regionali, non tutti evidentemente, sulle politiche sanitarie che
stanno andando avanti. E stanno andando avanti delle cose su cui
spero che il Consiglio regionale prima o poi prenda posizione
perché non possiamo accettare che il ministero ci venga a dire come
devono essere costituiti gli organi di gestione dell'USL, chi deve
dirigere, chi deve fare il responsabile di primo livello, questo è
stato detto fra le tante altre cose - alcune delle quali devo
riconoscere positive perché non tutto il decreto ha degli aspetti
negativi - nel decreto legislativo e gli effetti li vedremo nei
prossimi mesi.
Per rispondere puntualmente alla domanda perché non voglio
dilungarmi in quanto io stesso mi lascio prendere dalla passione
per questi argomenti, ma le ripeto, Consigliere, che la sfido ad
avanzarmi delle proposte e su quel terreno delle proposte mi
confronterò con lei perché è su quel terreno che mi sento di
ragionare e non sul populismo o sulla demagogia.
Ma per rispondere alle domande, alla prima la risposta è che
addirittura io ritengo che sia stata superiore alle aspettative la
risposta del commissariamento all'USL e posso elencarle una serie
di attività che erano ferme al 31 dicembre e che sono state
regolate in questi cinque mesi di attività, quali la definizione
dell'accordo per la retribuzione di posizioni di dirigenti medici e
veterinari per il 1998, la definizione dell'accordo per la
retribuzione di posizioni di dirigenti non medici per il 1998,
l'accordo di risultato per i medici veterinari e dirigenti non
medici del comparto, la definizione del piano di attività
aziendale, il completamento del budget del 1999, l'impostazione
dell'attività libero-professionale, l'avvio delle procedure per il
Millennium bug, l'avvio delle trattative sindacali per
l'applicazione del nuovo contratto collettivo del comparto e la
contabilità analitica.
Questi sono alcuni dei risultati raggiunti dall'attuale
commissariamento.
Per quanto riguarda il punto secondo, riconfermo comunque che la
situazione del commissariamento - su questo convengo con il
Consigliere Beneforti - non è sicuramente una situazione adeguata
ad una difficoltà gestionale quale quella di un'azienda complessa
com'è l'USL pertanto, come ho già avuto modo di dire, posso
confermare che stiamo lavorando sulla predisposizione di un disegno
legge che era già pronto, ma che ha dovuto aspettare l'entrata in
vigore del decreto legge per dare prime indicazioni per
l'applicazione dell'aziendalizzazione, ivi compresa la nomina del
direttore generale e dello staff previsto dai decreti
legislativi.
Spero di portare all'attenzione del Consiglio regionale al più
presto possibile questo disegno di legge, che è abbastanza
complesso, di modo che questa situazione di transitorietà e di
commissariamento venga a finire.
Presidente La parola al Consigliere Beneforti.
Beneforti (PVA-cU) Vede, Assessore, voglio solo dirle una cosa:
se invece di accusare, come fa oggi, di populismo e di demagogia,
avesse dato ascolto anche in passato alle proposte che sono venute
da questa parte la situazione sanità sarebbe diversa. Ho tutta la
documentazione con la quale siamo venuti in questa sede e con la
quale abbiamo indicato quali erano i problemi da risolvere e i
problemi da affrontare e lei ci ha sempre risposto negativamente,
che facevamo del populismo e della demagogia.
Chiudo perché lascio la parola alla collega Squarzino, le devo
dire solo una cosa: che la mia denuncia alla Magistratura è stata
presentata per ottenere il rispetto della legge. Per quattro mesi
in questo Consiglio abbiamo sostenuto che era illegale la nomina
del Dr. Bosso a Commissario dell'Ospedale e voi non lo avete mai
voluto comprendere; non avendolo voluto comprendere, per la prima
volta in vita mia ho fatto ricorso alla Magistratura.
Per quanto riguarda il discorso della riforma sanitaria a
livello nazionale, riteniamo che detta riforma sia indirizzata alla
difesa dell'assistenza sanitaria pubblica contro la privata: o
recuperiamo al pubblico l'assistenza verso gli ammalati, oppure
saranno i privati domani a dettare tutte le condizioni e a creare
quella concorrenza che anche lei ha denunciato nel precedente
Consiglio sui giornali.
Presidente La parola alla Consigliera Squarzino Secondina.
Squarzino (PVA-cU) Solo una battuta e poi una risposta. Prendo
atto con interesse del fatto che l'Assessore condivide le
osservazioni del Polo, quindi mi viene il dubbio che la forza
politica a cui lei appartiene, che ha fatto un'operazione politica
con il Centro Sinistra, con l'Asinello, delusa da questo, intende
cambiare padrone e si aggrappa al Polo. Mi sembra di aver capito
che lei condivida la valutazione del Polo rispetto alla riforma
"Bindi", considerato "un atto criminale". Ne prendo atto,
Assessore.
Per quanto riguarda l'interpellanza che avevamo presentato, non
sono soddisfatta della risposta che l'Assessore ha dato anche
perché era tutta tarata sul rapporto con il Consigliere Beneforti.
Credo che quando si fa un'interpellanza, si debba rispondere anche
politicamente e con dati di fatto agli argomenti che vengono
presentati.
Volevo sottolineare un aspetto, che non è stato affatto preso in
considerazione nella sua risposta, e cioè l'atto da cui prende
avvio quest'interpellanza. Qui cosa è successo? Questo voglio
ribadirlo in quanto penso che sia un fatto che esprime un giudizio
oggettivo sull'attuale gestione dell'USL. Prendo atto del fatto che
c'è voluto lo stato di agitazione da parte delle organizzazioni
sindacali per far accettare la formazione di commissioni miste,
sindacati ed azienda, per formalizzare una serie di modalità di
collaborazione. I sindacati erano stati molto chiari rispetto a
queste commissioni, avevano detto che volevano queste commissioni
per analizzare le tematiche, per preparare la documentazione, per
formulare ipotesi da presentare al tavolo della trattativa. C'è
voluta addirittura la dichiarazione di stato di agitazione perché
questo, che è un diritto sindacale normale, fosse accettato e
ancora c'è voluto lo stato di agitazione perché l'amministrazione
dell'azienda accettasse di confrontarsi con i sindacati per
stabilire quelli che sono i criteri per definire come distribuire e
spendere i soldi rispetto al lavoro che il personale svolge in più
rispetto al carico di lavoro normale.
Vorrei ricordare che lo stesso accordo di programma Regione -
USL avrebbe dovuto essere preso all'interno di una linea più ampia
di concertazione. Ora lei dice che noi siamo diversi da tutte le
altre parti d'Italia, è vero, però non vorrei che fossimo diversi
in senso peggiorativo. Dappertutto sono stati attivati dei momenti
forti di concertazione regionale, annuale, ma con previsione
triennale per cui ogni anno si riprendono un po' le cose che sono
state concordate per legge, momenti di concertazione con i
sindacati, con gli attori sociali, con gli interessati diretti
della sanità perché questo momento di concertazione deve servire,
da una parte, a passaggio d'informazione, dall'altra parte, per
concertare le priorità.
Vorrei ricordare che questo è un punto cruciale della nostra
sanità; abbiamo un piano socio-sanitario in cui c'è tutto, tanto,
moltissimi progetti, ma senza alcuna priorità, ma qual è il
soggetto che decide le priorità? Oggi come oggi il soggetto che
decide la priorità non so se è l'Assessore; da quanto mi risulta
sono le singole "lobbies" che di volta in volta si costituiscono su
determinati aspetti che premono perché quel punto che è nella
lettera a) del punto 2 del sottopunto 1.3 del punto 4 principale,
proprio lì, in fondo, così, sia considerato prioritario e sia preso
dal contesto generale e diventi quello essenziale su cui incentrare
la politica sanitaria in Valle.
Ci sono le priorità che vengono lette quando si prende in mano
l'intero programma, fra cui l'importanza del territorio, e ci sono
le priorità che giorno per giorno vengono portate avanti e che non
hanno niente a che fare con il territorio. Così ad esempio, per
quanto riguarda l'ospedalizzazione a domicilio, nell'accordo di
programma non c'è niente.
Che finalità aveva quest'interpellanza? La finalità era proprio
quella di far emergere alcuni punti cruciali, lo so che ce ne sono
sempre tanti, nei pochi minuti dell'interpellanza se ne prende uno
per dire che, così com'è la sanità in Valle d'Aosta, c'è qualcosa
che non funziona. La struttura portante, che dovrebbe essere
proprio questa concertazione fra azienda, assessorato, gli attori
sociali, questa non c'è, e ogni volta che un attore sociale ha
bisogno di far presente le proprie esigenze, deve ricorrere, se è
un sindacato, allo stato di agitazione, se sono singoli cittadini,
a mettersi insieme come "lobby" di consumatori e di utenti. Questo
stato di cose non va bene.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK