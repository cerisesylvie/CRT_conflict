Consiglio Regionale della Valle d'Aosta - Oggetto del Consiglio n. 917 del 28 settembre 1994 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
AMBIENTE
Flora e fauna
CACCIA E PESCA
Precedente
Successivo
Resoconto integrale del dibattito dell'aula
Oggetto del Consiglio n. 917 del 28 settembre 1994 - Resoconto
OGGETTO N. 917/X - Nuovi provvedimenti per favorire
l'abbattimento dei cinghiali. (Reiezione di risoluzione)
Risoluzione - Visto il Decreto prot. 15335/SF del 6 settembre
1994 inerente alle modalità per la caccia in battuta al cinghiale
dal 1° dicembre al 31 dicembre 1994.
Considerato che i provvedimenti adottati fino ad oggi per la
cattura o l'abbattimento dei cinghiali al fine di ridurre i danni
provocati dagli stessi alle colture agricole ed all'avifauna hanno
ottenuto scarsi risultati.
Considerato che il Decreto 15335/SF del 06/09/1994 è ancora più
restrittivo dei precedenti sia da un punto di vista burocratico che
applicativo.
Visto la semplicità e l'elasticità dei provvedimenti già
adottati in altre realtà territoriali al fine di ovviare al
problema in questione.
Saputo che se persisterà tale situazione i cacciatori formeranno
pochissime o addirittura nessuna squadra di caccia.
Ricordato che il problema vero è il prelievo del cinghiale che
sul nostro territorio vengono addirittura definiti dagli esperti
"ibridi e porcastri".
Impegnano
l'Assessore dell'Agricoltura Forestazione e Risorse Naturali a
rivedere in tempi brevi il Decreto prot. 15335/SF del 06 settembre
1994 rendendolo più semplice ed elastico onde conseguire veramente
dei risultati in merito a tale fenomeno.
Presidente -
Ha chiesto la parola il
Vicepresidente, Viérin Marco.
Viérin M. (UV)
-
Di questo argomento
abbiamo già discusso oggi, quindi il concetto era solo questo:
tenuto conto di quanto ha detto l'assessore Vallet in merito
all'articolo 18 della nuova legge sulla caccia, si impegna
l'assessore Vallet a modificare il decreto inerente al prelievo dei
cinghiali per il mese di dicembre, in modo da renderlo più semplice
ed elastico rispetto all'attuale, soprattutto in merito
all'articolo 2 e all'articolo 7.
Presidente -
Sempre in tema di discussione
generale, chi intende intervenire?
Ha chiesto la parola il Consigliere Bavastro.
Bavastro (LN) -
Solo per dire che esiste la
necessità di regolamentare queste battute conformemente alla
legislazione di molti paesi, ed io stesso sarei in grado di fornire
dei testi di legge spagnoli a questo riguardo.
Però effettivamente si pongono dei vincoli abbastanza pesanti
che devono essere snelliti, altrimenti si rischia di far veramente
scappare la voglia di fare queste battute.
Colgo l'occasione per ribadire le mie grosse perplessità sulle
battute come metodo per estirpare il cinghiale. Credo che sia
sicuramente molto più redditizia la caccia notturna, come è stato
fatto l'inverno scorso, auspicando un'attività della guardia
forestale che organizzi, individui le zone adatte e dia un impulso.
necessari per i cacciatori esperti, articolo 12 della legge sulla
caccia, per poter disporre anche di personale adatto, perché ci
vuole anche gente determinata che stia lì delle ore al freddo.
Presidente -
Altri che intendono intervenire? Se
nessuno vuole la parola, dichiaro chiusa la discussione
generale.
Ha chiesto la parola l'Assessore all'agricoltura, forestazione e
risorse naturali Vallet.
Vallet (UV) -
Abbiamo avuto modo di dire più di
una volta che il cinghiale non è una specie autoctona, è una specie
per certi versi nuova in Valle d'Aosta, rispetto alla quale abbiamo
poca esperienza tutti, e chi deve prendere le decisioni e poi è
deputato al controllo, e i cacciatori che in qualche maniera
vengono chiamati a collaborare per ridurre il numero dei
cinghiali.
Abbiamo analizzato i risultati dell'anno scorso in seguito ai
metodi applicati ed abbiamo constatato anche noi che il risultato
non è soddisfacente. Con l'organizzazione delle battute nella
maniera che è stata prevista dal decreto, abbiamo cercato di
ovviare ai difetti che abbiamo riscontrato l'anno scorso. É chiaro
che con la messa a regime della nuova legge, che richiede tutta una
serie di adempimenti prima di essere applicabile, si potranno
studiare ed approfondire le situazioni, e si potranno rivedere i
criteri e i sistemi che attualmente applichiamo.
Ripeto, stiamo facendo in questo campo esperienza, cercando di
volta in volta di rimediare ai problemi e alle difficoltà che
abbiamo rilevato in precedenza.
Chiederei ancora al Consigliere Viérin di essere meno sensibile
alle sollecitazioni di quei pochi cacciatori che forse non hanno
capito che qui non si tratta di andare a spasso con il fucile, ma
si tratta di fare il controllo della fauna selvatica. Per queste
ragioni chiedo alla maggioranza di astenersi.
Presidente -
Per dichiarazione di voto ha chiesto
la parola il Vicepresidente, Viérin Marco.
Viérin M. (PpVA) -
Per dichiarazione di voto.
Approfitto comunque per chiedere un voto favorevole a questa
risoluzione, perché effettivamente, come già detto oggi nei miei
primi interventi su questo argomento, e come è stato anche ribadito
dal Consigliere Bavastro poc'anzi, questo decreto è
inapplicabile.
Se il decreto non verrà modificato dall'assessorato, ci
ritroveremo qui nel mese di dicembre a verificare quello che sarà
successo, soprattutto per quanto riguarda l'articolo 2, dove si
dicono tante cose, però alla fine il succo rimane che si potrà
andare a caccia una volta alla settimana in un settore, quindi
saranno quattro volte in tutto quel periodo che il decreto prefigge
di andare, e per quanto riguarda l'articolo 7, dove si obbligano le
squadre ad effettuare le battute presentando delle planimetrie
della zona, indicando sulle planimetrie stesse i nomi dei
cacciatori, il punto da dove essi iniziano la battuta, e questo non
ha senso.
Perché se mi reco in zona e il vento spira in direzione diversa
rispetto al momento in cui ho compilato la cartografia, devo
modificare il piazzamento degli uomini, perché non posso andare a
favore di vento a fare una battuta.
Tutte queste cose non possono essere lasciate su un decreto,
altrimenti avremo pochissime squadre che faranno la battuta al
cinghiale.
Inoltre in questo decreto non è previsto l'utilizzo dei cani.
Allora spiegatemi come si fa ad andare in un territorio difficile
come il nostro, senza l'utilizzo dei cani: è come andare a
passeggio a cercare i funghi.
Abbiamo il discorso dei cartelli, all'articolo 1, e qui si deve
capire bene, perché si dice che la squadra dei cacciatori dovrà
deporre i cartelli onde delimitare la zona dove si fa la battuta.
Una domanda che mi viene spontanea è questa: se succede un
incidente, chi ha avuto l'incidente dà colpa alla disposizione
della cartellonistica, e chi è il responsabile? É responsabile il
caposquadra, il capocaccia?
Mi spiegate allora chi farà un domani il capocaccia, andando
incontro a responsabilità civili e penali per qualsiasi incidente
che potrà succedere nella zona e addebitato alla eventuale male
esposizione dei cartelli? Questa è un'altra domanda da porsi.
Oppure non deve essere la forestale che è un organo preposto e
composto da persone che sono pubblici ufficiali? Sapete bene che il
porre in essere la cartellonistica non è semplice.
Qui si dice espressamente: "Detti cartelli devono essere
collocati dai cacciatori autorizzati sulle vie principali di
accesso della zona autorizzata", Cosa si intende per vie
principali? Il primo incidente che succede, viene fatta denuncia e
voglio vedere chi ne risponde: non penso che un capocaccia si
prenda questa responsabilità.
Ci sono quindi i seguenti problemi: la planimetria da compilare,
il discorso che si può andare in ogni settore solo un giorno; per
cui ad un decreto del genere non posso dire nient'altro che deve
essere rifatto.
Avevo utilizzato anche il buon senso di dare mandato
all'assessore di rivederlo in maniera molto tranquilla, senza
creare fragore più di tanto, per cui mi stupisco che l'assessore
non capisca queste problematiche quando le regioni a noi confinanti
hanno una elasticità maggiore alla nostra da un punto di vista sia
burocratico che amministrativo. Chiedo a tutti i consiglieri di
votare la risoluzione.
Presidente -
Ha chiesto la parola l'Assessore
all'agricoltura, forestazione e risorse naturali Vallet.
Vallet (UV) -
Credo che i consiglieri abbiano
tutt'altra voglia che stare a sentire ancora discussioni sul
decreto della caccia al cinghiale. Voglio fare solo due
considerazioni. La prima, rispetto a questo decreto c'è il parere
unanime del comitato caccia, che fino a prova contraria e fino alla
entrata a regime della nuova legge è l'organo referente
dell'assessore.
Qui non è l'assessore che si è inventato cose assurde, ma siamo
di fronte ad una proposta fatta dal servizio, valutata dal comitato
caccia unanimemente con parere favorevole.
Se il Consigliere Viérin avrà la bontà di scendere in
assessorato a confrontarsi con i responsabili del servizio,
probabilmente avrà la possibilità di capire il significato di tutte
quelle norme che sono state inserite nel decreto e che possono
forse far apparire così complicate l'applicazione del decreto e la
realizzazione della battuta, ma che in effetti complicate non
sono.
Presidente -
Pongo in votazione la risoluzione in
oggetto:
Presenti: 25
Votanti: 5
Favorevoli: 5
Astenuti: 20 (Agnesod, Aloisi, Bionaz, Chenuil, Chiarello,
Ferraris, Florio, Lavoyer, Mafrica, Parisi, J.C. Perrin, Perron,
Piccolo, Riccarand, Rini, Squarzino, Stévenin, Vallet, Vicquéry e
Viérin D.)
Il Consiglio non approva
Presidente -
Avendo esaurito gli argomenti
iscritti all'ordine del giorno, dichiaro chiusa la seduta.
La seduta è tolta.
L'adunanza termina alle ore 20,28
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK