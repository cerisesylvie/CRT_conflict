Consiglio Regionale della Valle d'Aosta - Oggetto del Consiglio n. 2117 del 28 luglio 2006 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
NOMINE E INCARICHI DI CONSULENZA E SPECIALI
Incarichi di consulenza e speciali
Nomine
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2117 del 28 luglio 2006 - Resoconto
OGGETTO N. 2117/XII - Reiezione della mozione: "Revoca
dell'incarico affidato ad un ex Parlamentare e individuazione di
una rosa di professionisti per la presidenza della C.V.A.".
Président
- Nous reprenons nos travaux, je rappelle que
nous discutions conjointement les deux motions dont aux points n°
34 et n° 40 et que les motions ont déjà été illustrées. J'ouvre la
discussion générale.
La parole au Conseiller Rini.
Rini (GM)
- Eviterò di ripetervi quanto già evidenziato
da altri colleghi e mi limito ad alcune brevi riflessioni. Alcuni
Assessori, come pure lo stesso Capo dell'Esecutivo, hanno ribadito
a più riprese di essere in ostaggio dei Consiglieri, credo che gli
stessi siano in realtà ostaggio di personaggi esterni a questo
Consiglio. Non voglio fare nomi, credo che ognuno di voi sappia più
o meno a chi mi riferisco...
(interruzione di un Consigliere, fuori microfono)
...
non sai? Va bene. Come ho avuto modo di dire, troppe
persone sono sotto tutela e, se vogliono mantenere il loro posto,
devono obbedire. Non sarebbe forse meglio che ognuno potesse
svolgere il proprio ruolo senza condizionamenti? La degenerazione
del sistema politico purtroppo ha portato alla guida della "CVA"
Augusto Rollandin, scelta non ancora digerita e difficilmente
digeribile dalla maggioranza della popolazione e, come ha fatto
notare anche il Capogruppo e Presidente dell'"Union", inopportuna,
come peraltro anche già evidenziato dal collega Sandri e questo al
di là delle capacità indiscusse dello stesso Rollandin. Gli
elettori avevano dato dei forti, fortissimi e chiari segnali nel
mese di aprile e credo forse anche proprio per combattere certi
metodi, metodi che non sono affatto cambiati. Voglio pensare male,
ma qualcuno dall'esterno, come al solito, ha avuto la solita
"imbeccata", altrimenti questa scelta non sarebbe avvenuta o almeno
non sarebbe avvenuta in questo momento, perciò, se le mozioni
verranno messe in votazione, annuncio che voterò
favorevolmente.
Vorrei ancora far notare al Presidente della Regione che questo
semplicissimo intervento, come quelli che ho sempre fatto in
quest'aula, è stato redatto dal sottoscritto che, non avendo
purtroppo la laurea, in modo semplice cerca di esternare, con tutti
i limiti che potrebbe avere un bambino della V elementare, quanto
effettivamente succede e quanto lei, Presidente, con tanto di
lauree non riesce a capire...
(interruzione del Presidente della Regione, fuori
microfono)
... non lo dico io, non lo so questo. Lei, Presidente, è in
ostaggio, se può ancora farlo, cerchi di ribellarsi a certe
imposizioni e se non riuscirà a farlo, potrà andare incontro alla
fine che ha fatto l'asino di Buridano: è morto nella simpatica
leggenda che lei ci ha raccontato, perché non sapeva scegliere se
bere o mangiare, eppure aveva da bere e aveva da mangiare; al
contrario lei è nelle condizioni di dover mangiare quando ha sete e
di dover bere quando ha fame. L'agonia forse sarà un po' più lunga,
ma per il bene suo e della Giunta, di questo Consiglio, ma
soprattutto della Valle d'Aosta cerchi di ribellarsi a questi
sistemi e vedrà che tutto sarà più facile per tutti.
Président
- La parole au Président de la Région,
Caveri.
Caveri (UV)
- Qui non vi sono pubblici ministeri e
neppure avvocati difensori. In un altro scenario ricorderei come in
molti, oggi critici, siano stati attorno a tavoli politici con
Rollandin, magari ben lieti della sua eventuale candidatura nel
caso in cui fosse stata accettata la loro, senza imbarazzi, mentre
oggi scopro che erano silenti perché carichi di rabbie antiche,
oppure erano dei soldatini, definiti anche "rollandiniani" nella
vulgata e nel lessico politico. Fa piacere, uno cambia esercito, ma
resta sempre soldatino.
Sono abbastanza imbarazzato di rispondere... non vedo il
Consigliere Sandri... ah, il Consigliere è deambulante... perché il
collega Sandri nell'utilizzare l'articolo 104, comma 3... ha
illustrato la mozione da lui presentata, inserendo - lo dico con un
certo imbarazzo al Presidente del Consiglio - una questione non
presente nella stessa. Io risponderò volentieri, trovo tuttavia
che, dal punto di vista formale, siamo di fronte a una questione
irrituale, nel senso che il collega Sandri ha scritto la mozione
scrivendo alcune cose, poi in quest'aula ne ha chieste altre, cioè
ha inserito "ad abundantiam" una serie di questioni concernenti - e
su queste prime questioni mi dilungherò brevemente - l'eventuale
legittimità e l'eventuale applicabilità della legge n. 11/1997.
Ora, vorrei dire da questo punto di vista che il parere che gli
uffici, in particolare il Dipartimento legislativo e legale,
Servizio del contenzioso amministrativo, hanno reso su mia
richiesta dice che alla nomina del Presidente di "CVA" non è
applicabile la disciplina di cui alla legge n. 11/1997. Se anche la
legge fosse stata applicabile, per quel che riguarda l'articolo 6,
comma 2, lettera g), citato dal Consigliere Sandri, dice
testualmente una parte di questo parere laddove ci si occupa del
tema della lite pendente penale, civile o amministrativa:
"pronunciandosi su una disposizione analoga in materia di
cause di ineleggibilità e incompatibilità alle cariche di
Consigliere regionale, comunale e provinciale, la Corte di
Cassazione ha ritenuto che i giudizi dinanzi alla Corte dei Conti
non possono considerarsi liti pendenti con l'ente pubblico, motivo
di incompatibilità, in quanto in tali giudizi che hanno carattere
inquisitorio e sindacatorio il soggetto sottoposto a procedimento e
l'ente pubblico non sono parti formalmente in conflitto (sentenza
Cassazione civile n. 10421/1992) al contrario di quanto avviene nei
procedimenti civili, amministrativi e penali in caso di
costituzione di parte civile dell'ente pubblico".
Ora, essendo laureato, non vorrei usare il "latinorum" o usare
gli aspetti meramente giuridici essendo il tema politico. Sarei
abbastanza incuriosito di capire, anche nel caso di approvazione di
questa mozione, quali sarebbero le eventuali conseguenze. Per
adesso mi occupo dell'"aspetto Rollandin", successivamente mi
occuperò dell'"aspetto Collé", uniti in un insolito destino dovuto
al fatto di essere degli ex Parlamentari, per cui due storie molto
diverse le une dalle altre, nella logica comprensibile della
polemica politica sono diventate un tutt'uno, per cui la logica è
quella di dire: "questi 2 sono trombati, quindi dobbiamo seguire e
dare una continuità di controllo a cosa questi 2 esseri umani
faranno dopo". Avendo fatto 4 legislature a Roma, potrei raccontare
i destini di singoli Parlamentari di diverse forze politiche nelle
epoche successive al loro mandato parlamentare. Potrei scrivere
l'Enciclopedia britannica di alcuni incarichi verdi, gialli, rossi,
blu, di tutti i "colori"...
È chiaro che la parte impegnativa, dove si dice
"a revocare
gli incarichi..."
non credo che potremmo essere nelle
condizioni di revocare l'incarico né del Dott. Rollandin, né
dell'ex Deputato Collé - si dice:
"anche attraverso l'invito
alle dimissioni volontarie"
-. Vi è poi una parte dove si dice
"
se il Dott. Rollandin resta
", essendo, come dite voi, una
specie di avanzo di galera, è evidente che la "CVA" deve essere
posta in una specie di rete di protezione per continuare a
monitorare l'andamento di questa società, cose che, ai sensi del
Codice civile, lasciano piuttosto perplessi.
Tornerò in conclusione su questa questione, ma intanto vorrei
dire, per quel che riguarda Ivo Collé, che in un incontro
organizzato a Venezia sabato 8 luglio i 4 casinò italiani hanno
concordato di riprendere quelle attività istituzionali che erano
languenti - la cosiddetta "Federgioco" - decidendo tutti e 4 di
attivare un coordinamento permanente fra le case da gioco per dare
attuazione ad una serie di attività comuni, prima fra tutte il
gioco "on line". In tale contesto - questa è una nota che ci è
stata fornita dall'Avvocato Moreno Martini, Presidente della
società - i soci di "Federgioco" hanno deciso di nominare Ivo Collé
Segretario operativo, con il compito di coordinare le attività che
l'associazione dovrà svolgere a Roma per il conseguimento di
obiettivi importanti per la futura attività delle case da gioco.
Con ciò viene a completarsi il programma di ridare impulso a
"Federgioco" con una persona che conosce i meccanismi della casa da
gioco e anche quei meccanismi parlamentari che potranno risultare
utili, essendo il destino delle case da gioco legato anche alle
discussioni che avverranno di nuovo in questa legislatura per quel
che riguarda la legislazione attorno al gioco di azzardo. Aggiunge
la nota che Collé continuerà a collaborare part-time con il "Casinò
de la Vallée", segno evidente che la persona è stata presa in
carico dai 4 casinò, quindi il famoso discorso di essere
esclusivamente del "Casinò de la Vallée" è venuto meno con questo
accordo.
Tornando al merito della mozione, devo ripetere qui - perché
l'ho già fatto in quest'aula, ma capisco che, quando esistono dei
"cavalli di battaglia" forti, impressionistici per il proprio
elettorato, per titillare l'attenzione dell'opinione pubblica lo si
fa - con estrema e sintetica brevità che, non essendoci quei
problemi che sono stati preliminarmente posti dal collega Sandri,
ritengo che la scelta di Augusto Rollandin ai vertici di "CVA" sia
giustificata da tutta una serie di ragioni che qui ho detto: di
competenza, di conoscenza delle questioni e anche di una necessità.
Il Consigliere Sandri chiedeva come mai non si è aspettato la fine
dell'anno. La sostituzione aveva, ai sensi del Codice civile, una
tempistica obbligatoria, perché purtroppo la scomparsa del Dott.
Guerrieri non aveva successivamente sortito nient'altro che
l'affidamento di una serie di incarichi precedentemente da lui
esercitati nella figura del Dott. Trisoldi come Consigliere
delegato, ma i tempi erano scaduti e l'assemblea doveva nominare il
nuovo Presidente. È del tutto evidente che sul punto potremmo
passare l'intera giornata e io potrei dire quelli che ritengo
essere gli elementi giustificativi di questa scelta o, se vogliamo,
di tali scelte, anche se la scelta di Collé è stata una scelta
aziendale di proposta che il Casinò ha fatto alle altre case da
gioco, ma non credo che riuscirei a convincere in particolare il
collega Sandri, ma anche la collega Squarzino della bontà della
scelta. La scelta quindi viene assunta da noi pur in quel clima di
riflessione che abbiamo visto esserci stato e che ha portato ad una
discussione preventiva con una serie di soggetti, alcuni dei quali
oggi colpiti da improvvisa perdita di memoria.
Ritengo che questo tema sia un tema politico rilevante, ma che
adoperarlo ancora per mesi come una specie di "cavallo di Troia"
per veicolare in realtà delle problematiche che sono estranee alla
vicenda in sé, ma fanno legittimamente parte dei giochi della
politica... credo che bene si faccia questa sera a discuterne
ancora, poi si tratta di prendere atto che una discussione si è
svolta ripetutamente e in tanti luoghi e su tali medesime tematiche
conseguentemente prendere atto degli avvenimenti. Respingo però il
tono così virulento che trovo inaspettato da parte di chi ha
convissuto anche con il ritorno appieno in politica del Dott.
Rollandin.
Presidente
- La parola al Consigliere Sandri, per fatto
personale.
Sandri (GV-DS-PSE)
- Per fatto personale, chiedo al
Presidente Caveri di scusarsi sul fatto di aver attribuito al
sottoscritto o alla collega Squarzino l'espressione "avanzo di
galera". È un comportamento che trovo inqualificabile e spero che
il Presidente ne prenda atto.
Presidente
- La parola al Presidente della Regione,
Caveri.
Caveri (UV)
- Ho detto
"una specie di avanzo di
galera"
, è sufficiente rileggere i resoconti, visto che
normalmente peso molto le parole avrò detto:
"descritto come una
specie di avanzo di galera"
. Devo dire che, se lei va a
rileggere il suo intervento, collega Sandri, vedrà che lei non è
andato molto per il sottile. Non credo quindi sia un fatto
personale, perché io non ho offeso lei, se ho travisato le sue
parole, me ne scuso, ma resto convinto che la forza molto violenta
della sua posizione fosse comunque degna di considerare quella
persona che dovrebbe essere attorniata da tutta quella serie di
controlli che lei individua ai punti nn. 2 e 3, per cui, se sono
stato offensivo, me ne scuso, ma non volevo esserlo.
Presidente
- La parola alla Consigliera Viérin
Adriana.
Viérin A. (UV)
- La nomination de M. Rollandin à la
présidence de "CVA" a été - je l'ai déjà dit maintes fois - pour le
moins inopportune et ce sûrement pas en considération des capacités
et des compétences du personnage en question, celles-ci n'ont
jamais été mises en question ni de ma part, ni de la part des
autres. Celle-ci a été une décision inopportune du point de vue
politique et celui-ci est évidemment mon point de vue, mais
également le point de vue d'une grande partie du groupe de l'"Union
Valdôtaine", y compris celui du Président du mouvement. Le
Gouvernement par ailleurs n'était pas unanime et - mais cela c'est
un racontar de bar - quelqu'un n'était pas d'accord même s'il était
d'accord, on ne sait plus, mais ceci n'est pas important... par
ailleurs, les considérations et les suggestions du groupe ont été
très rarement prises en considération par "les gros bonnets"; ce
qui à mon avis est important, ce qui devrait être important pour
nous tous est de faire des choix qui soient compris, appréciés par
la population valdôtaine, celui-ci ne l'est pas. On continue à
perdre du consensus, le gouffre qui sépare le Palais de la
population s'agrandit de jour en jour. La seule donnée positive,
parce qu'il y en a une, c'est qu'enfin un tabou est tombé et je le
salue vivement: le tabou était que ceux qui avaient pendant
plusieurs années dépensé leurs meilleures énergies à administrer la
chose publique ne sont plus considérés comme des lépreux à enfermer
dans une tour jusqu'à leur mort. Malheureusement le tabou est tombé
quand est arrivé le moment de caser une certaine personne... et
ceci les gens vraiment n'arrivent pas à le comprendre.
Ce n'est pas la première fois que j'exprime mon amertume et mon
désarroi vis-à-vis d'un choix inopportun et politiquement myope,
mais pour ne pas mettre en difficulté le Président et Chef de
groupe, Cesal, auquel je suis liée par une sincère amitié et une
réelle estime, j'annonce que je ne participerai pas à la votation
de cette motion avec un espoir: que dans le futur les choses
puissent changer et que l'on décide enfin de modifier
définitivement un système et des méthodes qui ne font sûrement pas
grandir notre popularité et qui ne nous font pas mériter
l'appréciation du peuple valdôtain vis-à-vis de la classe politique
qui siège dans cette Assemblée.
Président
- La parole au Conseiller Frassy.
Frassy (CdL)
- L'argomento è sicuramente stimolante, il
tema affrontato da queste 2 mozioni è "ghiotto" dal punto di vista
della discussione politica o la polemica politica.
Sicuramente i primi ad aver evidenziato una certa distonia su
queste nomine sono stati forse gli stessi colleghi dell'"Union
Valdôtaine". Mi sembra che il primo commento pubblico di
perplessità sia venuto non tanto dal collega Cesal, ma dal
Presidente dell'"Union" Cesal, perciò questo è già un dato
politicamente significativo rispetto alla vicenda che oggi su
stimolo dei "Democratici di Sinistra" e dei "Verdi" ci apprestiamo
a discutere. Purtroppo non è la prima volta che ciò accade,
purtroppo non è un caso isolato. Ci domandiamo allora se il metro
dell'etica e della morale politica è il metro che decidono
nell'ambito delle faide interne all'"Union", o se è un metodo che
può essere più oggettivo, perché non siamo ad inizio legislatura e
molti di noi non sono nemmeno alla prima legislatura, ma abbiamo
avuto casi similari sui quali il silenzio era tombale e anche quei
colleghi dei banchi dell'"Union" che oggi hanno scoperto l'etica
della politica non avevano "battuto ciglio", perché in quel periodo
l'"Union" aveva forse una coesione di fondo maggiore. Siamo sicuri
che il metro della morale e dell'etica in politica stia scritto
nello statuto dell'"Union" o negli umori dell'"Union"? Perché
quando un certo Signore - e qui non è offensivo... -, quando un ex
Sindaco non è stato candidato a Cogne ed è stato poi indicato alla
presidenza del "Centro Sviluppo" non ci trovavamo nella stessa
situazione? Non mi sembra che dai banchi dell'"Union" qualcuno
abbia eccepito alcunché, nonostante questo problema fosse stato
posto a margine di una serie di dibattiti riguardavanti "Centro
Sviluppo". Quando nella scorsa legislatura qualcuno ha scritto e
poi ha approvato la legge dell'Università della Valle d'Aosta e ha
deciso che quella Università, contrariamente a tutte le altre
università statali, per non parlare di quelle libere - come sarebbe
la pretesa dell'Università della Valle d'Aosta -, fosse sotto il
diretto controllo politico, in quanto il Presidente di quel "CdA"
della libera Università della Valle d'Aosta doveva coincidere nella
persona del Presidente della Regione, non era anche questo un atto
di arroganza politica? Eppure nessuno allora ha eccepito alcunché.
La stessa cosa è successa per il Forte di Bard, per la presidenza
della fondazione e per la nomina di Consiglieri regionali come
Consiglieri del Forte di Bard. Cosa dire poi della nomina dei
professionisti che viene fatta settimanalmente dalle deliberazioni
di Giunta? Quanti sono i professionisti che la Giunta nomina e che
hanno legami di parentela più o meno stretta, parentela in alcuni
casi dissimulata attraverso il meccanismo dell'associazione
professionale? Nessuno dai banchi dell'"Union" ha mai eccepito
alcunché. Colleghi dell'"Union", siamo stufi di partecipare da
spettatori a una faida interna al vostro movimento che sta
ammazzando la Valle d'Aosta, questa è la verità! La verità di fondo
è che voi da troppo tempo avete preso in ostaggio non solo la Valle
d'Aosta, la sua economia, la sua società, ma anche le sue
istituzioni! Abbiamo dovuto aspettare, e il risultato - mi dispiace
per il collega Viérin Laurent - non è stato sicuramente esaltante,
un compromesso che ha regalato solo 19 voti al neo Assessore
Laurent Viérin, al quale auguro molta fortuna perché ne avrà
bisogno, ma ne avrà bisogno perché è la maggioranza che non c'è
più.
Oggi allora dobbiamo venire qui a fare i giudici dell'etica e
della morale, che l'"Union" scopre essere mancante in questa
Regione? Pensiamo che, se vogliamo fare qualcosa di serio e di
credibile, lo dobbiamo fare a 360 gradi. Forse dovremmo ricordarci
anche di quello che hanno fatto taluni di voi quando erano
nell'Esecutivo: mi riferisco anche a situazioni che hanno portato a
dimissioni di Assessori che stavano in Giunta e anche a forze
politiche che da poco hanno scoperto la vispolemica
dell'opposizione, ma che fino a ieri sono state in maggioranza,
hanno partecipato a tale meccanismo di gestione e prima queste
incompatibilità non c'erano! Queste norme di legge, collega Sandri,
non erano scritte? Mi sembra che le norme di legge che tu hai
voluto citare siano datate. Nel 2001, come mi suggeriscono i miei
colleghi, alle elezioni politiche, caro Consigliere Sandri, chi
avete votato al Senato? Avete rinunciato a presentare una
candidatura al Senato per sostenere la candidatura del Senatore
Rollandin e mi sembra che il 2001 sia successivo a quei "buchi",
come tu li chiamavi, che c'erano sul sito della Regione. Non
vogliamo allora prestarci al gioco di essere i vostri soldatini,
noi non siamo soldati di nessun esercito! Abbiamo la nostra dignità
politica, la nostra etica politica, abbiamo il convincimento che la
politica debba passare attraverso dei ragionamenti diversi rispetto
a quelli che vengono fatti in aula, ma non con "il gioco delle tre
carte", per cui Rollandin una volta è il demone e una volta è
l'alleato fedele. Vorremmo che vi fosse chiarezza da parte anche di
quei colleghi che oggi hanno voluto imitare le gesta di quel Catone
che passò alla storia come il censore.
Président
- La parole au Conseiller Bortot.
Bortot (Arc-VA)
- Mi rifaccio alla sceneggiata di
stamani, a cui ho contributo e un po' sono rammaricato, vorrei
chiedere ai colleghi la stessa coerenza con la quale hanno
giudicato con veemenza e travisando le cose che ho detto: con la
stessa coerenza, non aggiungo altro, giudichino il provvedimento di
nomina del Signor Rollandin a Presidente della "CVA", qui c'è di
mezzo la vostra coscienza e la prossima volta che vi permetterete
di travisare quello che dice un Consigliere per fare i giochini
della politica sui credenti state tranquilli che non starò zitto,
ma vi starò a guardare su questa votazione uno per uno.
Presidente
- La parola alla Consigliera Squarzino
Secondina.
Squarzino (Arc-VA)
- Chiedo un attimo di sospensione
prima di chiudere la discussione generale, perché vorrei verificare
con il gruppo che ha presentato l'altra mozione se è possibile
unificare le 2 mozioni.
Presidente
- Nessuna difficoltà. Il Consiglio è sospeso
per 10 minuti.
Si dà atto che la seduta è sospesa dalle ore 18,43 alle ore
19,04.
Presidente
- Riprendono i lavori. Vi è un testo congiunto
degli oggetti nn. 34 e 40 che porta la firma dei colleghi Sandri e
Squarzino Secondina.
La parola al Consigliere Sandri.
Sandri (GV-DS-PSE)
- Credo che il dato importante della
discussione, come sempre, dovrebbe essere quello di ascoltarsi.
Abbiamo ascoltato l'intervento che ha fatto il Presidente Caveri,
e, al di là di qualche espressione non gradita, abbiamo preso atto
che, seppure in ritardo, perché l'8 luglio è successivo alla nomina
di Collé in quel di Roma, si è però avviato un procedimento di
attivazione della "Federgioco", che dovrebbe avere un qualche
spazio per il futuro, così come ci si era proposti qualche anno fa.
Prendendo atto di questa osservazione e tenendo conto che la
mozione che aveva presentato il gruppo "Arcobaleno" centrava
maggiormente l'attenzione sulla "CVA", abbiamo determinato un testo
in cui si evidenzia il problema della "CVA" anche per i
collegamenti rispetto al futuro... cioè al controllo di gestione...
e a riferire in Commissione in merito a questa attività.
Il secondo dato che emerge dalla sintesi di queste 2 mozioni è
che abbiamo precisato il meccanismo con cui chiediamo l'impegno
alla Giunta per revocare l'incarico affidato al Dott. Rollandin e
per individuare una rosa di professionisti... cioè di chiederlo a
chi dalla Regione è incaricato di fare questo: "Finaosta".
Il primo punto quindi viene modificato in:
"a chiedere alla
Finaosta la revoca..."
,
eccetera, visto che "Finaosta"
rappresenta la Regione nell'Assemblea degli azionisti di "CVA",
quindi come azionista assoluto di "CVA" può chiedere in qualunque
momento la costituzione dell'assemblea e la revoca degli
eletti.
Presidente
- La parola al Consigliere Ottoz.
Ottoz (UV)
- Sono arrivato in ritardo e mi scuso, ma non
abbastanza in ritardo da non assistere con un certo divertito
stupore a tentativi di ricostruzione di "verginità" che più che in
quest'aula sarebbero di casa in cliniche di Casablanca o di Rio;
purtroppo dal proprio passato non si può divorziare, siamo tutti
schiavi del nostro passato.
Credo che l'operazione del collega Sandri e della collega
Squarzino sia un'operazione abile per il tempo e l'argomento,
soprattutto è stata molto apprezzabile per la sintesi, la chiarezza
e in parte condivisibile l'esposizione del Consigliere Frassy.
Abile anche perché il tema lo permette, perché il tema pone un
quesito retorico, un quesito a risposta obbligata, quelli in cui ti
dicono: "se non sei d'accordo, significa che sei anche tu... se sei
d'accordo, vuol dire che sei bravo". Vi sono però dei momenti nella
vita politica in cui un voto a favore o contro non rappresenta
tanto solo la propria posizione in ordine al merito della questione
"posta sul tappeto", ma un rappresentante dei Valdostani in questo
Consiglio deve considerare con ancora più attenzione del solito le
conseguenze della posizione che va ad esprimere, cioè le
conseguenze finali eventuali del risultato del voto finale. Non
ritengo che oggi votando ci andremo ad esprimere sul merito, cioè
sul contenuto della mozione, perché, se così fosse, non sarebbe
difficile condividerne gran parte; reputo invece che sia in gioco -
qui sta l'abilità della presentazione strumentale di questo
documento - o si voglia mettere alla prova la stabilità della
Giunta, quindi il governo della Regione. La posta in gioco vera
quindi non è Rollandin alla "CVA", personalmente la penso
esattamente come il Consigliere Cesal, l'ho detto al gruppo
dell'"Union" e l'ho detto qui, ma non è questo il problema: qui è
in gioco la fiducia alla Giunta, basta saperlo. Di fronte a questo,
al di là della mia opinione personale che ho espresso abbastanza
chiaramente in tale intervento, su quello che è il quesito del
documento sento odore di trappola, sento odore di tombino aperto
sotto il tappeto, pertanto voterò nel senso che va verso la fiducia
e la stabilità di questa Giunta: questo perché non voglio che la
Valle d'Aosta rischi "salti nel buio" in un momento in cui il
quadro regionale - per i motivi che tutti sappiamo -, il quadro
nazionale e il quadro internazionale ci fanno pensare che non sia
opportuno portare avanti delle operazioni avventurose, quale che
sia il contenuto che viene posto sul tavolo e dal quale non
dobbiamo lasciarci ingannare.
Presidente
- Posso chiudere la discussione generale? La
discussione generale è chiusa.
La parola al Consigliere Frassy, per dichiarazione di voto.
Frassy (CdL)
- Per le motivazioni che sono state da me
espresse prima e che sono state rafforzate dal ragionamento fatto
dal collega Ottoz non parteciperemo a questa votazione; riteniamo
infatti che non vi siano dei presupposti logici rispetto al
percorso che il collega Sandri aveva voluto "radiografare" nelle
premesse.
Presidente
- La parola al Consigliere Sandri, per
dichiarazione di voto.
Sandri (GV-DS-PSE)
- Questo dibattito un po' a
"spezzettoni" che abbiamo vissuto questo pomeriggio e in parte
questa mattina è molto interessante e produttivo. Si sono chiarite
molte cose, molte cose sono balzate in evidenza.
Mi permetto prima di tutto di fare un'osservazione sul metodo e
sul contenuto. Parecchi di coloro che sono intervenuti e parecchi
di coloro che non sono intervenuti, o che sono assenti in
quest'aula, non so se a caso o meno - assenze che valuteremo con
una certa calma nei prossimi giorni -, testimoniano un imbarazzo
politico importante, un imbarazzo politico in qualche caso grave e
non posso che prendere atto di questo imbarazzo: l'imbarazzo di chi
si aggrappa a frasi come:
"io non sono tanto d'accordo, ma devo
dare stabilità a questa Giunta"
, quando questa stessa persona
entrando in questo Consiglio aveva espresso la propria indipendenza
di giudizio da tutto e da tutti. L'imbarazzo di chi come nella
Destra si appresta a votare per il rafforzamento della Giunta;
abbiamo appena sentito come condividano le motivazioni del collega
Ottoz sul fatto che bisogna dare stabilità al quadro politico
regionale, quindi la Destra si associa nella maggioranza attuale
dando una "stampella". Non so se è una "stampella" tutta alla
Giunta, o solo a una parte, o alla figura di Rollandin che aleggia
su una parte della Giunta, ma prendiamo atto di questo dato.
È evidente che nessuno è perfetto, nel 2001 la "Gauche
Valdôtaine" fece un atto di coraggio portando la candidatura del
Consigliere Fiou contro la candidatura scelta dall'allora
coalizione che portava l'accordo in maggioranza, tant'è che non
facemmo parte di quella coalizione, non prendemmo un soldo del
Deputato e del Senatore di quella legislatura, ma fu un atto già di
presa di coscienza, una presa di coscienza che nei 5 anni
successivi è andata consolidandosi. Il problema che se anche si
fanno degli errori... non perseverare... il problema per qualcun
altro - e la Destra lo ha dimostrato stasera - è che le forze
occulte della Valle d'Aosta nella Destra ci sono "a piene mani" e
loro non hanno minimamente alcuna difficoltà ad essere parte di
questi poteri occulti e di quella zona politica che intende
comunque difendere i poteri forti.
Di tutto il resto del ragionamento che è stato fatto dal
Presidente e anche da qualcun altro c'è un dato da evidenziare: il
dato è che non si possono mettere sullo stesso piano nomine di
professionisti, scelte politiche di qualunque genere e questioni
fondamentali come la trasparenza e soprattutto come la fedeltà. Chi
ha tradito la Valle d'Aosta non ha fatto un atto fantasioso, ma ha
fatto un attacco a questa istituzione e non possono bastare 10 o 20
anni, soprattutto quando non c'è stato alcun atto di pentimento di
quella determinata situazione e non c'è stato alcun ravvedimento di
quella situazione. Questo è un dato inoppugnabile che fa di questo
caso un caso diverso da tutti gli altri.
Abbiamo visto oggi "arrampicarsi sui vetri" dei ragionamenti per
cercare di uscire da una realtà che incombe qui dentro e incombe
qui dentro qualcuno che è proprietario del cuore, del cervello,
della volontà di molti che sono in quest'aula e lo vedremo quanto
nella votazione, perché questa non è una votazione rispetto al
Governo regionale o rispetto alla "CVA", ha ragione in questo il
collega Ottoz, ma è una votazione per sapere chi è libero qui
dentro e chi non lo è. Se volete che nel 2008 questo Consiglio
cominci una nuova legislatura, libero da questi condizionamenti,
oggi avete l'occasione di votare per la libertà della Valle d'Aosta
e per la libertà di voi stessi. Non so quante altre volte ci
saranno di queste occasioni da qui al 2008, ve ne saranno di sicuro
e noi come Sinistra faremo in modo che ve ne siano ancora, ma di
certo non perdete questa occasione per liberare voi stessi e
liberando voi stessi - parafrasando una frase di Marx - libererete
tutta la Valle d'Aosta.
Presidente
- Pongo in votazione il nuovo testo
concordato, che recita:
Mozione
Ricordato che con la scomparsa il 29 dicembre 2005 del Dottor
Francesco Guerrieri è risultata vacante la posizione di Presidente
della C.V.A. S.p.a. e che il 28 giugno 2006, su indicazione della
Giunta regionale, il Consiglio di Amministrazione di Finaosta, a
maggioranza, ha indicato come Presidente della controllata
elettrica il Dottor Augusto Rollandin, sino alla scadenza del
mandato prevista per il 31 dicembre 2006;
Preso atto delle perplessità emerse nella popolazione e in
molte forze politiche, tra cui l'Union Valdôtaine, sull'opportunità
di tale nomina sia per la personalità scelta, sia per le modalità
con cui è stata scelta e sia per la brevità dell'incarico, che
poteva essere positivamente svolto da uno dei consiglieri già
presenti nella Società e già a conoscenza delle dinamiche interne
all'azienda;
Constatato che l'attuale governo regionale, ha disatteso
anche in questa occasione la richiesta di rinnovamento, di
trasparenza e di correttezza emersa con forza dal voto popolare del
9-10 aprile scorso;
Preoccupato perché nella decisione di nominare Presidente
della C.V.A. S.p.a. l'ex senatore Rollandin non si è fatto alcun
cenno né alle politiche di consolidamento e di sviluppo di tale
società, né alle politiche di utilizzo dei 48 milioni di Euro di
utile registrato nel 2005, né infine degli altri 225 milioni di
Euro di liquidità parcheggiati in prodotti finanziari;
Ritenendo necessario, data l'importanza strategica che
riveste la C.V.A. per lo sviluppo economico della Valle d'Aosta,
che si affidi tale azienda a chi possiede le necessarie competenze
per non disperdere il patrimonio di alto livello raggiunto
dall'azienda in questi anni;
Il Consiglio regionale
Impegna
la Giunta regionale:
1) a chiedere a Finaosta la revoca dell'incarico affidato al
Dottor Augusto Rollandin e l'individuazione di una rosa di
professionisti tra cui scegliere il presidente di C.V.A.;
2) a fornire alla C.V.A. precise indicazioni in merito alle
politiche societarie che deve perseguire, all'utilizzo degli utili
e delle riserve e alla modalità di gestione, che deve essere
improntata alla più stretta osservanza della correttezza e
dell'efficacia e alla rigida osservazione delle prescrizioni del
Collegio sindacale e di una società di revisione iscritta all'albo
CONSOB;
3) a relazionare alla commissione competente ogni tre mesi in
merito all'attività della C.V.A. S.p.a., sia per quanto riguarda il
fatturato, che la gestione del personale e delle risorse produttive
e finanziarie.
F.to: Sandri - Squarzino Secondina
Consiglieri presenti: 28
Votanti: 24
Favorevoli: 7
Contrari: 17
Astenuti: 4 (Comé, Lanièce, Stacchetti, Viérin Marco)
Il Consiglio non approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK