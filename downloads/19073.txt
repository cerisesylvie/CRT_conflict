Consiglio Regionale della Valle d'Aosta - Oggetto del Consiglio n. 2212 del 3 ottobre 2001 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
OPERE PUBBLICHE
Precedente
Successivo
Resoconto integrale del dibattito dell'aula
Oggetto del Consiglio n. 2212 del 3 ottobre 2001 - Resoconto
OGGETTO N. 2212/XI Interventi nel vallone di Verney in Comune
di Torgnon a seguito dell’alluvione.
(Interrogazione)
Interrogazione Visto che nel corso
dell’alluvione di ottobre 2000 la frazione Verney,
in comune di Torgnon, è stata a rischio di evacuazione, a causa
delle acque abbondanti che scendevano dal vallone di
Chevraz;
Dato che, in seguito a tale evento alluvionale, particolare
attenzione va posta al suddetto vallone, in modo da non favorire
ulteriormente possibili futuri fenomeni alluvionali;
Appreso che in questi giorni in detto vallone è via via
depositata la terra proveniente dai lavori di allargamento della
strada per Chantorné;
Appreso inoltre che il riempimento del vallone con detta terra
di riporto sarebbe finalizzato alla costruzione di
un’area utilizzabile, durante
l’estate, come parcheggio e, durante
l’inverno, come zona di deposito della neve;
Ritenendo che il riempimento di detto vallone con terra di
riporto non solo deturperebbe un sito naturale, ma aggraverebbe la
situazione di non sicurezza del sottostante villaggio di
Verney;
la sottoscritta Consigliera regionale
Interroga
l’Assessore competente per sapere:
1) se è a conoscenza dei fatti citati in premessa;
2) se i lavori di allargamento della strada, di riempimento del
vallone e di costruzione di un futuro parcheggio sono stati
autorizzati, e in base a quali norme, dagli uffici competenti;
3) quale valutazione dà di queste opere e se esse, a suo avviso,
rispettano gli orientamenti dati dalla Giunta con D.G. n.
73/2001.
F.to. Squarzino Secondina
Président
La parole à l’Assesseur au
territoire, à l’environnement et aux ouvrages
publics, Vallet.
Vallet (UV)
La situazione evidenziata dall'interrogazione
corrisponde effettivamente alla situazione in atto; ma
tranquillizzo la Consigliera dicendo che la situazione attuale di
apparente disordine è una situazione temporanea che sarà regolata
con l’esecuzione del progetto così come previsto e
così come adeguato nel modo che andrò a dire successivamente. Il
progetto è stato commissionato dal Comune di Torgnon nel 1991 ed è
stato successivamente aggiornato; è stato sottoposto alla
valutazione di impatto ambientale con valutazione positiva con la
delibera di Giunta n. 6759 del 24 luglio 1992, di cui è stata
prorogata l’efficacia con la delibera di Giunta n.
1736 del 24 maggio 1999.
In data 15 marzo 2000 è stata indetta, per
l’approvazione di alcune varianti non sostanziali e
per l’adeguamento del progetto al PTP, una
conferenza dei servizi con esito unanime favorevole ai sensi della
legge n. 18/1999 e della legge n. 12/1996. Il progetto è stato
quindi approvato dalla Giunta comunale di Torgnon con deliberazione
n. 42 del 5 maggio 2000 e questa deliberazione costituisce
concessione edilizia ai sensi dell’articolo 62 della
legge n. 11/1998. Successivamente il progetto e
l’appalto sono stati approvati con delibera della
Giunta regionale n. 2032 del 19 giugno 2000.
Per quanto riguarda la situazione puntuale evidenziata dalla
Consigliera Squarzino, va detto che in quel tratto esisteva un
attraversamento della strada da allargare, valutato insufficiente
dal servizio competente, che verrà quindi ridimensionato e
realizzato in maniera confacente per smaltire le quantità di acqua
meteorica previste.
Per quanto riguarda l’ultima domanda, il progetto
non è inserito nella delibera di Giunta n. 73/2001, cioè nelle
opere per la ricostruzione, ma era stato a suo tempo inserito nel
piano regionale dei lavori pubblici volto a migliorare
l’accessibilità al comprensorio sciistico del Comune
di Torgnon.
Président
La parole à la Conseillère Squarzino
Secondina.
Squarzino (PVA-cU)
Prendo atto che
l’Assessore riconosce vera la situazione di
"denuncia" che faccio con questa interrogazione e quindi anche lui
sa benissimo che esiste un vallone naturale che si sta riempiendo
poco per volta. Io ho una serie di fotografie che fanno vedere
molto bene come il vallone naturale si stia riempiendo con questa
terra di riporto. L’Assessore ha poi cominciato a
fare la storia del progetto. Perché ho chiesto la data? Non è stato
casuale. È un progetto che risale al 1991, aggiornato via via, gli
ultimi aggiornamenti risalgono a maggio?
(interruzione dell’Assessore Vallet, fuori
microfono)
? no, no, marzo 2000 con la conferenza dei servizi, a maggio
2000 con l'approvazione da parte del comune, a giugno 2000 con
l’appalto. L’ultima data in cui il
progetto è stato visto risale al giugno 2000. Mi sembra che
nell’ottobre del 2000 sia successo qualcosa in
questa valle e, guarda caso, anche in quel vallone, anche in quella
zona che è interessata a questo progetto. Allora o
l’alluvione è solo un episodio sporadico da
dimenticare subito oppure è stato un fatto reale che ha fatto
emergere una serie di difficoltà e di debolezze del territorio che
poi la delibera di Giunta ha sottolineato? Per questo nelle
premesse ho indicato tale delibera perché in quella delibera, fatta
dopo l’alluvione, la Giunta ha descritto una serie
di concause dell'evento alluvionale e ha indicato delle linee di
azione da seguire perché non si ripetessero più quegli eventi.
Ora puntualmente, se uno va a vedere i singoli lavori, ne ha
ricordato prima uno il collega Curtaz, verifica che le
amministrazioni continuano a procedere come se niente fosse; nella
maggior parte dei casi, Assessore, diciamo il 90 percento, si
continua a procedere come se niente fosse accaduto. Vorrei che lei
andasse a parlare con gli abitanti del villaggio di Verney, perché
questi abitanti durante l’alluvione si sono visti
arrivare l’acqua da quel vallone e le loro case sono
state a rischio di evacuazione.
Allora quel vallone ha rivelato delle difficoltà a contenere
l'acqua di deflusso; lì bisognerebbe trovare un modo per ampliarne
la portata ed invece la si restringe. Non solo, Assessore, e qui le
date sono importanti, lei è stato molto vago dicendo che si troverà
un modo per dare una risposta adeguata. Ma doveva dire forse con
più precisione che nel progetto c’è già
l’idea di fare un muro di contenimento della terra
di riporto.
Il muro di contenimento di questo terriccio non sarà però fatto
nell’autunno 2001 in cui c’è pericolo
di pioggia; non sarà fatto prima della primavera del 2002, che è un
altro periodo, in cui c’è pericolo di pioggia e di
alluvione. E nel frattempo l’acqua o la neve avranno
portato a valle la terra di riporto e il terriccio. Non voglio fare
previsioni da Cassandra. Ma sono preoccupata per le sorti del
piazzale costruito sul muro di contenimento. In quello stesso
Comune, a Torgnon, l'alluvione ha fatto toccare con mano come già
un piazzale costruito in questo modo non ha retto
all’alluvione. Per fortuna è stato il cimitero ad
averne un danno. Su questa terra di riporto, su questo vallone, si
vuole fare un altro piazzale. Allora io ripeto, non sono profeta,
però qui è facile per ognuno di noi fare due più due: quanto è
successo al piazzale sopra al cimitero, potrà succedere a questo
piazzale. Ma questa volta, Assessore, tutti conoscono il peccato:
lo conosce la Giunta e quindi l’Assessorato, lo sa
la popolazione, lo sanno gli organi di informazione.
Credo che se qualcosa dovrà succedere in quel villaggio, si
saprà chi è responsabile. Io credo che sarebbe opportuno,
Assessore, che lei facesse rivedere una serie di progetti che già
sono stati appaltati o rivisti alla luce di quel che è successo con
l’alluvione, altrimenti si continua in questa valle
a rifare sempre gli stessi errori che poi la gente pagherà. Poi
faremo i monumenti, faremo le feste di ringraziamento, ma intanto i
morti ci sono e i dégâts all’ambiente anche.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK