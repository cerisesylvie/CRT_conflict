Consiglio Regionale della Valle d'Aosta - Oggetto del Consiglio n. 1539 del 27 settembre 1995 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ASSISTENZA SANITARIA E OSPEDALIERA
Igiene e sanità pubblica
Precedente
Successivo
Resoconto integrale del dibattito dell'aula
Oggetto del Consiglio n. 1539 del 27 settembre 1995 - Resoconto
SEDUTA POMERIDIANA DEL 27 SETTEMBRE 1995
OGGETTO N. 1539/X Situazione occupazionale presso il settore di
igiene ambientale. (Interpellanza)
Interpellanza Richiamata la delibera di Giunta n. 7338 del 9
agosto 1991 che ha istituito un corso per tecnici di igiene
ambientale;
Appurato l'enorme carenza di personale qualificato nel settore
di igiene ambientale, tutti i soggetti che hanno ottenuto
l'attestato di abilitazione sono stati chiamati ad operare per 6
mesi mediante la stipula di relative convenzioni;
Constatato che le convenzioni sopracitate sono scadute da alcuni
mesi;
Visto che ad oggi la grave carenza di personale in tale servizio
è rimasta invariata;
Il sottoscritto Consigliere regionale
Interpella
l'Assessore alla Sanità e Assistenza Sociale per conoscere:
1) il perché del verificarsi di tale situazione;
2) quali sono gli intendimenti per il prossimo futuro.
F.to: Marco Viérin
Presidente Ha chiesto la parola il Vicepresidente Viérin
Marco.
Viérin M. (PpVA) Questa vicenda ormai si trascina da quasi
cinque anni, in quanto con delibera del 1991 si è istituito un
corso triennale per tecnici di igiene ambientale e poi con delibera
dell'estate 1994 si erano approvati gli atti della commissione
esaminatrice e si erano rilasciati i relativi attestati di
abilitazione a tecnico di igiene ambientale a 11 persone.
Nella primavera di quest'anno si erano stipulate delle
convenzioni di tre mesi più tre con queste persone, per far sì che
le stesse avessero la possibilità di lavorare e nello stesso tempo
risolvere alcuni gravi problemi esistenti all'interno del
servizio.
Ad oggi mi risulta che la situazione si sia incancrenita e
quello che più mi stupisce è di avere 11 persone che hanno dato la
loro disponibilità per ben cinque anni, fra corso ed attese,
persone che potevano scegliere altre specializzazioni, ma si sono
affidati ai corsi della regione autonoma Valle d'Aosta, che per
farli ha speso circa 6-700 milioni e la cosa più grave: ad oggi
tali servizi si trovano ancora in grave carenza di personale.
Quindi le domande che pongo all'assessore sono: il perché del
verificarsi di tali situazioni, quali sono gli intendimenti per il
prossimo futuro.
Presidente Ha chiesto la parola l'Assessore alla sanità e
assistenza sociale, Vicquéry.
Vicquéry (UV) La questione dei tecnici di igiene ambientale è
ben nota all'Assessorato, così come è nota la situazione dei
tecnici di fisiopatologia, che sono 7 persone, e quella dei tecnici
di radiologia, che comprende 18 persone.
Questa amministrazione si sta adoperando per risolvere i
problemi di queste categorie, tenendo presente che i problemi che
sono sorti sono purtroppo la conseguenza di un modo di operare
errato, perché nel momento in cui giustamente il Consigliere Viérin
fa riferimento alle spese sostenute dall'amministrazione per
formare personale qualificato, il Consigliere sa benissimo che a
fronte di una decisione di questo genere dovrebbe essere stata
fatta una attenta analisi di mercato sulle situazioni, analisi di
mercato che nel 1991 - non voglio addossare nessuna responsabilità,
ma il periodo storico è ben preciso - non è stata fatta.
Così ci troviamo oggi con 18 tecnici di radiologia, 7 tecnici di
fisiopatologia e 11 tecnici di igiene ambientale, che hanno fatto
dei sacrifici non indifferenti, hanno fatto una scelta di vita,
convinti come lo erano e come era stato loro promesso all'epoca
dagli amministratori, che il posto sarebbe stato assicurato, con la
conclusione che oggi il posto non è assicurato.
Non lo è in virtù della legge finanziaria del '93, che ha di
fatto bloccato le assunzioni, ma non era neppure all'epoca perché
ben già si sapeva che i vincoli normativi per l'USL erano grossi e
che l'USL in quanto ente pubblico non poteva non applicare la
normativa nazionale. Questa è la situazione di fatto, situazione
difficile a cui vogliamo porre rimedio. Per quanto riguarda nello
specifico i tecnici di igiene ambientale, proprio in data 15
settembre avevo indirizzato al direttore generale dell'USL una
lettera, che leggo:
"In considerazione della istituzione di due corsi triennali
specifici per tecnici di igiene ambientale, per tecnici di
fisiopatologia, che hanno comportato un notevole impegno
finanziario da parte di questa regione, e al fine di non vanificare
lo studio e il lavoro svolto sia dai docenti sia dagli allievi che,
conclusi i corsi, hanno ottenuto i relativi attestati dopo aver
seguito particolari ed impegnativi programmi di studio, si chiede a
codesta USL di voler valutare la possibilità, tenuto conto delle
proprie esigenze di servizio, in attesa del completamento della
verifica dei carichi di lavoro e a condizione che anche per il 1996
permangano tali le disposizioni di cui all'articolo 3, comma 23 e
27 della legge 24 dicembre '93, n. 537, di convenzionare -
possibilmente già a partire dal mese di gennaio 1996, almeno alcuni
tecnici in argomento".
In data 21 luglio 1995 avevo indirizzato una lettera
all'istituto zooprofilattico sperimentale del Piemonte, Liguria e
Valle d'Aosta che recita:
"Si fa riferimento alla nota di codesto istituto per chiedere,
data l'impossibilità di considerare l'attestato di tecnico di
igiene ambientale equipollente al diploma di tecnico di
laboratorio, se sia possibile prevedere nelle dotazioni organiche
della sezione valdostana dell'istituto alcuni posti di tecnico di
igiene ambientale, in modo tale da poter procedere alla indizione
di un concorso in cui stabilire, quale requisito di ammissione, il
possesso dell'attestato specifico sopra menzionato. L'istituzione
di un corso triennale 91-94 specifico per tecnici di igiene
ambientale ha comportato un notevole impegno finanziario da parte
di questa regione e sarebbe quindi auspicabile non vanificare lo
studio e il lavoro svolto sia dai docenti sia dagli 11 studenti,
che hanno ottenuto il relativo attestato dopo aver seguito il
particolare programma di studi che si allega alla presente, per
opportuna conoscenza. Inoltre, la suddetta procedura sarà
presumibilmente seguita anche dall'USL della Valle d'Aosta, una
volta provveduto alla verifica dei carichi di lavoro, per poter
assumere alcune unità di personale con la qualifica di tecnico di
igiene ambientale. La stessa procedura consentirebbe quindi di
dotare anche la sezione valdostana di codesto istituto di personale
preparato specificatamente e forse più dei tecnici di laboratorio
nel campo dell'igiene ambientale".
La risposta a questa lettera purtroppo è negativa, perché -
decreto ministeriale sui concorsi alla mano - non è equiparabile il
tecnico di igiene ambientale al tecnico di laboratorio, e questa è
un'altra pecca nel momento in cui è stato istituito il corso.
Paghiamo errori fatti all'epoca, cerchiamo di risolverli, il
primo momento chiave sarà entro la fine dell'anno, data in cui in
virtù di un incarico esterno, Consigliere Lanièce, per fortuna,
l'USL sta definendo i carichi di lavoro, e dopo la definizione dei
carichi di lavoro verrà stabilito formalmente che c'è necessità di
tecnici di igiene ambientale. Questo è un dato assodato.
La definizione di carichi di lavoro, come sapete, è
istituzionalmente un obbligo di tutti gli enti pubblici, ma è un
compito molto difficile da risolvere, perché vanno analizzati nelle
singole unità operative i carichi di lavoro di una singola figura
professionale per poter superare il concetto di pianta organica,
tipico dell'ente pubblico, e inserire un concetto privatistico di
azienda, là dove si constata la necessità di personale o
addirittura l'esubero di personale, per poi procedere alla mobilità
interna del personale stesso.
Ripeto che per quanto riguarda i tecnici di igiene ambientale è
assodato che ce n'è bisogno, per cui si ritiene che l'USL possa
sbloccare i concorsi già ad inizio del '96, previa autorizzazione
regionale. La regione si limiterà ad autorizzare nel momento in cui
l'USL avrà accertato, in seguito alla verifica dei carichi di
lavoro, che c'è necessità di questo personale.
Nell'attesa, la mia richiesta è di far decollare un incarico
trimestrale rinnovabile per altri tre mesi già dal primo gennaio
1996, perché come sapete la legge finanziaria dà la possibilità di
dare gli incarichi, indipendentemente dai carichi di lavoro, per
tre mesi, rinnovabili una sola volta nell'anno solare, per uno
stesso soggetto fisico. Per cui, per non perdere tempo, abbiamo
chiesto - e l'accordo c'è - di far già le pratiche amministrative
entro fine anno, in modo che la delibera sia esecutiva nei primi
mesi di gennaio. Si ritiene così di poter dare un'attività
lavorativa, anche se a titolo di precariato per i primi sei mesi a
questo personale, ed utilizzare i primi sei mesi del '96 per
bandire il concorso, in modo che non ci siano soluzioni di
continuità dal mese di luglio prossimo.
E' una soluzione che andrà a buon fine, salvo sorprese
dell'ultima ora della legge finanziaria, ma dalle prime notizie che
abbiamo pare che non si cambi nulla in materia di pubblico impiego
per quanto riguarda questa normativa, per cui si ritiene di poter
risolvere il problema per i tecnici di igiene ambientale, mentre
sarà più difficile risolverlo per i 18 tecnici di radiologia, ma il
problema è all'attenzione di tutti e domani farò una lettera
analoga all'USL per definire le sedi di inserimento futuro di
questi tecnici di radiologia. Quindi c'è senz'altro la volontà da
parte dell'amministrazione regionale e da parte dell'USL di
risolvere questa situazione, che non va sicuramente a merito di una
attenta e corretta programmazione da parte dell'ente regione.
Presidente Ha chiesto la parola il Vicepresidente Viérin
Marco.
Viérin M. (PpVA) La risposta mi soddisfa solo parzialmente, ma
spiegherò anche le motivazioni.
Prendo atto che l'Assessore finalmente ha dichiarato che si
provvederà ed ha fatto anche in maniera ben precisa delle date, e
quindi sin d'ora dichiaro che seguirò da vicino questo problema
perché è pazzesco che 30 persone, che hanno studiato per 3 anni,
oltretutto giovani e quindi alla ricerca di primo lavoro, alla fine
siano ancora ferme quando anche l'Assessore dichiara che di queste
persone c'è bisogno. Dico trenta perché ci sono anche i tecnici di
radiologia.
Mi stupisce che l'Assessore si difenda per il ritardo imputando
la cosa ad un errato modo di aver fatto o di aver istituito questi
corsi, e quindi di non aver fatto una giusta ricerca di mercato.
Allora la giusta ricerca di mercato secondo il sottoscritto
sicuramente è stata fatta, perché ad oggi i servizi da me
interpellati anche verbalmente hanno confermato che c'è necessità
di queste persone come d'altronde ha ribadito alla fine del suo
intervento l'Assessore.
Appurato che questa scusante non è valida, ma se comunque lo
fosse stata, non saprei come l'Assessore potrebbe giustificare la
delibera di istituzione del corso triennale per i tecnici di
radiologia, in quanto metà degli Assessori allora presenti in
quella Giunta sono ancora seduti su quei banchi. Questo vuol dire
che anche quegli Assessori hanno fatto un'errata ricerca di
mercato, perché se vogliamo mettere il tutto sullo stesso piano,
allora è anche una auto-accusa che si fanno alcuni Assessori
presenti tuttora in Giunta. Quindi, determinato che quella scusante
è errata per i motivi che ho appena esposto, voglio solo capire una
cosa. L'Assessore precisa che ha fatto una lettera il 15 settembre,
non voglio qui rivendicare la paternità di aver mosso qualcosa o
meno, però se tutte le volte bisogna fare... delle interpellanze
per sbloccare ...
(...interruzione dell'Assessore Vicquéry, senza
microfono...)
... no, la scadenza termini era il 15, c'è qui il dr. Pasquino,
addirittura forse il 14; comunque, se tutte le volte bisogna
sollevare in Consiglio questi problemi che vengono riferiti e
sollevati in maniera puntuale da parte anche degli interessati, ed
è chiaro, caro Presidente, visto la sua battuta, che ci vengono
portate queste informazioni da persone interessate, perché anche se
siamo in 35, se le persone che vivono questi problemi non ci dicono
qualcosa, noi questi problemi non possiamo conoscerli. Concludendo,
è indubbio che definire la questione infatti qui fra tecnici di
radiologia, tecnici di igiene ambientale e quelli di fisioterapia,
abbiamo più di 30 persone che hanno studiato, che hanno partecipato
a corsi dell'amministrazione regionale durati più di tre anni, con
una spesa di oltre 1 miliardo di lire per l'amministrazione
regionale, che ha anche a tutt'oggi carenza di personale con queste
specializzazioni.
Ringrazio l'Assessore per la risposta, vigilerò sulle scadenze
che l'Assessore ha oggi dichiarato in quest'aula, ed aspetterò con
ansia che si risolva questo annoso problema.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK