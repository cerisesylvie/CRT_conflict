Consiglio Regionale della Valle d'Aosta - Oggetto del Consiglio n. 382 del 25 febbraio 2009 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ENTI LOCALI
Comuni
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 382 del 25 febbraio 2009 - Resoconto
OGGETTO N. 382/XIII - Interrogazione: "Problematiche per il
rinnovo della carta di identità rilasciata dal Comune di Aosta su
supporto magnetico".
Interrogazione
Ricordato che il Comune di Aosta, unitamente ad altri comuni
nel resto d'Italia, sta sperimentando da tempo, su mandato del
Ministero dell'Interno, la "Carta di Identità" utilizzando un
supporto plastico magnetico tipo "badge";
Evidenziato che, come spesso succede in Italia il paradossale
diventa quotidianità, i cittadini che devono rinnovare la carta
perché scaduta si vedono consegnare un semplice foglio cartaceo
che, oltre ad essere uno smacco all'informatizzazione, crea
spiacevoli contrattempi nel disbrigo delle formalità di
espatrio;
Precisato che il Sindaco della città di Aosta e il Presidente
della Regione hanno già rappresentato al Ministro dell'Interno e ai
responsabili del Ministero stesso i disagi e le preoccupazioni
della comunità valdostana;
i sottoscritti Consiglieri regionali
Interrogano
il Presidente della Regione per conoscere lo stato dell'arte
e, in particolare, se almeno è possibile ottenere dal Ministero
competente la traduzione plurilingue (italiano, francese, inglese)
del modulo cartaceo.
F.to: Rigo - Fontana Carmela
Président
- La parole au Président de la Région,
Rollandin.
Rollandin (UV)
- Come ricordato nelle premesse
dell'interrogazione, sono già state ripetutamente rappresentate al
Ministero dell'interno le problematiche relative al rinnovo della
carta di identità elettronica sia da parte della Regione, sia da
parte del Comune di Aosta. Riassumendo, va detto prima di tutto che
il decreto legislativo n. 112 convertito in legge n. 133, il
cosiddetto "decreto Brunetta", ha prolungato da 5 a 10 anni la
validità della carta di identità sia quella cartacea, sia quella
elettronica. Il Ministero dell'interno, essendo l'intera materia di
esclusiva competenza dello Stato, ha dettato ai Comuni
sperimentatori, tra i quali il Comune di Aosta che ha già
rilasciato la carta al 90% circa dei propri residenti, disposizioni
per estendere la validità della carta di identità elettronica,
prevedendo l'emissione di un modulo cartaceo esclusivamente in
lingua italiana che deve accompagnare il documento elettronico.
Viste le difficoltà incontrate da alcuni cittadini residenti in
Aosta alla frontiera con la Svizzera e con altri Paesi, il Sindaco
del Comune di Aosta, con nota del 3 ottobre 2008 e del 28 ottobre
2008, ha chiesto al Ministero dell'interno, nel caso in cui non
fosse possibile trovare altra soluzione, almeno la possibilità di
tradurre in più lingue il contenuto del modulo di estensione, al
fine di renderlo comprensibile anche all'estero. Per parte nostra,
con nota del 24 ottobre 2008, abbiamo chiesto direttamente al
Ministero dell'interno un intervento al fine di evitare ulteriori
difficoltà ai cittadini aostani al momento dell'espatrio. Il
Ministero dell'interno, con nota 4 novembre 2008, ha comunicato al
Sindaco e alla Presidenza di aver sensibilizzato sulla questione
sia il Ministero degli affari esteri che le forze di polizia
relativamente alla traduzione plurilingue. Il Ministero ha chiesto
al Comune di Aosta, al fine di rendere più spedite le operazioni
tecniche, di avere una traduzione in lingua francese del modulo,
fra l'altro non interpretando in modo corretto la richiesta del
Comune volta ad ottenere un modulo plurilingue e non solo un modulo
bilingue. Il Comune ha provveduto immediatamente ad inviare al
Ministero sia la traduzione in lingua francese, sia quella in
lingua inglese. Il Sindaco di Aosta, con successiva nota del 14
gennaio 2009, ha segnalato al Ministero che, nonostante le
assicurazioni, nulla è cambiato e che altri cittadini aostani hanno
avuto gravi difficoltà nel caso specifico sia alla frontiera
polacca, sia a quella croata, ribadendo altresì la necessità di
ottenere un modulo plurilingue, al fine di garantire una maggiore
conoscibilità del contenuto del modulo di estensione della validità
della carta, modulo che ad oggi non è pervenuto. Con la stessa nota
il sindaco ha inoltre comunicato che, in caso di mancata soluzione
in tempi brevi delle problematiche esposte, gli uffici avrebbero
sospeso l'emissione della carta di idoneità elettronica provvedendo
a rilasciare esclusivamente il documento cartaceo.
Al fine di trovare una rapida soluzione ai problemi
sovraesposti, nonché ad altre problematiche di carattere
informatico connesse al progetto di carta di identità elettronica,
segnalate dal Comune di Aosta al Ministero dell'interno nel corso
dei mesi passati, come Presidenza, con nota del 3 febbraio 2009,
abbiamo chiesto al Ministero dell'interno un incontro urgente con i
responsabili del progetto. Stiamo aspettando che ci dicano quando
possiamo intervenire. Il 13 febbraio gli uffici del Ministero hanno
contattato gli uffici del Dipartimento enti locali, servizi di
Prefettura e Protezione civile della Presidenza della Regione, che
seguono la questione per l'Amministrazione regionale, per
concordare un incontro che si terrà a Roma entro metà marzo che, ci
auguriamo, rappresenti l'occasione per risolvere in modo definitivo
questa problematica, che ha sicuramente creato non pochi disagi ai
cittadini di Aosta e all'amministrazione comunale che aveva aderito
a questo progetto sperimentale. Un progetto che credo vada nella
direzione corretta, anche nell'ambito di quello che sarà l'utilizzo
della carta a livello europeo. Spiace dover notare che ci sono
inconvenienti collegati a difficoltà di rapporto con i Ministeri
competenti.
Président
- La parole au Conseiller Rigo.
Rigo (PD)
- Grazie, Presidente. Sapevo già i passi
compiuti nei confronti del Ministero competente da parte del
Sindaco della città di Aosta e anche da parte degli uffici, del
Presidente della Regione, che ringrazio per il suo impegno. Volevo
conoscere se in queste settimane si erano raggiunti accordi
soddisfacenti, se almeno quel famoso modulo cartaceo fosse un
obiettivo possibile da raggiungere, quel modulo cartaceo che diceva
il Presidente Rollandin è un modulo plurilingue, perché ormai
l'inglese è materia universale. Ancora una volta, qui c'è il mio
rammarico (unitamente per come ho inteso a quello del Presidente
Rollandin), sono state messe in difficoltà le amministrazioni, in
questo caso il Comune di Aosta, che ottemperano con diligenza alle
note inviate dai diversi Ministeri. Le stesse amministrazioni che
poi sono vittime della disorganizzazione dell'amministrazione
centrale; è il caso del Comune di Aosta, la cui solerzia si è poi
tradotta in difficoltà per i cittadini. Ringrazio il Presidente per
il suo impegno e per le risposte. Noi siamo disponibili a dare il
nostro contributo, se ritenuto opportuno, anche nei confronti del
Ministero e valuteremo se sarà il caso, dopo la metà di marzo,
quando avremo notizie certe, di intervenire nuovamente in Consiglio
regionale.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK