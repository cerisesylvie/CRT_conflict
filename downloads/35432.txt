Consiglio Regionale della Valle d'Aosta - Oggetto del Consiglio n. 2920 del 8 aprile 2013 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
NORME DI ATTUAZIONE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2920 del 8 aprile 2013 - Resoconto
OGGETTO N. 2920/XIII - Interpellanza: "Interventi per
garantire il rispetto delle procedure previste dall'articolo 48-bis
dello Statuto speciale per l'approvazione da parte del Governo
nazionale delle norme di attuazione".
Président -
La parole au collègue Caveri.
Caveri (UVP)
- Mi spiace che un colpo della strega mi
abbia impedito di essere presente allo scorso Consiglio, nel quale
mi sarebbe piaciuto intervenire sul tema, proprio per segnalare una
serie di questioni istituzionali e lo farò oggi, approfittando di
questa interpellanza. So che qualcuno, l'autorevole collega
Salzone, ha cercato di dire nel suo intervento che ho assistito in
posizione stesa e bloccata, però l'ho apprezzato anche in posizione
stesa, ha fatto un ragionamento sul futuro e su alcune necessità,
non dico di
embrassons nous
, perché non si è spinto fino a
lì, però di riflessione su alcuni temi comuni che riguarderanno il
futuro istituzionale della Valle d'Aosta.
Questo delle norme d'attuazione è sicuramente uno dei temi
significativi e importanti. La presentazione delle interrogazioni
ed interpellanze avviene una decina di giorni prima del Consiglio,
quindi mi sono perso un'ulteriore perla che aggiungo avendo
sicuramente il Presidente della Regione letto anche questa notizia,
che si aggiunge a quella norma di attuazione che citavo
nell'interpellanza, cioè la norma di attuazione che è stata
sbloccata al Consiglio dei Ministri, qualche settimana fa, è quella
del trasferimento che io cito del castello di Udine alla Regione
Friuli Venezia Giulia, dopo che ci era stato detto che in questo
momento le norme di attuazione non andavano al Consiglio dei
Ministri perché si era nell'ordinaria amministrazione del Governo.
A farmi montare la carogna, nelle scorse ore, è una nuova norma di
attuazione, che è andata all'ultimo Consiglio dei Ministri, nel
fine settimana, che riguarda la "virtuosa" Regione siciliana, che è
stata dotata di norma di attuazione allo Statuto di applicazione di
una norma fino ad oggi mai concretizzata, che è quella che prevede
che la ripartizione fiscale delle società che hanno sede legale
fuori dalla Sicilia rientreranno comunque nelle casse della Regione
siciliana. È ovviamente, questa norma di attuazione, un calcio nel
sedere, per essere espliciti, a tutte le Regioni a Statuto speciale
del nord che, lacrime e sangue, da anni seguono la linea virtuosa e
che si sono trovate tra l'altro con una Regione come la Sicilia che
non ha mai applicato né il Patto di stabilità e neppure il
federalismo fiscale che, a questo punto, bellamente, in questo
periodo, che doveva essere un periodo di gestione dell'ordinaria
amministrazione da parte del Governo, di fronte a una norma di
attuazione - beati loro! - assolutamente storica, ma che sembra
quasi essere uno sberleffo...uno sberleffo rispetto a che cosa?
Il Presidente sa, io non entrerò nei particolari minuti, ma io
ho consegnato, all'atto della conclusione del lavoro svolto nella
Commissione paritetica, ho consegnato al Presidente una
documentazione che mi era stata data dall'ottimo Presidente della
Commissione paritetica, il professor Marco Cammelli, e sono due
lettere di fonte statale che dimostrano come l'applicazione
dell'articolo 48 bis sia, nella mentalità dei funzionari di Palazzo
Chigi, queste procedure siano, nella mentalità di questi
funzionari, da violare sistematicamente. L'articolo 48 bis è
chiarissimo: prevede che uno schema di decreto venga approvato
dalla Commissione paritetica, che questo decreto, che questa bozza
di decreto venga inviata al parere del Consiglio Valle e poi deve
andare al Consiglio dei Ministri.
Noi avevamo sempre detto, tutti i membri di parte regionale che
si sono succeduti, che non accettavamo una riapertura delle
istruttorie sulle norme di attuazione dopo l'approvazione da parte
della Paritetica e il parere del Consiglio Valle, e invece questo
avviene sistematicamente; anzi, in una lettera recente il Capo
dell'Ufficio legislativo...scusate, il responsabile della
Presidenza del Consiglio dei Ministri, del Dipartimento che si
occupa degli affari giuridici e legislativi, che in un'orrenda
formula viene definito - in un orrendo acronimo - "DAGL", ribadisce
che loro ritengono di avere la piena libertà di non portare al
Consiglio dei Ministri gli schemi di norme di attuazione e di
rifare totalmente dall'inizio una sorta di istruttoria sulle norme
di attuazione, e in un carteggio parallelo questa stessa tesi viene
sostenuta dal Capo dell'Ufficio legislativo del Ministero per i
beni e per le attività culturali, nel bloccare la norma di
attuazione sul trasferimento dell'archivio di Stato e delle
funzioni della Sovrintendenza archivistica.
Ora, una persona che oggi ci osservasse dall'esterno potrebbe
dire: ma voi fate, rispetto a queste questioni, un ragionamento un
po' di lana caprina. Io penso invece che ci siano nel nucleo più
profondo dell'Autonomia valdostana delle questioni sulle quali,
qualunque sia la posizione politica sui singoli argomenti...ci sono
dei temi sui quali bisogna avere un atteggiamento fermo e deciso. E
questa questione, da una parte della violazione sistematica delle
procedure per l'emanazione delle norme di attuazione, che ha
portato a un ingorgo di una serie di norme molto importanti: cito,
ad esempio, quella sull'ordinamento linguistico che non è mai
andata avanti, ho appena citato quella sull'archivio di Stato e la
Sovraintendenza archivistica...questo atteggiamento che è già stato
grave in passato, grave in passato, malgrado, ripeto, l'ottima
presidenza dell'attuale membro di parte statale, Presidente della
Paritetica, professor Marco Cammelli, l'atteggiamento dei
funzionari del Governo, della Presidenza del Consiglio, continua a
essere assolutamente intollerabile nella violazione sistematica di
una norma di rango costituzionale.
Aggiungerei che in più si è aggiunto questo sberleffo di portare
delle norme di attuazione quando
coram populo
i
rappresentanti del Ministero degli affari regionali avevano detto
alla Commissione paritetica che restava valido quanto già stabilito
in passato, cioè che le norme di attuazione non dovessero andare al
Consiglio dei Ministri, vista la delicatezza della normativa, cosa,
tra l'altro, che noi di parte regionale abbiamo sempre contestato.
E invece abbiamo visto che per il Friuli Venezia Giulia, e
soprattutto per la macroscopica norma di attuazione favorevole alla
Sicilia, e favorevole per la semplice ragione...basta leggere
un'inchiesta di questa settimana pubblicata dal settimanale
Panorama
per rendersi conto che senza questa norma noi
saremmo stati, probabilmente per la prima volta in Italia, di
fronte a una Regione che si sarebbe trovata in bancarotta, e quindi
è chiaro che questo intervento
in limine
a favore della
Regione siciliana serve esclusivamente a questo.
Che cosa chiediamo, dunque, alla luce di questo quadro che ho
tracciato al Presidente della Regione? Beh, quali valutazioni si
diano sulla posizione governativa e se a questo punto non convenga
trovare un modo per adire alla Corte costituzionale di fronte al
mancato rispetto e alle palesi violazioni delle procedure di cui
all'articolo 48 bis. Perché la mia preoccupazione, Presidente, è
che alla fine questi atteggiamenti governativi, che pure vengono
regolarmente contestati con lettere da parte del Presidente della
Regione e, nel ruolo modesto dei membri di parte regionale della
Commissione paritetica, si aggiungono a questa contestazione le
contestazioni puntuali come risulterà un giorno dalla lettura dei
verbali della Commissione stessa...però il rischio è che si
instaurino delle prassi, cioè che questi atteggiamenti in palese
violazione e in spregio della nostra Autonomia speciale finiscano
per essere considerati - come non sono - l'assoluta normalità.
Credo che sarà un tema politico importante nel corso della campagna
elettorale per le prossime elezioni regionali, credo che sarà un
tema importante che il Consiglio Valle dovrà affrontare, ricordando
proprio l'implicazione che il Consiglio Valle ha nella fase molto
delicata dei pareri che devono essere espressi sullo schema di
norma di attuazione; solo la Valle d'Aosta e, prima di lei, la
Sardegna, ha implicato nelle procedure costituzionali il proprio
Consiglio regionale per la discussione delle norme di attuazione e,
ripeto, oggi la sistematica e grave violazione di quanto previsto
dallo Statuto di Autonomia, benché norma di rango costituzionale,
ci pone in una situazione intollerabile di debolezza e di
sudditanza nei confronti, non tanto degli atteggiamenti
governativi, quanto soprattutto di un funzionariato che,
oltretutto, nel Governo Monti si è trovato nell'antipatica
situazione per noi di avere portato sul piano politico delle
situazioni di violazione statutaria che prima come funzionari già
percorrevano.
Président
- La parole au Président Rollandin.
Rollandin (UV)
- Sì, grazie.
L'iter delle norme di attuazione e della Commissione paritetica
credo che abbiano una storia travagliata ormai da decenni. Voglio
ricordare che la stessa costituzione della Commissione paritetica è
stata oggetto di sollecitazioni in alcuni tempi dove non venivano
nominati i rappresentanti della parte pubblica, dove ci sono stati
ritardi nella nomina successiva, e credo che conosciamo quello che
è successo in questi anni. Stesso discorso per quanto riguarda
l'approvazione delle norme di attuazione; voglio ricordare la più
classica, emblematica, quella sull'energia, che è stata approvata,
tenuta in stand-by per cinque anni e poi ritirata per evidenti
motivi che erano collegati e collegabili al tempo che era passato e
che non davano più quegli esiti che erano invece sperati o voluti
proprio nel momento dell'approvazione della norma. Voglio anche
ricordare che le norme di attuazione approvate da questo Consiglio
in linea di massima erano sempre state approvate all'unanimità;
l'unica eccezione è stata in uno degli ultimi provvedimenti, quello
sugli archivi, per il resto c'era sempre stata l'unanimità del
Consiglio, a riprova del fatto che l'interesse era collettivo e non
solo di una parte.
Ora, le considerazioni che sono state fatte sul non rispetto
delle regole non possono che essere condivise per quanto ci
riguarda, in particolare nell'ultimo periodo, di norme...malgrado i
solleciti...di norme che sono state approvate come da lei ricordato
quello dell'ordinamento linguistico, ma vorrei sottolineare anche
il trasferimento delle funzioni ex ISPEL, che è poi un dato
importante, ma praticamente solo tecnico, non si capisce qual è la
ragione per cui c'è una norma addirittura nazionale che
prevede...per cui la Valle d'Aosta è indietro rispetto a quelle che
sono le competenze delle ordinarie, non delle speciali. Sugli
archivi quindi non possiamo che rammaricarci ed esprimere tutto il
disappunto sull'atteggiamento che si è tenuto a questo proposito,
per lo scarso rispetto di quelle che sono le norme che hanno, come
è stato ricordato, rango costituzionale.
Ora, per quanto riguarda poi gli ultimi avvenimenti che lei ha
voluto ricordare, quello del Friuli Venezia Giulia, la lettura che
ne è stata data...io non entro nel merito...è stata quella in cui,
di fatto, il passaggio di proprietà di questo bene è stato visto
come una norma ordinaria e non rientrante nella categoria di quelle
speciali per cui doveva essere, come giustamente...di norma erano
sospese quando il Governo non era in piena, adesso non si capisce
più perché adesso è rientrato, tant'è che è rientrato per fare
quella porcheria che è stata detta, che grida vendetta, ma non
credo che ci siano altri termini per spiegarlo.
Ora l'estrema
ratio
che ha suggerito a questo punto non è
da escludere, cioè diciamo che, nel tempo, le valutazioni nei
rapporti coi Governi erano sempre state quelle di sollecitazioni,
ma non si era mai arrivati ai dati estremi, proprio perché questa
Commissione paritetica, per funzionare, per arrivare a delle
conclusioni dovrebbe essere in accordo, e difatti in tempi normali
c'era quella collaborazione che portava a suggerire delle norme
che, in qualche modo, erano poi alla fine condivise. Più difficile
il ruolo dei funzionari, che voglio risottolineare, diciamo, dei
dirigenti, dei responsabili dei singoli Ministeri che sono
intervenuti a gamba tesa in diverse occasioni e voglio ricordarlo,
non ultimo, la norma con riferimento a quel pasticcio del
provvedimento che era stato sollecitato e votato all'unanimità da
questo Consiglio, la posizione della Commissione cosiddetta...del
Presidente della Commissione di coordinamento, che logicamente è
già stato oggetto di discussione in quest'aula. Ebbene, per tutte
queste ragioni credo che non sia, a questo punto...le valutazioni
verranno fatte dagli uffici competenti...non sia da escludere un
passo estremo come quello di una importante sottolineatura alla
Corte costituzionale per quanto riguarda, appunto, il mancato
rispetto del 48 bis. Quindi condividiamo questo atteggiamento.
Président
- Pour la réplique la parole au collègue
Caveri.
Caveri (UVP)
- Sì, in effetti l'importanza delle norme di
attuazione è qualche cosa da ribadire in ogni occasione.
Una delle poche differenze che le Regioni a Statuto speciale
hanno è questa sorta di legislazione parallela che non passa
attraverso il Parlamento, ma passa attraverso delle Commissioni
paritetiche che sfociano poi in un'approvazione diretta dei decreti
di attuazione dello Statuto da parte del Consiglio dei Ministri. Il
caso già citato degli archivi è molto significativo, nel senso che
il Ministero dei beni culturali si è sempre opposto strenuamente a
qualunque forma di regionalizzazione e i membri di parte statale
avevano deciso, invece, di accettare con qualche modificazione le
tesi, ed è la logica della pariteticità della Commissione, perché
si chiama "Commissione paritetica" perché ci sono tre regionali e
tre statali che devono trovare una sintesi, e fa specie che, nel
momento in cui gli statali per loro coscienza e per la libertà di
espressione che hanno nella loro attività, in cui possono
distaccarsi dai pareri dei Ministeri, a fronte di tesi
condivisibili da parte di parte regionale, poi queste stesse tesi
vengano regolarmente contestate dai Ministeri stessi che profittano
del passaggio del pre-Consiglio dei Ministri per bloccare le
norme!
Ha detto bene il Presidente, la norma di attuazione
sull'energia...perché la facemmo richiamare dopo cinque anni al
Consiglio dei Ministri? Perché questa è la logica, cioè non è che
il Consiglio dei Ministri sia obbligato a prendere o lasciare la
norma di attuazione, il Consiglio dei Ministri la norma di
attuazione la può respingere, può eventualmente, a mio modo di
vedere, perché è già stato fatto, proporre ancora
in limine
al Consiglio dei Ministri qualche cambiamento che non abbia...come
dire? degli stravolgimenti rispetto al parere del Consiglio Valle,
ma non si può pensare che esista il limbo delle norme di
attuazione, in cui oggi c'è l'ISPESL, c'è l'ordinamento
linguistico, ci sono le norme appunto sugli archivi di Stato, c'è
una specie di limbo, questo è insopportabile! È una violazione
sistematica!
Io credo che chi sarà Presidente nella prossima legislatura
dovrà approfittare del fatto che in contemporanea ci sarà
l'elezione di un nuovo Presidente della Repubblica; bisogna che il
Capo dello Stato, in quanto garante della Costituzione e dello
Statuto di Autonomia, metta i funzionari sul chi vive, e nel caso
in cui questi funzionari continuassero a reagire come hanno
reagito, con una durezza inspiegabile, se non spiegabile,
Presidente, con il paradosso che quelli che erano i nostri peggiori
nemici al Consiglio dei Ministri, nel pre-Consiglio dei Ministri,
ce li siamo trovati Ministri: Patroni Griffi, "nemico storico"
delle Autonomie speciali, ce lo siamo trovati in funzioni
delicatissime!
Ora è chiaro che questa situazione è intollerabile e bisognerà
trovare eventualmente una possibilità per adire la Corte
costituzionale, d'intesa con le altre Regioni che hanno preso dei
calci sui denti, perché non siamo i soli che hanno preso i calci
sui denti! Ora non parliamo della situazione della Sicilia,
no...qualcuno, giorni fa, mi ha scritto: ma cosa ti lamenti che le
hanno fatto una norma finanziaria così favorevole...con norma di
attuazione approvata venerdì nel Consiglio dei Ministri, o
sabato...ma cosa ti lamenti, loro hanno 60 deputati, voi ne avete
uno e quindi contate...ma il problema è che se si facesse un
ragionamento sulle norme di attuazione di tipo proporzionalistico,
e allora siam morti! E allora ci arrendiamo! Andiamo al confine con
la Svizzera, ci arrendiamo, e diciamo: eh, siam qua, fateci
diventare un Cantone svizzero, che è una cosa che magari ci può
anche far ridere, però c'è stato un passaggio nel '500 della storia
valdostana che per un pelo finivamo lì!
Allora io credo che ci sia una regola che vada reinstaurata, che
è la regola del rispetto delle regole e cioè quello che appare oggi
totalmente inaccettabile da parte dei diversi Governi che si sono
succeduti, perché devo dire che questa questione che non vada al
Consiglio dei Ministri è stata una cattiva abitudine di Berlusconi,
ma precedentemente di Prodi, cioè bisogna dire che ad un certo
punto io accetto le regole se le regole vengono rispettate! Se mi
si dice: in ordinaria amministrazione le norme di attuazione non
vanno al Consiglio dei Ministri, va bene, lo accetto e vale per
tutti...e poi vedo che nello scorso fine settimana va una norma di
attuazione storica come quella di una parte di nuova ripartizione
finanziaria per la Regione Sicilia! Io credo che sia un tema molto
delicato; noi dobbiamo avere la forza e il coraggio, tutti assieme,
perché concordo col Presidente, che ci sono dei temi sui quali è
giusto ed è opportuno - perché è la dialettica politica - che ci si
divida, però ci sono dei temi di "sostanza" della nostra Autonomia
sui quali non possiamo derogare.
Président -
Point 11 à l'ordre du jour.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK