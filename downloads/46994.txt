Consiglio Regionale della Valle d'Aosta - Oggetto del Consiglio n. 3342 del 22 febbraio 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ELEZIONI
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3342 del 22 febbraio 2024 - Resoconto
OGGETTO N. 3342/XVI - Approvazione di mozione: "Impegno del
Presidente della Regione a sollecitare il Parlamento in merito
all'approvazione della proposta di legge: "Disposizioni per
l'esercizio del diritto di voto in un Comune diverso da quello di
residenza, in caso di impedimenti per motivi di studio, lavoro o
cura".
Marguerettaz (Presidente) -
Punto n. 54 all'ordine del
giorno. Per la presentazione, la parola alla collega Erika
Guichardaz.
Guichardaz E. (PCP) -
Affrontiamo un tema di rilevante
importanza, anche perché alle porte abbiamo le elezioni europee e
sicuramente i dati sull'astensionismo di queste ultime elezioni,
sia politiche ma anche delle elezioni in generale, fanno sì che
bisogna in qualche modo fare una riflessione anche sui possibili
strumenti da utilizzare, al fine di permettere a tutte le persone
di poter esercitare il diritto di voto, un diritto che sappiamo
essere contenuto nella Costituzione e per cui la Corte
costituzionale in diverse occasioni ha affermato sia l'importanza,
sia la necessità che il legislatore promuovesse delle leggi atte a
favorire e delle misure quindi per facilitare l'accesso alle
urne.
Secondo il
report
per la partecipazione dei cittadini
come ridurre l'astensionismo e agevolare il voto pubblicato
nell'aprile del 2022 da una Commissione incaricata dal Dipartimento
per le riforme istituzionali e dal Dipartimento per l'informazione
e l'editoria della Presidenza del Consiglio dei ministri, il numero
di cittadini domiciliati in un Comune differente da quello di
residenza sul territorio italiano, per ragioni di lavoro e di
studio, è di circa 4,9 milioni, approssimativamente un decimo del
corpo elettorale.
Il vigente assetto normativo crea poi un paradosso per via del
quale il diritto di voto in un luogo diverso da quello di residenza
è riconosciuto ai cittadini italiani che si trovano in uno Stato
estero per ragioni di studio, di lavoro o di cura, ma non ai
cittadini che per le stesse ragioni sono domiciliati in un Comune
sul territorio nazionale. Si tratta quindi di un obiettivo crediamo
trasversale e lo dimostra anche il fatto che sono molte le forze
politiche che si sono e si stanno muovendo in questo senso. La
Camera ha già approvato il provvedimento e ora si tratta di fare
uno sforzo sul Senato.
Questa mozione fa poi propria anche una richiesta che viene dal
basso, con raccolte di firme e mobilitazioni da parte proprio di
quei lavoratori, cittadini e studenti che non si trovano nei loro
luoghi di residenza; una mozione che più o meno simile è stata
approvata nel Consiglio regionale della Lombardia
all'unanimità.
Secondo il testo di legge, chi si trova in un comune diverso da
quello di residenza per motivi di studio, di lavoro o cura potrebbe
comunque esprimere la sua scelta. La maggioranza parlamentare ha
votato un emendamento al decreto-legge elezioni 2024 e poche ore fa
quest'emendamento è stato approvato in Commissione, però
quest'emendamento riguarda solo gli studenti che sono poco meno di
600 mila e non tutti i fuori sede invece che sono oltre 4 milioni e
prevede due meccanismi diversi a seconda che lo studente fuori sede
abbia il domicilio in un Comune della stessa circoscrizione
elettorale oppure in una diversa circoscrizione.
Ora si tratta di far sì che queste proposte, queste necessità
avanzate, come dicevo, già da altri Consigli regionali possano in
qualche modo sollecitare anche il Senato a far sì che si possa
prendere in considerazione quanto chiesto. Sappiamo poi bene,
soprattutto in una regione turistica come la nostra, dove i
lavoratori già nei primi mesi di giugno saranno impegnati
sicuramente nei nostri alberghi o nelle nostre strutture ricettive,
conosciamo bene magari anche la non possibilità di recarsi altrove
per poter esprimere il diritto di voto.
Con questa mozione quindi chiediamo che il Presidente della
Regione e il Governo regionale, anche attraverso un opportuno
coordinamento con i Parlamentari valdostani, sollecitino il
Parlamento affinché la proposta di legge: "Disposizioni per
l'esercizio del diritto di voto in un Comune diverso da quello di
residenza, in caso di impedimenti per motivi di studio, lavoro o
cura" sia celermente approvata dal Senato della Repubblica e
pubblicata nei tempi utili già per le prossime elezioni europee e
amministrative; solleciti il Governo affinché favorisca e promuova
l'approvazione della suddetta proposta di legge, emanando quindi
tempestivamente i decreti attuativi e si faccia parte attiva presso
la Conferenza Stato-Regioni affinché sia convocato un tavolo di
lavoro sul tema del lavoro fuori sede, in vista anche delle tornate
elettorali previste per l'anno 2024.
Presidente -
La discussione generale è aperta. Ha chiesto
la parola il collega Padovani, ne ha facoltà.
Padovani (FP-PD) -
Per portare il mio contributo nel
dibattito su questa mozione.
Io partirei da un fatto: spostarsi e conoscere altre realtà è
senza dubbio uno dei modi migliori a disposizione di una persona
per crescere, conoscere il mondo e aprirsi al confronto, è infatti
andando fuori, quale che sia il fuori in questione, che gli
orizzonti si aprono e i confini che abbiamo dentro di noi si
spostano o talvolta si sfumano e questo è senza dubbio qualcosa di
molto positivo, specie in questo momento, un periodo in cui c'è una
preoccupante chiusura sia verso il confronto che nei confronti
dell'altro e se conoscere è il modo migliore per crescere appunto,
quella di uscire e scoprire è certamente un'attività da
incoraggiare. Spostarsi spesso però è anche una necessità perché
magari nel proprio luogo di origine non si trova la facoltà che
corrisponde ai nostri interessi e alle nostre vocazioni, oppure
perché non si riesce a trovare un lavoro ma anche per tanti altri
motivi. Mettiamoci poi anche che spesso chi parte carico di
speranze, decide di tornare con un bagaglio di conoscenze, spunti e
stimoli decisamente più grandi e di cui spesso beneficia l'intera
comunità.
Questa era una premessa doverosa per affrontare il tema di
questa mozione, mozione che peraltro, come sottolineato da chi l'ha
presentata, evidenzia un altro aspetto, ovvero l'astensionismo. Un
astensionismo che, come riporta il documento: "non solo ha
raggiunto un livello ben oltre il preoccupante - e qui la
responsabilità è anche, se non soprattutto, della politica -, ma
tocca principalmente la fascia tra i 18 e i 34 anni, proprio quella
più legata ai fuori sede", con una grande percentuale di persone
che ha dichiarato: - e continuo a leggere - "si tratta di
un'astensione per cause di forza maggiore". Qui si pongono almeno
tre questioni differenti ma di grande importanza e tutte legate
alla questione dell'incentivo: in primo luogo, una limitazione del
genere, davvero anacronistica se pensiamo al mondo in cui viviamo,
rappresenta idealmente un limite alla libertà di spostarsi di cui
parlavo prima, non perché una persona rinuncia a iscriversi
all'Università fuori perché poi non potrà votare due, tre o quattro
anni dopo, ma perché comunque rappresenta un limite che sarebbe
facilmente superabile per agevolarne il percorso.
È più facile ovviamente che quella persona rinunci a rientrare
per votare e qui le ragioni sono tante: dalla disaffezione alla
politica ai costi del viaggio, fino all'impossibilità pratica
dettata magari dalla necessità di dover affrontare un viaggio
interminabile tra treni e pullman pur di esercitare un diritto,
trovandosi costretto o costretta a non far sentire la sua voce. Il
che ci porta dritti a un'altra questione: se una persona non può
esercitare liberamente il diritto di voto, ci troviamo di fronte a
un problema di democrazia e anche bello grosso, è quindi
chiaramente una situazione da risolvere in modo urgente e di cui
farsi carico, ognuno in base alle proprie competenze, comprese
quelle magari limitate di questo Consiglio, che ha comunque la
facoltà, come avevo già avuto modo di sottolineare quando si
parlava di Tampon Tax, di sollecitare i nostri Parlamentari
affinché si adoperino attivamente.
Ben venga quindi l'impegnativa di questa mozione che funge
soprattutto da sollecito nei confronti di chi dovrà operativamente
occuparsi di colmare questo vuoto, un vuoto che davvero non ha
senso di esistere e che, come detto, non solo limita la libertà
delle persone, ma rappresenta un vero e proprio problema di
esercizio della democrazia in un periodo storico già non certamente
felicissimo per quanto riguarda la partecipazione. Ben venga che
questo accada in quante più Regioni possibili, perché sarebbe la
dimostrazione al Parlamento e al Governo che il Paese ha un serio
interesse a risolvere la questione. Chissà che non sia la volta
buona.
Presidente -
Altri interventi in discussione generale? Ha
chiesto la parola il collega Manfrin, ne ha facoltà.
Manfrin (LEGA VDA) -
Ringrazio ovviamente la collega che
ha presentato quest'iniziativa che ci permette di dare oggi una
buona notizia, proprio questa mattina è all'approvazione in
Commissione Affari costituzionali l'emendamento del decreto
elezioni che consentirà agli studenti fuori sede, in via
sperimentale, di votare per le elezioni europee.
Sicuramente questa è una notizia positiva, ma giustamente sono
state fatte alcune considerazioni politiche interessanti a cui mi
piacerebbe portare anche la mia esperienza personale. Che cosa
accade? Accade proprio che la partecipazione alle elezioni, che
ricordiamo essere stata altissima fin dalla sua origine, fin dal
suo esordio, si è progressivamente ridotta, fino ad arrivare ai
giorni nostri a livelli che comunque sono anche superiori rispetto
ad alcune altre zone europee ed extra europee ma sono sicuramente
inferiori, per esempio, alle punte del 90% che avevamo ottenuto
nell'imminenza del dopoguerra. Questa progressiva riduzione si è
particolarmente accentuata dalla fine della Prima Repubblica e
dall'inizio della Seconda Repubblica, cosa che possiamo
eventualmente anche ricollegare a una disaffezione della politica,
data proprio dall'immagine che la politica ha dato di sé stessa
durante quel periodo, però io mi permetto di riportare alcuni dati.
Per esempio, come lei saprà, collega, dal 2006, per volontà
dell'allora ministro Mirko Tremaglia, possono votare gli Italiani
all'estero, una facilitazione che sicuramente prima era
impensabile, addirittura non solo, ma gli Italiani all'estero hanno
anche diritto di eleggere dei Parlamentari che sono parte della
circoscrizione estera.
Io sono andato a vedere un po' la media di partecipazione delle
persone che a questo punto non devono più, come prima era una
volta, avere magari un rimborso rispetto ai tragitti per recarsi a
votare, e quindi fare una lunga trafila per venire in Italia a
votare nel proprio collegio di appartenenza, ma poter votare
comodamente in loco e la partecipazione in media dal 2006 ad oggi è
stata più o meno del 24%, quindi una partecipazione ancora
inferiore rispetto a quella che abbiamo registrato nel nostro
Paese, cosa che ci deve interrogare sull'effettivo interesse da una
parte degli Italiani nel mondo di votare per le elezioni,
dall'altra dell'interesse in generale per il voto in sé.
L'altra è un'esperienza personale che le posso portare proprio
perché si parla di studenti fuori sede. Io ho avuto la magica
esperienza di studiare prima a Pavia e poi all'Università della
Valle d'Aosta; in questa magica esperienza ho avuto anche
possibilità di fare politica all'interno dell'Università, come
alcuni hanno fatto anche in quest'aula, e la politica prevedeva
anche dei momenti elettorali prettamente universitari, cioè c'erano
il consiglio di facoltà, il consiglio di circoscrizione, il cda, il
senato accademico e c'erano dei rappresentanti eletti per appunto
tutte queste cariche. Io ho concorso per queste cariche, ho
partecipato alle elezioni e attività politiche sia a Pavia che qui
in Valle d'Aosta e devo dire purtroppo una triste verità: che se
non fosse stato per il fatto che i vari gruppi universitari, oltre
ad andare in giro e fare una classica campagna elettorale nei mesi
precedenti, il giorno delle elezioni fossero andati nell'Ateneo
prendendo la gente e buttandola dentro il seggio fisicamente, non
sarebbe andato a votare nessuno, a parte le poche decine di persone
che invece già provavano un interesse per la politica. Non le parlo
di facoltà con interessi in materie scientifiche: architettura,
medicina, magari persone a cui la politica non interessa, ma nelle
facoltà umanistiche dove ero iscritto io, ad esempio,
giurisprudenza. Con quest'azione noi passavamo due giorni a entrare
nelle aule, interrompere le lezioni e dire: "Sapete che ci sono le
elezioni universitarie?". "Sì". "Venite a votare?". "No", aule di
300 persone, nessuno voleva andare a votare, neanche i
rappresentanti che conoscevano, che facevano il corso con loro e
che si candidavano con loro. Dovevamo quindi prendere queste
persone, trascinarle tra una lezione e l'altra: "C'è la pausa, sei
a pranzo, fammi questa cortesia, vieni a votare". Risultato totale
dell'affluenza delle elezioni dopo questo lavoro di trascinamento?
10% di affluenza, elezioni universitarie. Qui in Valle d'Aosta,
dove l'Ateneo era particolarmente piccolo, vedo un collega che ha
concorso anche con me proprio in queste elezioni che potrà
testimoniare in prima persona, avendo peraltro lui anche perso
quando si è candidato contro il sottoscritto... il collega potrà
testimoniare che l'affluenza è stata bassissima, anche alla Facoltà
di scienze politiche dell'Università della Valle d'Aosta, più bassa
del basso e credo che abbiamo toccato punte forse di 60 persone che
sono a votare, perché, come il collega ricorderà, anche noi siamo
andati lì nell'Ateneo, le abbiamo prese e le abbiamo buttate
fisicamente dentro il seggio. Questo è.
Sono contento quindi che in maniera sperimentale questa misura
del voto fuori sede venga introdotto, perché potremmo anche alla
fine testare tutta questa volontà, io ho letto quello che è stato
citato, questa volontà, questa testimonianza, questa richiesta di
partecipazione. Io sarò felicissimo se questo porterà ad avere un
incremento importante, sesquipedale dell'affluenza al voto, sarò
contentissimo se questa misura sperimentale porterà a questo tipo
di incremento, però è giusto che sia sperimentale perché così
potremmo testarne effettivamente l'efficacia. Dall'altra parte però
credo che sia un impegno di tutti all'interno di quest'aula, al di
fuori e tra chi invece magari parla di politica di estendere e
magari di provare a stimolare la partecipazione al voto, fare
un'azione che, secondo me, è ancora più efficace, cioè evitare di
demonizzare la politica, perché oggi purtroppo il più grande freno
alla partecipazione democratica è proprio la demonizzazione della
politica: "Quello è un politico, fa schifo, la politica fa schifo,
i politici non capiscono niente, i politici non fanno nulla" e
quant'altro. Tutto questo è quello che contribuisce a disamorare le
giovani generazioni ma anche quelle vecchie, che non vedono
soluzioni nel mondo politico e che quindi dicono: "Tanto votare o
non votare, partecipare o non partecipare è la stessa cosa".
Fortunatamente abbiamo dimostrato che non è la stessa cosa, lo
abbiamo dimostrato più volte, in più riprese, anche dando voce e
spazio a chi rappresenta l'opposizione, la possibilità è quella di
incidere comunque nel dibattito democratico, ma demonizzare la
politica e quindi contrastare la demonizzazione della politica,
come è stato un po' il
core business
di alcuni movimenti che
hanno calcato anche le sale di questo Consiglio e che oggi non ci
sono più, a maggior ragione, che volevano aprire tutto con una
scatoletta di tonno ma poi il tonno gli è piaciuto un sacco...
ecco, proprio quelli che sono nati con questa demonizzazione sono i
primi che hanno contribuito a distruggere un sistema politico, a
demonizzare un sistema politico e ad allontanare le persone dalla
politica.
Abbiamo preso buona nota di quello che avete introdotto, abbiamo
salutato e ho salutato a livello anche personale con soddisfazione
l'approvazione dell'emendamento oggi nella Commissione Affari
costituzionali del Senato e quindi, a fronte di quest'approvazione
e a fronte del fatto che appunto queste sono già azioni che si
stanno compiendo, il nostro gruppo coerentemente si asterrà.
Presidente -
Ci sono altri interventi in discussione
generale? Ha chiesto la parola il presidente Testolin.
Testolin (UV) -
Ho ascoltato sia la presentazione che le
valutazioni dei vari colleghi che hanno preso parte al dibattito.
Io parto da un ricordo anche personale che mi ha portato in una
certa circostanza a 20 anni ad avere un'esperienza di voto fuori
dal contesto regionale perché ero ricoverato fuori regione e mi
sembra ci fossero delle elezioni politiche alle quali ho
partecipato perché mi è stata data la possibilità di accedere al
seggio organizzato nel nosocomio, però votando su delle liste che
erano quelle presentate nella regione che mi ospitava, quindi con
un disagio effettivamente importante, nel senso che non sai a cosa
fare riferimento in un contesto che non ti appartiene e me lo
ricordo ancora come una sensazione non piacevole, di disagio.
Anche animato da questo percorso, capisco e condivido la
necessità di trovare delle situazioni che possono essere comunque
agevolanti, al netto del fatto che poi probabilmente non porteranno
i 4 milioni di persone che sono in giro per l'Italia ad andare
tutti al voto, però, fosse anche solo un 20%, sarebbe comunque dare
la possibilità a chi ne ha la volontà di farlo di avere uno
strumento efficace per poter partecipare democraticamente a delle
scelte. In questo percorso ci siamo anche confrontati con il
proponente per proporre due emendamenti, chiamiamoli così, rispetto
al testo presentato, due piccoli emendamenti per quanto riguarda le
premesse, quindi prendendo per buona la prima pagina della mozione,
dopo "Evidenziato" nella seconda pagina, verrebbe tolto il secondo
punto e aggiunto un "Tenuto conto -  lo leggo brevemente per
metterlo a disposizione di tutti - che tale proposta ha subito,
rispetto ai contenuti iniziali, profonde variazioni che rischiano
di rendere inefficaci gli obiettivi del provvedimento, quindi i
cambiamenti che sono stati apportati" e poi inserendo in fondo,
proprio anche nell'ottica di quello che diceva il collega Manfrin,
la sperimentalità della situazione, abbiamo inserito: "Ravvisata
altresì l'importanza di prevedere anche dei sistemi alternativi a
quello oggi in uso, che possono rendere più agevole l'esercizio del
diritto di voto e l'intero procedimento elettorale, così come già
adottati da altri Paesi, peraltro già oggetto di simulazione
sperimentale", quindi di trovare situazioni che siano anche molto
snelle, molto efficaci e anche meno onerose. Poi avremmo modificato
nel senso di dare mandato invece che al Presidente della Regione al
Presidente del Consiglio regionale in quanto le assemblee
legislative hanno magari una competenza più appropriata rispetto a
questo tema, quindi "Il Consiglio regionale impegna il Presidente
del Consiglio regionale, anche attraverso un coordinamento con i
Parlamentari valdostani e con la Conferenza dei Presidenti delle
Assemblee legislative delle Regioni e delle Province autonome, a
sollecitare il Governo affinché favorisca e promuova l'approvazione
urgente di un provvedimento che consenta già alle prossime elezioni
l'esercizio del diritto di voto in un comune diverso da quello di
residenza, in caso di impedimenti per motivi di studio, lavoro e
cura anche a mezzo di sistemi alternativi rispetto a quello
tradizionale oggi in uso così come adottati in altri Paesi". Se
questo può essere condivisibile, andremo a votare favorevolmente il
provvedimento.
Presidente -
Ha chiesto la parola la collega Erika
Guichardaz, ne ha facoltà.
Guichardaz E. (PCP) -
Per rappresentare anche ai colleghi
che con il Presidente ci siamo confrontati e ritengo che le
proposte emendative possano andare bene, nel senso che comunque
rimane l'impegno non solo per i motivi di studio, ma comunque
allargato anche al pezzo del lavoro e della cura e sicuramente
anche l'idea dei mezzi e dei sistemi alternativi, visti anche tutti
i fondi stanziati presso il Ministero dell'interno proprio per il
voto elettronico, va nel senso di cercare comunque di aumentare la
partecipazione. Sono sempre dell'idea che, trattandosi di un
diritto, che è quello del diritto di voto, fosse anche una
percentuale del 10%, comunque permetteremmo a quel 10% di
esercitare un diritto che altrimenti non potrebbero esercitare.
Presidente -
Se fate avere alla Presidenza gli
emendamenti in modo tale da condividerli... Ha chiesto la parola il
collega Lucianaz, ne ha facoltà.
Lucianaz (RV) -
Rapidement seulement pour partager les
considérations qu'on a entendues sur ce point de la part du
Gouvernement et des proposants, donc voilà que Rassemblement
Valdôtain soutiens avec conviction cette motion.
Presidente -
Credo che nelle more dell'invio, se siamo
tutti d'accordo, possiamo chiudere la discussione generale.
Chiudiamo la discussione generale. Ci sono delle dichiarazioni di
voto? Il collega Malacrinò ha chiesto la parola, ne ha facoltà.
Malacrinò (FP-PD) -
Si tratta di una tematica che diventa
periodicamente di attualità in prossimità delle scadenze
elettorali. Oggi ci troviamo nuovamente nella stessa situazione e
con tempi strettissimi è necessario cercare di risolvere una
questione che si trascina da tempo. Diverse infatti sono le
proposte di legge che in questi anni sono state presentate e che
sono state bloccate o bocciate durante i lavori parlamentari per
vari motivi, principalmente di ordine tecnico.
Con quest'iniziativa, emendata dal Governo regionale in maniera
corretta ed estensiva, vogliamo chiedere l'approvazione urgente di
un provvedimento necessario a consentire sempre l'esercizio del
voto fuori sede, una misura volta a promuovere l'accesso
democratico, l'inclusione, l'eliminazione delle barriere economiche
e la parità di trattamento per tutti, studenti universitari,
lavoratori e cittadini. Persone che, nonostante la loro temporanea
assenza, mantengono il loro legame con il territorio di origine e
hanno diritto a contribuire alla scelta dei propri rappresentanti
politici. Continuare a negare loro quest'opportunità significa
escluderli dal processo decisionale e non rispettare i principi
fondamentali della democrazia.
Voteremo a favore dell'iniziativa.
Presidente -
Altre dichiarazioni di voto? Se non ci sono
altre dichiarazioni di voto, metto in votazione la mozione così
come emendata. La votazione è aperta. La votazione è chiusa.
Presenti: 32
Votanti: 25
Favorevoli: 25
Astenuti: 7 (Distort, Foudraz, Ganis, Lavy, Manfrin, Perron e
Sammaritani)
La mozione è approvata.
Ci vediamo alle ore 15:00 puntuali.
---
La seduta termina alle ore 13:09.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK