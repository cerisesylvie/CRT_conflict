Consiglio Regionale della Valle d'Aosta - Oggetto del Consiglio n. 1865 del 5 aprile 2006 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
INFORMAZIONE
Radiotelecomunicazioni
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1865 del 5 aprile 2006 - Resoconto
OGGETTO N. 1865/XII - Ridefinizione della data di introduzione
del sistema digitale terrestre. (Interpellanza)
Interpellanza
Preso atto delle dichiarazioni del Sottosegretario alle
Comunicazioni, secondo cui nel Capoluogo della Regione Valle
d'Aosta la data dello switch off sarebbe stata fissata per il 31
luglio 2006;
Ricordata la richiesta dell'Assessore Marguerettaz al
Ministro delle Comunicazioni di istituire al più presto un tavolo
di confronto con la Regione "per la riprogrammazione che dovrà
prevedere almeno tutto il 2006 quale periodo sperimentale in Valle
d'Aosta", per l'introduzione del sistema digitale in sostituzione
dell'analogico;
Ricordata la risoluzione votata dal Consiglio il 21 dicembre
2005, con cui si impegnava la Giunta regionale a ridefinire con il
Ministero delle Comunicazioni la data dello switch off e a
"mantenere il libero accesso ai programmi televisivi in lingua
francese già disponibili, possibilmente ampliandoli alle
trasmissioni regionali di France 3 a ai programmi in lingua tedesca
al fine di favorire la cultura Walser";
i sottoscritti Consiglieri regionali
Interpellano
l'Assessore alle Finanze per conoscere:
1) se, e quando, è stato avviato il tavolo di confronto tra
Regione e Ministero delle Comunicazioni, e con quali
risultanze;
2) a che punto sono le trattative per mantenere, con
l'introduzione del sistema digitale, l'accesso in Valle d'Aosta ai
programmi televisivi in lingua francese ed eventualmente per
ampliarli alle trasmissioni regionali France 3 e ai programmi in
lingua tedesca;
3) come si intende procedere per posticipare la data dello
switch off stabilita dal Ministero per il 31 luglio.
F.To: Squarzino Secondina - Bortot - Venturella
Presidente - La parola alla Consigliera Squarzino Secondina.
Squarzino (Arc-VA) - Noi ritorniamo su questo tema e lo faremo
finché non si raggiungerà una soluzione che riteniamo rispettosa
degli utenti valdostani.
L'Assessore Marguerettaz più volte in questi ultimi mesi ha
sollevato una serie di questioni rispetto al passaggio dal sistema
analogico al sistema digitale, ne ricordo alcuni. L'8 febbraio -
leggo dal comunicato "ANSA" -:
"abbiamo chiesto al Ministro la definizione di un percorso
rispettoso della nostra realtà, abbiamo fatto appello alla
sensibilità del Ministro Landolfi e a quella del Sottosegretario
Romani, affinché istituiscano al più presto un nuovo tavolo di
confronto con la Regione per una seria programmazione, che dovrà
prevedere almeno tutto il 2006 quale periodo sperimentale per la
Valle d'Aosta"
.
L'8 febbraio quindi vengono chieste tre cose: un nuovo tavolo di
confronto, una programmazione seria e rispettosa della nostra
realtà, la data del periodo sperimentale prorogata a tutto il 2006,
quindi il 31 dicembre 2006. Il 21 febbraio l'Assessore riprende
queste stesse cose: la Valle d'Aosta chiede l'istituzione con il
Ministero di un tavolo per la riprogrammazione della
sperimentazione della televisione digitale terrestre nella Regione.
L'obiettivo dell'Assessore è programmare a tutto il 2006 quale
periodo sperimentale in Valle d'Aosta. La stessa cosa viene
affermata l'8 marzo, quando l'Assessore ribadisce il suo appello al
Ministro delle comunicazioni e dopo una decina di giorni, come
risposta, vediamo che arriva la decisione del Ministero che ha
anticipato i tempi e fissato non più il 31 dicembre, ma il 31
luglio la data dello spegnimento del segnale analogico in Valle
d'Aosta e in Sardegna. Ieri ho voluto verificare anche telefonando
al numero verde quali erano le informazioni, se c'erano delle
novità rispetto a questa data, soprattutto rispetto al fatto che io
presupponevo che il 31 luglio fosse solo per la zona di Aosta e del
circondario, mentre fine 2006 fosse la dta di spegnimento per tutta
la Valle d'Aosta. Ieri invece la risposta che mi è stata data da
chi è demandato a dare informazioni sul digitale terrestre è stata
questa:
"il 31 luglio 2006 sarà la data in cui tutti i Comuni
della Valle vedranno spento il segnale analogico e potranno
accedere alla televisione solo attraverso il digitale
terrestre"
. Ora questa decisione del Ministro, questa nuova
data, non è in linea con quanto il Consiglio aveva deciso nel
dicembre dello scorso anno in una risoluzione in cui si affermava
che la data di riferimento doveva essere fissata facendo in modo
che tutti i Valdostani fossero messi nelle condizioni di poter
usufruire correttamente del sistema televisivo digitale, senza
discriminazione alcuna. Una data decisa in modo che tutti - e
l'Assessore nelle sue comunicazioni faceva riferimento anche agli
anziani, alle fasce più deboli - potessero accedere al sistema
digitale. Il secondo impegno previsto nella risoluzione era
"mantenere il libero accesso ai programmi televisivi in lingua
francese già oggi disponibili, possibilmente ampliandoli alle
trasmissioni regionali di "France 3" e a programmi in lingua
tedesca al fine di favorire la cultura walser"
. Questi erano
gli impegni fondamentali, che questo Consiglio aveva preso e aveva
chiesto alla Giunta di rispettare.
Rispetto invece alla comunicazione arrivata dal Ministero, per
cui la data di spegnimento del sistema analogico è il 31 luglio,
volevamo sapere qual è l'atteggiamento dell'Assessore e della
Giunta rispetto a questo nuovo elemento. Volevamo capire se tale
famoso tavolo di confronto tanto chiesto è stato aperto, almeno
dopo le dichiarazioni dell'Assessore, quando e con quali punti
all'ordine del giorno; se sono state aperte e a che punto sono le
trattative con il Ministero per quanto riguarda l'accesso in Valle
ai programmi televisivi in lingua francese ed eventualmente una
prospettiva di ampliamento alle trasmissioni regionali "France 3" e
ai programmi in lingua tedesca; in terzo luogo se è intenzione
della Giunta e dell'Assessore attivarsi affinché la data del 31
luglio, che non è rispettosa degli impegni che questo Consiglio ha
votato, sia rimodulata in modo che gli impegni che l'Assemblea ha
chiesto alla Giunta e all'Assessore possano essere rispettosi delle
esigenze della popolazione.
Presidente - La parola all'Assessore al bilancio, finanze,
programmazione e partecipazioni regionali, Marguerettaz.
Marguerettaz (UV) - È con grande soddisfazione che ho ascoltato
l'interpellanza della collega Squarzino, dei 7 minuti e mezzo
utilizzati per illustrare l'interpellanza 7 minuti sono stati
utilizzati per riconfermare le affermazioni dell'Assessore, quindi
mi pare che siamo sulla strada giusta, nel senso che mi pare di
avere intuito una condivisione rispetto alle cose fatte dal Governo
regionale.
Per quanto attiene alle domande contenute nell'interpellanza,
"se, e quando, è stato avviato il tavolo di confronto tra
Regione e Ministero delle Comunicazioni, e con quali
risultanze"
, nessuna riunione è stata effettuata, né
calendarizzata. Ritengo questo non particolarmente grave dal punto
di vista sostanziale, se volete spiacevole dal punto di vista
formale ma, dal punto di vista sostanziale, non un problema, in
quanto credo che la collega Squarzino, come il sottoscritto, sia
consapevole che fra una settimana avremo delle elezioni e per una
calendarizzazione rispetto a tutta una serie di attività da fare
credo sia assolutamente utile e ragionevole attendere l'esito della
consultazione elettorale, per poter poi interloquire con i
responsabili che per il secondo semestre del 2006 si occuperanno di
telecomunicazioni. Oggi c'è un'attività ordinaria, ma non c'è
un'attività di programmazione.
Per quanto attiene la seconda domanda, non essendoci stato il
tavolo, le trattative non sono state effettuate, ma rispetto a
questo riconfermo le risultanze del tavolo di lavoro e qui,
rispetto a una domanda tecnica, collega Squarzino, le leggo una
memoria abbastanza tecnica:
"le linee guida del progetto digitale terrestre hanno
tracciato un quadro all'interno del quale trova collocazione
l'offerta di programmi che includono e ampliano le trasmissioni in
lingua francese e tedesca. Il gruppo di lavoro tecnico,
Infrastrutture e reti, ha individuato con 5 il numero massimo di
nuove frequenze da richiedere al Ministero delle
comunicazioni..."
(interruzione della Consigliera Squarzino Secondina, fuori
microfono)
... per quanto riguarda la data di tale documento, questo è un
documento che si è concluso alla fine del 2005, primi mesi del
2006, perché è frutto di una serie di gruppi di lavoro che mi sono
impegnato nel dare alla Commissione consiliare competente dopo la
validazione del gruppo di lavoro, costituito con deliberazione di
Giunta regionale, che è denominato "Vallée d'Aoste all digital". Il
discorso della data... glielo dirò nella risposta alla terza
domanda, perché ho paura che, se è vero che le date sono
importanti, vi sia una banalizzazione, la ricerca di una data per
dire "ci sei" o "non ci sei", disattendendo e disconoscendo i
processi per arrivare. Le date hanno un significato se nel
frattempo si fanno delle cose, quindi la invito, collega Squarzino,
più che a concentrarsi in modo molto attento alle date, alla
sostanza dei problemi e forse farebbe il bene della comunità,
perché, se lei banalizza sulle date, non fa un buon servizio alla
Valle d'Aosta. Questa considerazione, cioè delle 5 frequenze,
deriva dal fatto che occorre integrare l'offerta di servizi
pubblici attualmente presente nelle valli laterali. La collega
Squarzino non è mai attenta alle valli laterali, ma in tali valli
c'è un'offerta molto povera di servizi televisivi, nel senso che
c'è una disponibilità di 3 reti "RAI" e di 2 reti francofone e non
sempre la copertura è adeguata, quindi lo sforzo che viene fatto è
di arricchire l'offerta, in modo da non avere quel "digital divide"
che tanto dovrebbe preoccupare il Consiglio. La tecnologia della
televisione digitale terrestre consente di garantire la
trasmissione contemporanea di 10 frequenze senza interferenze,
rendendo perciò possibile veicolare altri 5 canali digitali oltre a
quelli già disponibili. La disponibilità di 10 frequenze consente
di trasmettere contemporaneamente 50 distinti programmi televisivi,
sufficienti a veicolare l'offerta delle principali emittenti
nazionali e locali, in modo da assolvere all'impegno che il
Consiglio regionale ha dato al Governo. Rispetto a questo, i 10
"multiplex" potrebbero essere così utilizzati: 3 per "RAI", 2
nazionali e una locale - "RAI 1", "RAI 2" e "RAI 3" -, 2 per "RTI"
e "D Free", 1 per "Telecom Italia", "Media broadcasting", 1 per le
tivù e le radio private locali, 1 per i canali francofoni e walser,
1 istituzionale per i servizi della Regione, 1 per i nuovi servizi
"DVDH": quelli della "mobile TV". Le emittenti private hanno
manifestato la disponibilità a consorziarsi fra loro per la
costituzione di un "bouquet" di programmi locali in un unico flusso
e a presentare un progetto di massima per la realizzazione della
rete distributiva della Valle centrale, laddove i siti sono già
direttamente gestiti.
La cosa interessante che mi permette di andare su una cosa che è
diventata un'ossessione: la data, quella del 31 luglio... che è una
data che ho appreso dalla stampa, nel senso che è una data non
riferibile né al Governo, né al sottoscritto, né agli operatori
locali. Come più volte sottolineato, più che la data di "switch
off", l'Amministrazione regionale ritiene fondamentale definire un
percorso che consenta a tutti gli utenti residenti e non di poter
contare su un passaggio che riesca a diffondere i valori per la
tecnologia del digitale terrestre e i servizi interattivi ad essa
collegati. Le prossime elezioni ci diranno quali saranno i
referenti ministeriali con i quali definire tali aspetti, ma
nell'attesa, non so se ha visto la rassegna stampa, abbiamo avuto
un importante incontro a Bruxelles organizzato dal Presidente
Caveri, che ci ha permesso di relazionarci con il Commissario della
Commissione europea, che ha avuto parole decisamente lusinghiere
per la Valle d'Aosta, definendola una Regione di eccellenza nel
contesto europeo, dove si sta cercando di fare una sperimentazione
coerentemente alle indicazioni europee e la collega Squarzino, che
è un'attenta ricercatrice, potrà trovare la risoluzione e gli
ordini del giorno sia del Parlamento europeo che della Commissione
europea che invita gli Stati membri ad avviare un determinato
percorso. Ha sollecitato... e lì la collega Squarzino sarà
ulteriormente galvanizzata nel vedere che le 4 donne della
Commissione europea hanno fatto un documento a sostegno della banda
larga e delle nuove tecnologie, che è esattamente in linea con il
nostro Progetto "Vallée d'Aoste all digital". Dovrebbe avere il
"bollino blu" quindi questo discorso, perché ben 4 donne... e
sappiamo lei quanto è attenta al discorso delle pari opportunità,
pari opportunità sicuramente fra sessi, ma anche fra Regioni di
appartenenza. Rispetto a questo, siamo non solo all'avanguardia del
panorama italiano, ma del panorama europeo, con tutti a farci
domande e richieste di approfondimenti. L'autorevolezza di questa
cosa è sottolineata dal fatto che all'incontro ha partecipato
l'Amministratore delegato di "Intel", che ha manifestato interesse
per verificare se alcune sperimentazioni della sua società, che è
una multinazionale, possono essere verificate e sperimentate in
Valle. Infine, sempre per la bibliografia, potrebbe andare a
richiedere gli ultimi provvedimenti della Provincia di Trento, che,
sulla base delle informazioni che ha raccolto in Valle d'Aosta,
nelle ultime sedute ha dato il via al Progetto "Trentino all
digital", che la dice lunga sull'attenzione esistente nell'ambito
delle nuove tecnologie.
Questa data del 31 luglio è una data che non ritengo vincolante,
assolutamente è un'indicazione che mi pare di aver visto ricondurre
al Sottosegretario Romani, che ha fatto un "lancio", ma non è un
documento e non è un qualcosa di condiviso. Reputiamo che, rispetto
a tutte le attività, vi sia la necessità di fare un programma di
sperimentazione ed è lì che dobbiamo insistere, esattamente come
nell'ordine del giorno votato. Rispetto a questo percorso, la
informo che il Consorzio di tutte le emittenti: "RAI",
"Mediaset"... private ha avuto l'aggiudicazione da parte del
Ministero di un contributo rispetto all'attività di fornire servizi
per 1 milione di euro, quindi si sono già messi al lavoro e
prossimamente dovremmo avere già i primi risultati relativamente ai
servizi, perché è quello che veramente conta, ovvero disporre di
una tecnologia al servizio di valori aggiunti per il cittadino.
Presidente - La parola alla Consigliera Squarzino Secondina.
Squarzino (Arc-VA) - È sempre un piacere ascoltare l'Assessore e
la capacità che ha, quando non è in grado di rispondere su fatti
concreti, di far "volare alto" le persone. La nostra interpellanza
non era sul Progetto di "all digital", la sottoscritta ha letto
tutti i comunicati stampa che l'"ANSA" ha diligentemente redatto,
la sottoscritta ha letto - e lei lo sa benissimo, perché già li ho
citati in quest'aula - i documenti europei, documenti che, fra
l'altro, indicano come soluzione tecnica un "decoder" universale,
non un "decoder" monodirezionale come quello che è stato messo in
vendita in Italia! Abbiamo posto una serie di domande precise che
riguardano un impegno che questo Consiglio ha preso con una
risoluzione; una risoluzione che il nostro gruppo ha votato, pur
non avendo sottoscritto il testo, però ha votato a favore, non
solo, ma in quella risoluzione noi avremmo voluto che fosse
inserito un concetto che adesso lei riprende e che nella
risoluzione non c'è. Le rileggo la mia dichiarazione:
"
non abbiamo firmato questa mozione perché ci sembrava
incompleta in tante parti, le cose che poi impegna a fare sono cose
che vanno fatte; secondo me, qui si sarebbe dovuto inserire
veramente il concetto di "switch over" e soprattutto il concetto di
un processo "in progress", cosa che non c'è stata".
Noi quindi avevamo già l'idea che si dovesse assolutamente
individuare un processo e non solo delle date, però abbiamo preso
per vero gli impegni dell'Assessore... allora abbiamo capito che
non dobbiamo mai credere alle cose che dice l'Assessore perché,
ogni volta che si prende un impegno, quando dopo 2-3 mesi si chiede
conto di questo impegno, dice che il problema è un altro e si
sposta su un altro piano. Va bene, sappiamo che non possiamo più
credere agli impegni precisi che l'Assessore si prende. Le ho
riletto prima gli impegni precisi che lei si è preso fin dai primi
di febbraio, già allora lei sapeva che c'erano le elezioni, già
allora lei sapeva che non si poteva fare chissà che cosa, ma lei sa
bene che attivare un tavolo tecnico... è un tavolo tecnico e non
politico. Questo tavolo tecnico allora poteva essere attivato
subito fin da febbraio quando lei lo ha chiesto e questo non è
stato raggiunto...
Marguerettaz (fuori microfono) - ... ed è colpa mia?
Squarzino (Arc-VA) - ... Assessore, lei ha preso degli impegni
precisi, come ha chiesto degli impegni precisi rispetto alle date.
Ora le date non sono un'ossessione e non sono una banalizzazione,
altrimenti sarebbe ossessionante e banalizzante anche il Consiglio,
che ha detto delle date precise, e l'Assessore che più di una volta
ha indicato delle date precise. Rimando questo giudizio di
banalizzazione e di ossessione allo stesso Assessore quando dice
delle date precise. Assessore, poi, lei ha valutazioni sempre
diverse, a seconda dei tempi e degli interlocutori, da un lato, lei
dice: "guardate che bel programma abbiamo, "All digital", il nostro
progetto che va avanti così"; dall'altro, lei dice agli
albergatori: "invitiamo nuovamente tutte le aziende a non
acquistare ancora alcun "decoder" e a non fare alcun investimento
nel campo della ricezione digitale". Da un lato cioè si presenta
come colui che porta avanti tale sistema digitale, si dà da fare
perché questo rientra in un progetto più ampio e contemporaneamente
- riprendo le sue parole dal giornale dell'"ADAVA" di marzo 2006,
lei è seduto vicino al Consigliere regionale che è Presidente di
questa associazione -, rispetto al problema del digitale, dice:
"
nel frattempo invitiamo nuovamente tutte le aziende a
non acquistare ancora alcun "decoder" e a non fare alcun
investimento nel campo della ricezione digitale"
. Sono parole
sue, non mie! E, di fronte a domande precise, lei risponde facendo
i "voli pindarici". Vedremo, sarà poi lei, quando il 31 luglio ci
sarà lo spegnimento, a confrontarsi con i cittadini valdostani che
non hanno acquisito il "decoder" e con coloro che magari hanno
acquisito il "decoder", ma che non possono più vedere i programmi
in lingua francese come facevano adesso, e questo in omaggio al
bilinguismo e al plurilinguismo di cui lei e il suo gruppo si
sentono fortemente difensori.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK