Consiglio Regionale della Valle d'Aosta - Oggetto del Consiglio n. 991 del 3 novembre 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
EDILIZIA
Edilizia pubblica
ISTRUZIONE PUBBLICA
Università
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 991 del 3 novembre 2021 - Resoconto
OGGETTO N. 991/XVI - Interpellanza: "Stanziamento nella
prossima programmazione triennale di bilancio delle risorse
necessarie al completamento dei lotti inerenti alla Nuova
Università Valdostana".
Bertin (Presidente) -
Passiamo ora al punto n. 43
dell'ordine del giorno. I punti n. 40, 41 e 42 saranno recuperati
domani mattina. Questa interpellanza al punto n. 43 sarà anche
l'ultima per la giornata di oggi. Per l'illustrazione il
consigliere Aggravi a cui passo la parola.
Aggravi (LEGA VDA) -
Non è la prima iniziativa relativa
al cantiere della nuova università e, se vogliamo, la prima domanda
dell'interpellanza ricorre da più volte, però è necessaria per fare
il punto della situazione. Una domanda in cui si chiede se sia
intenzione del Governo regionale garantire, nell'ambito della
prossima programmazione triennale di bilancio, uno stanziamento
sufficiente a completare gli ulteriori lotti del cantiere. Perché
chiediamo questo? Perché sappiamo benissimo e conosciamo, anche a
fronte del sopralluogo che è stato fatto tempo fa sul cantiere, che
siamo, o meglio, dovremmo essere in procinto di vedere il primo
lotto; non so quando, però diciamo che il primo lotto si dovrebbe
completare.
Un lotto che, come tutti ben sanno, ha nel corpo principale l'ex
palazzina Zerboglio e poi le due storiche, quindi la palazzina
Giordana e la Beltricco, però è un lotto che nel complesso sappiamo
già che non sarà soddisfacente per quelle che sono le necessità non
soltanto legate al futuro dell'università, ma già a quella di oggi.
A fronte di questo sappiamo anche che ci sono da sempre comunque, e
un po' il bilancio lo conosciamo, delle problematiche legate anche
a quelli che sono gli investimenti, quindi alle risorse da reperire
per gli investimenti. E a fronte di questo sappiamo che i lotti
successivi, in particolare quello che consentirebbe di avere dei
locali sufficienti per rispondere alle necessità dell'università,
perché se vogliamo la parte di studentato può anche venire meno
visto l'effetto che....
Ma mi risponde l'assessore all'università?
Presidente -
L'assessore Marzi.
Aggravi (LEGA VDA) -
Quindi la necessità di capire quali
possono essere le risorse in campo perché, come dicevo, lo
studentato può anche venire meno, se vogliamo, ma altre palazzine
no, perché sono comunque indispensabili per le attività.
A fronte di questo si chiede con la seconda domanda, che è un
po' il cuore dell'interpellanza, se allo stato attuale delle cose
sia perseguibile la possibilità di addivenire a una differente
modalità di reperimento di risorse utili al completamento del
progetto complessivo dell'opera, o anche comunque parziale, ma
nelle sue parti più
core
, attraverso la definizione di
accordi, ad esempio, di natura pubblico-privato. Ovvero, è
possibile a oggi, allo stato attuale, se non si trovano le risorse,
ovviamente non necessariamente nell'immediato ma per la futura
programmazione, per il completamento anche degli altri lotti
pensare a integrare le risorse necessarie di provenienza regionale
con delle fattispecie che consentirebbero non soltanto il
reperimento di risorse ma anche, come dimostrato da alcuni esempi,
da alcune altre realtà, un approccio più veloce nella realizzazione
delle strutture? Questo è il dilemma che pongo all'assessore
Marzi.
Presidente -
Per la risposta l'assessore Marzi, ne ha
facoltà.
Marzi (SA) -
Il collega Aggravi non ha assolutamente
fallato nel porre la questione su chi avrebbe dovuto essere il
soggetto di riferimento nel dare la risposta. È giustamente una
tematica che spetta alla programmazione in merito all'istruzione e
all'aspetto universitario, però come è giusto che capiti,
soprattutto in una Giunta, è anche corretto, a intervallo, come si
ritiene più opportuno, in base alle domande che vengono poste,
visto che poi tanto si amministra in continuità non soltanto da un
punto di vista temporale, ma anche in termini amministrativi, che
in alcune circostanze, in base alle domande che vengono poste, in
questo caso soprattutto a matrice finanziaria, si collabori ancora
di più tanto per essere chiari. Siccome, sia rispetto alla tematica
posta in essere sulla scuola polmone che su questa che riguarda il
nuovo polo universitario, l'assessorato e il sottoscritto e
l'assessorato del collega Caveri sono costretti - per fortuna - a
dover collaborare quotidianamente, è anche giusto che ciò venga
fatto "scambiandosi" le risposte alle iniziative.
Il progetto definitivo del nuovo polo universitario regionale
della Valle d'Aosta prevede che la realizzazione del nuovo
campus
universitario sia suddivisa in quattro lotti,
ciascuno con una specifica destinazione e autonomia funzionale.
Come da lei richiamato, il progetto prevede il recupero dei
fabbricati presenti, la palazzina Beltricco e la palazzina
Giordana, mentre per le palazzine Zerboglio e Urli sono stati
mantenuti gli allineamenti esistenti, prevedendone però un completo
rifacimento.
Il recente sopralluogo
in loco
è servito a meglio
comprendere il valore dell'opera e a rendere più evidente come il
risultato finale sarà destinato a cambiare il volto del capoluogo
regionale, aprendo delle vaste aree alla cittadinanza e collegando
il centro storico con il quartiere Cogne e il resto della città. Un
intervento, quindi, di grande trasformazione del centro cittadino
su un'area in grado di influenzare positivamente l'intero ambito
urbano a ovest della città stessa, caratterizzato da qualità urbana
e da luogo di conoscenze e di formazione integrato nel tessuto
socioeconomico della città e di volano per un suo futuro
sviluppo.
Il primo lotto, ormai in fase di completamento e la cui consegna
è prevista per il prossimo anno, ha visto la completa ricostruzione
della palazzina Zerboglio destinata ad attività didattica e risulta
essere interamente finanziato. Ricordo infatti, come già dichiarato
in aula, che in sede di assestamento di bilancio, quindi con la
legge 15 e la legge 22, si sono individuate risorse pari a circa
1,5 milioni di euro utili a finanziare l'ultima perizia di variante
e i lavori complementari, per portare a compimento questo primo
lotto e rendere operativa e funzionale la nuova Università.
Per gli ulteriori tre lotti è prevista una spesa complessiva
pari a circa 81 milioni di euro, che non risultano essere
attualmente finanziati sul bilancio regionale. Il secondo lotto
prevede le seguenti opere: il recupero funzionale della palazzina
Beltricco, da destinare a sede di tutti gli uffici amministrativi
dell'università, il recupero funzionale della palazzina Giordana da
destinare a sacrario militare, biblioteche universitarie e spazi a
disposizione per studenti e docenti, il completamento
dell'autorimessa interrata.
In particolare le due storiche palazzine da recuperare,
Beltricco e Giordana, risultano essere classificate quali edifici
monumento, la prima, e documento, la seconda, e pertanto rivestono
un importante ponte di collegamento tra l'innovazione delle nuove
aree edificate e la storia del sedime sul quale si è sviluppata la
nuova università. Tale lotto comporta un costo complessivo stimato
pari ad euro 35 milioni 600 mila.
Il terzo lotto prevede la ricostruzione dell'ex caserma Urli di
fronte all'attuale nuova sede didattica, ex palazzina Zerboglio,
nonché la sistemazione delle aree esterne e ha un costo stimato
pari a circa 23 milioni di euro.
Il quarto ed ultimo lotto prevede la realizzazione di uno
studentato nella caserma Beltricco, la più storica dei corpi
presenti, sita al lato nord del campus universitario, sempre per
una spesa di circa 23 milioni di euro.
Io mi soffermerei sul secondo lotto, che è quello che
oggettivamente risulta comprendere le opere necessarie a una piena
e completa funzionalità dell'intero
campus
universitario. È
pertanto volontà di questa Amministrazione reperire le risorse
necessarie per poter avviare il completamento anche di questo
secondo lotto di interventi e perciò la realizzazione degli
interventi sulle caserme Beltricco e Giordana: già segnalati nel
DEFR 2021-2023 tra gli obiettivi della società SIV, saranno
indicate tra le priorità della proposta di DEFR 2022-2024.
Per risultare conseguente all'analisi e non cadere in mere
enunciazioni di intenti, una valutazione coerente - come tra
l'altro richiamato dall'intento della sua iniziativa - va quindi
inserita all'interno della nota rigidità dell'attuale quadro
economico delle finanze regionali. Un quadro aggravato dalla
pandemia, che ha vincolato in modo rilevante le attività e la
programmazione finanziaria della nostra Regione, che non consente
di prevedere alcuno stanziamento immediato di risorse proprie, e
ciò rimarrà nel prossimo triennio. In tale contesto, a tutti noi
ben noto, crediamo che la strada da perseguire sia quella di
esplorare modalità alternative di finanziamento per il reperimento
dei fondi necessari, come lei indica nella sua iniziativa. Anche
gli accordi tra pubblico e privato, come da lei richiamato, nella
fattispecie si possono assolutamente auspicare, nonostante la
natura e la destinazione pubblica dell'opera. Stiamo al contempo
valutando come via possibile quella del ricorso al debito,
ritenendola quale ipotesi più realistica da valutare e
percorrere.
Il fatto che gli interventi siano ben individuati su opere che
ora sono a tutti gli effetti di proprietà regionale - ricordo a tal
riguardo che la definitiva cessione delle aree e degli immobili è
avvenuta in data 28 aprile 2021, quindi prima queste valutazioni
non potevano essere fatte - e con tempi di realizzazione
programmabili, consente di esplorare e approfondire anche in corso
d'anno modalità alternative di finanziamento, come l'eventuale
attivazione di finanziamenti dedicati. A ciò si aggiungono gli
spazi sulla posizione debitoria dell'ente, apertisi con il prestito
obbligazionario estinto nell'anno corrente. In tale ottica stiamo
lavorando ai dovuti e non semplici approfondimenti propedeutici a
tale eventualità.
Naturalmente quello che è fondamentale individuare non è tanto
la possibilità da parte di un ente di indebitarsi o di scegliere
via alternative come quella del PPP, di iniziativa nel caso
specifico pubblica, ma soprattutto la possibilità di aprire delle
posizioni debitorie, in particolare per un ente che, ringraziando
l'opera di tutti, compresa questa consiliatura, vede le casse della
Regione autonoma Valle d'Aosta essere in un equilibrio positivo,
soprattutto di parte corrente e soprattutto una stabilità in
termini di fondo cassa. Questi dati però - come lei sa benissimo -
sono dei dati assolutamente positivi in termini di finanza
pubblica, e quindi di solidità dei conti regionali, ma sicuramente
obbligano a fare delle valutazioni, soprattutto con il decreto
legislativo 118 del 2011, rispetto alla possibilità di indebitarsi
o meno. Perché lei sa benissimo che con un margine corrente
positivo, e quindi anche con un fondo cassa più che cospicuo
superiore ai 500 milioni di euro, non è che la prima cosa che ti
viene data è la possibilità di indebitarsi se tu non sei in grado
di dimostrare al soggetto con il quale ti indebiti un assoluto e
rigoroso rispetto dei cronoprogrammi di spesa. Sicuramente esistono
delle strade oggi che nel passato non sempre erano aperte e
sicuramente con il 118 del 2011 i criteri di riferimento per
intervenire in tal senso sono - aggiungo: per fortuna - cambiati,
ma nel cambiare danno anche la possibilità di fare una serie di
valutazioni molto concrete che, nel caso specifico, da un punto di
vista finanziario indubbiamente devono riguardare il secondo lotto
e certamente, come tra l'altro richiamato anche nel corso di questi
mesi nel rispondere ad altri tipi di iniziative da parte, ad
esempio, del collega Caveri, alcune strade vanno anche valutate
rispetto all'opportunità sul terzo e il quarto lotto, con la
possibilità di intervenire e mantenere lo stesso tipo di
progettazione. Tuttavia quello su cui dovremmo concentrarci come
consiliatura e come Governo, quindi come Consiglio, è su un
intervento e delle decisioni abbastanza serrate sul secondo lotto,
soprattutto visto che - incrociando le dita - stiamo cercando di
rispettare i tempi rispetto alla conclusione del primo.
Presidente -
Per replica il consigliere Aggravi.
Aggravi (LEGA VDA) -
Assessore, faccio solo una
precisazione. Io chiedevo chi mi avrebbe risposto, perché
all'ordine del giorno l'iniziativa è inserita... Lo dico perché
abbiamo cambiato l'ordine del giorno per fare efficienza, quindi
volevo capire chi mi avrebbe risposto, perché altrimenti l'ordine
del giorno è con beneficio di inventario, però ne va anche un po'
del rispetto di chi è da questa parte qua e deve capire con chi ha
a che fare. Per me, che voi vi parliate è una cosa molto positiva e
ne sono contento, qui era semplicemente un discorso per capire - mi
fido di lei, visto che dite che vi siete parlati, però al di là di
questo io volevo capire chi mi avrebbe risposto.
Apprendo con interesse quello che lei mi dice e, tralasciando
quello che troveremo scritto sul DEFR e di cui avremo modo di
parlare, io mi auguro che al di là del secondo lotto, e vorrei su
questo sottolineare, si pensi anche al terzo lotto perché, detto
fra noi, lo abbiamo già capito, lo abbiamo visto, non basta il
secondo lotto; mi perdoni, ma questo è abbastanza un dato di
fatto.
Dall'altro lato il ricorso al debito va sempre ben valutato,
soprattutto considerando anche quella che è stata la storia del
primo lotto. Lei ha detto giustamente che l'opera è individuata,
però, vedendo tutte le varianti che il primo lotto, che forse ha
avuto anche un approccio sperimentale vista la costruzione,
speriamo e teniamo conto di non incorrere poi nello stesso
problema, perché altrimenti possiamo fare debito, possiamo
ripagarlo, ma poi alla fine, se rischiamo di incorrere in tutta una
serie di problematiche di impedimento, ed è per quello che citavo
anche non soltanto il PPP come possibilità utile per trovare le
risorse, ma anche per una garanzia di maggior resa, perché lo
sappiamo spesso e volentieri, anzi, nella pratica l'approccio
privato è più fattivo e più efficiente di quello pubblico. Quindi,
stiamo attenti e comunque sì valuti bene, ma sicuramente poi questo
è un passaggio che avrà degli approfondimenti da fare nelle
deputate sedi.
A questo punto aspetteremmo di vedere cosa ci sarà scritto nel
DEFR, cosa ci troveremo nel bilancio e soprattutto speriamo che
quanto prima si possa avere contezza delle valutazioni e delle
esplorazioni che state conducendo e che condurrete per andare a
trovare non soltanto, ripeto, le risorse, ma anche una strada che
possa dare una università e una concretezza a quello che è il
progetto almeno nella sua maggior parte.
Presidente -
Con questo si concludono i lavori di oggi
del Consiglio regionale. Domani mattina riprenderemo dal punto n.
41 all'ordine del giorno. Buona serata.
---
La seduta termina
ore 19:59.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK