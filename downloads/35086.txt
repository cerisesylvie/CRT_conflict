Consiglio Regionale della Valle d'Aosta - Oggetto del Consiglio n. 2667 del 24 ottobre 2012 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
LAVORO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2667 del 24 ottobre 2012 - Resoconto
OGGETTO N. 2667/XIII - Approvazione di risoluzione: "Impegno
della Giunta regionale a fissare un incontro urgente con le
rappresentanze dell'IPLA".
Risoluzione
II Consiglio regionale della Valle d'Aosta/Vallée
d'Aoste
Ricordata la partecipazione societaria della Regione Autonoma
Valle d'Aosta nell'Istituto Piante da Legno e Ambiente (IPLA),
struttura tecnica di riferimento per lo sviluppo di azioni
innovative e per il supporto alle politiche nel campo forestale,
ambientale e in quello delle risorse energetiche;
Preso atto che le RSU dell'IPLA, preoccupate dalla mancanza
di informazioni certe, hanno richiesto in data 11 ottobre 2012 un
incontro urgente
al Presidente della Regione
all'Assessore all'agricoltura e risorse naturali
all'Assessore al territorio e ambiente
all'Assessore al bilancio finanze e patrimonio
alla Presidente del Consiglio regionale
al fine di conoscere le intenzioni della Regione sul futuro
dell'Istituto in questione, in ordine all'imminenza delle scadenze
dettate dalla "spending review" e alla ricapitalizzazione;
Ritenuto opportuno dare corso alla motivata richiesta di
incontro dell'IPLA;
Impegna
la Giunta regionale ad aderire alla richiesta dell'IPLA e a
fissare un incontro sollecito, esteso all'Ufficio di Presidenza e
ai capigruppo, con le rappresentanze dell'Istituto Piante da Legno
e Ambiente.
F.to: Patrizia Morelli - Empereur - Lattanzi - Salzone -
Carmela Fontana - Lavoyer
Presidente
- La parola alla Consigliera Patrizia
Morelli.
Morelli (ALPE)
- Merci Président.
I colleghi avranno sicuramente avuto notizia dello stato di
agitazione e delle manifestazioni promosse dai lavoratori
dell'IPLA, che è l'Istituto Piante da Legno ed Ambiente, una
struttura tecnica per lo sviluppo di azioni innovative e per il
supporto alle politiche in campo forestale, ambientale e delle
risorse energetiche, in cui la nostra Regione ha una partecipazione
del 12 percento, socio di maggioranza è la Regione Piemonte e
un'altra quota è del Comune di Torino. Le rappresentanze sindacali
dell'IPLA hanno rivolto un invito ad essere incontrate per
conoscere quali siano le intenzioni della Regione Valle d'Aosta
riguardo al destino di questo istituto e alla sua
ricapitalizzazione e pertanto hanno rivolto una richiesta di
incontro in data 11 ottobre scorso, che, per conoscenza, è stata
inoltrata anche ai Capigruppo. Abbiamo condiviso, come Capigruppo
del Consiglio, questa risoluzione, con cui si ritiene opportuno
dare corso alla richiesta di incontro dell'IPLA, quindi la
risoluzione impegna la Giunta regionale ad aderire a questa
richiesta e a fissare un incontro sollecito, esteso all'Ufficio di
Presidenza e ai Capigruppo.
Presidente
- Dichiaro aperta la discussione generale.
Ricordo che la risoluzione è stata firmata da tutti i Capigruppo
del Consiglio regionale. Se non ci sono richieste di intervento,
dichiaro chiusa la discussione generale.
Pongo in votazione la risoluzione:
Consiglieri presenti, votanti e favorevoli: 29
Il Consiglio approva all'unanimità.
Presidente
- Essendo stato espletato l'intero ordine del
giorno, dichiaro conclusi i lavori del Consiglio regionale.
La seduta è tolta.
---
L'adunanza termina alle ore 17,24.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK