Consiglio Regionale della Valle d'Aosta - Oggetto del Consiglio n. 1632 del 16 novembre 2000 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
AGRICOLTURA
COMMERCIO
SANITÀ VETERINARIA E ZOOTECNIA
Zootecnia
Precedente
Successivo
Resoconto integrale del dibattito dell'aula
Oggetto del Consiglio n. 1632 del 16 novembre 2000 - Resoconto
OGGETTO N. 1632/XI Problematiche di certificazione dei
prodotti valdostani. (Interpellanze)
Interpellanza Appreso che il Consorzio Produttori Fontina ha
deciso di recedere dall’Istituto valdostano per la
certificazione dei prodotti a denominazione di origine prodotta
"CERTIDOP", definito come un apparato burocratico avulso dalla
realtà produttiva e in grado di emettere i certificati di
conformità previsti dalla normativa comunitaria, soltanto dopo due
anni e mezzo di attività";
Osservato che la "CERTIDOP" richiede prezzi di certificazione
maggiori di 4 o 5 volte rispetto a quelli praticati da primari
istituti di certificazione nazionali ed internazionali;
Richiamato il dibattito susseguente alla propria interpellanza
datata 13/5/1999;
Ribadite le critiche avanzate, a suo tempo, in ordine alla
costituzione e alla composizione della "CERTIDOP";
il sottoscritto Consigliere regionale
Interpella
l’Assessore competente per sapere:
1) se corrispondono al vero le affermazioni del Consiglio di
amministrazione del Consorzio Produttori Fontina relativamente al
ruolo e ai prezzi di certificazione praticati da "CERTIDOP";
2) qual è il giudizio dell’Amministrazione
rispetto all’attuale situazione, perché si è a suo
tempo insistito sulla soluzione "locale" per la certificazione dei
prodotti valdostani, che ne sarà ora della "CERTIDOP";
3) quali indirizzi intende avere nel futuro
l’Amministrazione relativamente alle problematiche
di certificazione dei prodotti della nostra Regione, in modo da
garantirne serietà, prestigio ed economicità.
F.to: Curtaz
Interpellanza Premesso:
- che il Consorzio Produttori Fontina ha deciso di recedere
dall’Istituto valdostano per la certificazione dei
prodotti a denominazione di origine protetta "CERTIDOP";
- che il Consorzio costituisce uno dei principali soci in seno
all’Istituto;
- che il suo recesso è motivato dall’eccesso di
burocrazia vigente all’interno
dell’Istituto e dall’esosità dei
costi fatti pagare dal medesimo per la certificazione delle
fontine;
- che i produttori valdostani, viste le difficoltà in cui versa
l’agricoltura di montagna, non possono permettersi
di pagare cifre ingiustificate per la certificazione dei loro
prodotti: fatto, questo, che sembra essere disconosciuto o
quantomeno sottovalutato dall’Istituto;
il sottoscritto Consigliere regionale
Interpella
l’Assessore competente per sapere:
1) quali considerazioni esprime sulla decisione assunta dal
Consorzio;
2) perché l’Istituto pratica un prezzo così
elevato per la certificazione, mentre altri enti omologhi riescono
a offrire il medesimo servizio a un costo decisamente più
conveniente;
3) quale posizione intende assumere la Regione,
anch’essa aderente all’Istituto, in
seguito all’iniziativa del Consorzio.
F.to: Tibaldi
Président
Je rappelle que l'interpellation dont au point
n° 41 est discutée conjointement à l'interpellation dont au point
n° 33.
La parole au Conseiller Curtaz.
Curtaz (PVA-cU)
L'Assessore si ricorderà come già nel 1999
noi esprimemmo delle perplessità sulla CERTIDOP, in particolare sul
fatto che si fosse scelta una soluzione locale dal corto respiro e
sulla circostanza che scegliendo la soluzione locale si fossero
individuate delle categorie di persone all'interno della CERTIDOP
tali da creare una certa confusione fra controllante e controllato.
Dopo la discussione di quella interpellanza la CERTIDOP ha iniziato
ad operare e noi abbiamo appreso a fine settembre di un gesto per
certi versi clamoroso del Consorzio dei produttori della Fontina
che hanno manifestato il loro recesso da socio della CERTIDOP con
delle espressioni molto severe e soprattutto con un'osservazione di
un certo peso, che cito:
"? Il prezzo per la certificazione
delle forme di fontina operato dalla CERTIDOP sarebbe di tre o
quattro volte superiore a quelli comuni di mercato?"
.
Quindi, stando a questa osservazione, ci troveremmo di fronte da
una parte a un ente che, essendo locale ed essendo composto così
come si diceva, non ha tutta l'autorevolezza che sarebbe richiesta
per questo tipo di ente, dall'altra parte che a una minore
qualificazione dell'ente corrisponde un prezzo di certificazione di
tre o quattro volte superiore rispetto a istituti di carattere
europeo, la cui qualificazione sarebbe superiore.
Questo fatto ci ha preoccupato molto, da qui l'interpellanza con
la quale chiediamo se corrispondono al vero le affermazioni del
Consiglio di amministrazione del Consorzio produttori fontina
relativamente al ruolo e ai prezzi di certificazione praticati
dalla CERTIDOP; in secondo luogo chiediamo qual è il giudizio
dell'Amministrazione regionale rispetto all'attuale situazione e
perché a suo tempo si è insistito sulla soluzione locale per la
certificazione dei prodotti valdostani; terza e ultima questione:
quali indirizzi intende avere in futuro l'Amministrazione
relativamente alle problematiche di certificazione dei prodotti
della nostra Regione in modo da garantirne serietà, prestigio ed
economicità.
Président
La parole au Conseiller Tibaldi.
Tibaldi (FI)
Il tema della certificazione degli alimenti,
della qualità degli alimenti, è di estrema attualità, oggi che si
parla di mucca pazza, di pesce al mercurio, di verdure con i
pesticidi. Facendo riferimento alla certificazione di prodotti di
qualità e di prodotti alimentari tipicamente locali, è opportuno
che tutti gli enti e i soggetti che partecipano alla garanzia di
qualità lo facciano nel migliore dei modi.
CERTIDOP, come ha detto il collega Curtaz, ha avuto un suo avvio
qualche tempo fa; avvio stentato, avvio difficoltoso che si è
subito arenato nel settembre scorso con una forte azione critica da
parte del socio principale: il Consorzio produttori fontina. Azione
critica che si è concretizzata attraverso un recesso, direi un
clamoroso recesso da questo istituto per ragioni che lo stesso
Consorzio fontina ha motivato marcatamente attraverso un comunicato
stampa dove evidenzia disfunzioni che sono tutt'altro che
trascurabili.
A cosa si fa riferimento in questo comunicato stampa? Questo
recesso è determinato dal fatto che la CERTIDOP, più che un
organismo di certificazione, pare essere diventata un apparato
burocratico, un apparato di pratiche, un apparato che applica costi
per la certificazione che sono almeno quattro volte - così si legge
- superiori al prezzo di mercato praticato da organismi analoghi,
organismi che sono accreditati a livello comunitario ai sensi del
regolamento CEE n. 2.081/1992 e successive norme adottate in sede
comunitaria.
Direi che queste accuse sono tutt'altro che trascurabili, sono
piuttosto pesanti e, visto che la Regione fa parte a pieno titolo
di questo istituto, sarebbe opportuno sentire la versione del socio
regionale in merito all'iniziativa del Consorzio produttori
fontina. Ciò per sapere se tale iniziativa è valutata come
estemporanea, magari fuori luogo, oppure se effettivamente le
motivazioni indicate in quel documento stampa contengo anche un
briciolo di verità.
C'è da dire che la situazione del comparto zootecnico agricolo
valdostano versa anche in difficoltà. Difficoltà che non vengono
certamente alleviate con l'imposizione di prezzi completamente al
di fuori di una logica di mercato, perché il prodotto fontina o gli
altri prodotti riconosciuti come DOP, che sono il lardo di Arnad,
il "fromadzo" e il prosciutto di Bosses, potrebbero essere
certificati anche da altri organismi autorizzati.
La Regione ha un suo ruolo che non è solo quello di socio, ma ha
anche un ruolo di vigilanza o, almeno, leggendo la normativa
nazionale che adotta una direttiva comunitaria, il D.M. 18 dicembre
1997 prevede all'articolo 7 che la vigilanza sugli organismi di
controllo privati autorizzati, com'è il CERTIDOP, sia esercitata a
livello nazionale dal Ministero per le politiche agricole, però
anche dalle regioni e dalle province autonome per le strutture
ricadenti nel proprio territorio di competenza.
Ne deriva che la Regione ha una duplice funzione: quella di
socio o associato del CERTIDOP e quella di organo di controllo e di
vigilanza. Questa interpellanza si è quindi resa necessaria proprio
per questa duplice veste che riveste l'Amministrazione e anche per
cercare di fare un po' di chiarezza, per dissipare quelle che
sembrano polemiche fra enti, fra agricoltori, fra allevatori o
meglio fra enti rappresentanti dei produttori e conferitori, o
piuttosto si tratti di un malessere che da strisciante è emerso e
che quindi sta uscendo in tutta la sua gravità.
La conclusione del comunicato stampa è significativa quando si
spiega che la fontina potrebbe essere certificata da organismi con
valenza riconosciuta non solo a livello locale, ma con
accreditamento a livello europeo; è come dire se qui non abbiamo
istituti all'altezza della situazione tanto vale ricorrere a
consulenze esterne per procedere alla certificazione della qualità,
tanto vale rivolgersi direttamente ad enti che siano in grado di
farlo professionalmente evitando spese inutili, evitando tempi
inutili e soprattutto situazioni di disagio all'interno del
comparto agricolo. Attendo la risposta dell'Assessore e mi riservo
una replica.
Président
La parole à l'Assesseur à l'agriculture et aux
ressources naturelles, Perrin.
Perrin (UV)
Prima di rispondere alle domande farò un breve
"excursus" della procedura che ha portato alla costituzione di
CERTIDOP anche perché le date sono significative. La Regione Valle
d'Aosta con propria delibera di Giunta del 29 giugno 1998 aderisce
al CERTIDOP, il quale è stato costituito dal Consorzio produttori
fontina e da Coopagrival.
La Regione aderisce in rappresentanza dei prodotti DOP privi di
una propria organizzazione di tutela, cioè per "fromadzo", "jambon
de Bosses" e "lar d'Arnad", quindi in sostituzione di un ente che
al momento non esisteva, però con l'intenzione della Regione di
recedere non appena un ente di tutela dei rispettivi prodotti fosse
istituito.
Il CERTIDOP è quindi un ente di diritto privato, è stato
riconosciuto con decreto del Presidente della Giunta nel dicembre
1998 e l'autorizzazione all'organismo CERTIDOP Valle d'Aosta ad
effettuare i controlli sulla DOP fontina è stata concessa con
decreto del 4 dicembre 1999 per cui l'attività dell'ente inizia
praticamente nel 2000. Questo per confutare un'affermazione non
precisa del Consorzio che parla di due anni e mezzo di inattività,
cioè CERTIDOP ha operato a partire dal 2000.
I controlli di CERTIDOP sono eseguiti nel corso del 2000 secondo
un piano di controllo che è stato approvato e che abbiamo
contribuito a realizzare. I controlli hanno interessato i caseifici
cooperativi privati nonché il Consorzio produttori fontina, mentre
i controlli sui prodotti di alpeggio sono avvenuti a campione, uno
ogni 15. A tutt'oggi, tutti i soggetti sottoposti ad ispezione, ad
eccezione del Consorzio produttori fontina, sono risultati idonei e
certificabili e per numero 28 di questi è già stata rilasciata
certificazione; per gli altri è in atto il rilascio della
certificazione.
Il costo della certificazione è stato analizzato dal consiglio
di CERTIDOP e in considerazione anche dei costi di funzionamento
dell'ente è stata fissata una quota forfetaria per forma di fontina
certificata in un primo tempo in lire 700, ricorretta poi in lire
583 più IVA che corrisponde sempre a questo importo di 700 lire
lordo a forma.
Con lettera del 14 agosto abbiamo chiesto a CERTIDOP di fornirci
un'analisi dettagliata dei costi e quali valutazioni siano state
fatte per forfetizzare il corso della certificazione. Nelle
risposte è messo in evidenza che un organismo, avente un'attività
limitata e circoscritta di certificazione, ha chiaramente dei costi
fissi di funzionamento che vanno a gravare sui costi di
certificazione.
In questa prima fase l'ente ha dovuto inoltre supportare anche
le spese di avviamento della struttura che hanno influito su questi
costi. Queste sono le motivazioni che CERTIDOP ha addotto a
giustificazione di queste spese che sembrano essere maggiori di
quelle di una normale certificazione fatta a livello nazionale.
È chiaro che il Consorzio produttori fontina, preoccupato da
questa situazione, ha segnalato a CERTIDOP le sue perplessità sia
sul costo sia sull'operatività, direi che in questo caso forse le
perplessità più comprensibili sono quelle sul costo perché
l'operatività dell'ente è stata comunque un'operatività positiva. A
questo proposito però io credo che sia giusto precisare che il
consorzio è membro fondatore dell'ente, che un suo rappresentante
siede nel consiglio e partecipa direttamente alle decisioni
dell'ente e che la Regione, questo lo ribadisco in rappresentanza
delle altre DOP non rappresentate dal consorzio di tutela, non
rappresenta in questo momento le istanze del Consorzio produttori
fontina, il quale è presente all'interno del Consiglio
CERTIDOP.
La decisione assunta dal Consorzio di recedere da socio
dell'ente è chiaramente una sua decisione autonoma di cui abbiamo
preso atto ed al consorzio abbiamo chiesto di avere ulteriori
elementi di valutazione perché abbiamo ricevuto una semplice
comunicazione e abbiamo letto il comunicato stampa come avete
potuto leggere tutti voi.
Sennonché questa decisione al momento non è attuabile. Intanto
perché il Consorzio non potrebbe recedere sino alla conclusione
dell'annata e questo è un fatto normale; inoltre il Ministero, al
quale compete l'autorizzazione agli enti certificatori, da noi
sentito, non intende in questa fase autorizzare altri organismi
certificatori per le nostre DOP se non di fronte a gravi violazioni
o inadempienze compiute dall'ente certificatore autorizzato.
Secondo il Ministero in questo momento non esistono le
motivazioni per sostituire l'ente certificatore che è stato
autorizzato. Per rispondere alla terza domanda del Consigliere
Curtaz, cioè quali indirizzi intende avere nel futuro
l'Amministrazione, o quale posizione, chiede Tibaldi - le domande
sono analoghe -, intende assumere la Regione, l'Assessorato tramite
gli uffici competenti ha seguito l'avvio e l'operato dell'ente
soprattutto per quanto concerne la definizione dei piani di
controllo e le modalità di certificazione esercitando il suo
compito di vigilanza.
Il dato importante è che CERTIDOP, servendosi comunque di
persone qualificate provenienti dall'esterno, sta certificando il
prodotto fontina e si avvia attraverso la definizione dei piani di
controllo già depositati al Ministero, che verranno probabilmente
discussi il 27 di questo mese, a certificare gli altri prodotti DOP
valdostani.
Se la recessione del Consorzio da CERTIDOP dovesse essere
confermata ed accettata, è chiaro che verrebbe a mancare
all'istituto certificatore la sua componente principale, cioè il
suo socio di maggiore rilevanza. In questo caso, è vero, il
CERTIDOP non risponderebbe più all'obiettivo per cui è stato
costituito e l'obiettivo specifico era quello di raggruppare sotto
un certificatore tutte le nostre DOP.
Nel momento in cui questo fatto si avverasse noi dovremmo
prendere delle decisioni conseguenti, però allo stato dei fatti
all'Amministrazione regionale interessa che i prodotti DOP Valle
d'Aosta siano certificati e in questo momento particolare l'unico
ente autorizzato per farlo è CERTIDOP sul quale vigiliamo affinché
rispetti le procedure approvate.
Président
La parole au Conseiller Curtaz.
Curtaz (PVA-cU)
Sulle risposte dell'Assessore volevo fare
alcune osservazioni: l'Assessore non ha negato un quadro a mio
giudizio preoccupante della vicenda perché proprio le ultime parole
dell'Assessore confermano che se il Consorzio produttori fontina
confermasse la sua intenzione di recedere l'operazione CERTIDOP
sarebbe già fallita dopo neanche un anno dal suo avvio concreto di
operatività.
Non è fallita a caso perché sul problema gestionale avevamo già
evidenziato tutte le nostre perplessità e queste perplessità sono
state confermate dall'operatività della struttura, ma il problema
del costo è una cosa di una rilevanza estrema perché non si poteva
non tener conto nel far partire una struttura locale della sua
economicità. Ci sarà pure qualcuno che ha studiato questo organismo
e in tal caso non poteva non far emergere fin dall'inizio che una
struttura così piccola su un territorio così piccolo avrebbe avuto
dei costi di gestione enormemente più grandi rispetto agli istituti
di certificazione nazionali e internazionali. Quindi il dire oggi
la gestione è antieconomica perché dobbiamo far pagare la
certificazione di ogni forma di fontina 700 lire quando fuori dalla
Valle d'Aosta costa circa un quarto, questo lo dice il Consorzio,
significa che c'è stata una valutazione sbagliata proprio
nell'impostazione della risoluzione del problema.
Ribadiamo quello che abbiamo già detto; adesso questo nodo è
venuto al pettine forse prima di quanto ci aspettassimo, può essere
anche l'occasione di chiudere questo CERTIDOP, evitiamo di avere il
nostro piccolo ente di certificazione locale perché non sempre
piccolo e locale è bello ma qualche volta non succede e questo è un
caso dove non succede non solo per ragioni economiche che sono così
evidenti dai dati, ma anche per questioni di prestigio perché se
facciamo certificare i nostri prodotti da un organismo
internazionale, ne ha beneficio non solo quel prodotto, ma tutta
l'economia agricola della nostra Regione. Quindi è in quel senso
che ci si deve avviare.
Da questo fallimento, non sappiamo ancora se sarà un fallimento
definitivo o soltanto un fallimento annunciato, credo che
l'Amministrazione debba fare una riflessione per guardare altrove
le risorse che possono dare ai nostri prodotti quel prestigio che i
prodotti agricoli valdostani meritano.
Président
La parole au Conseiller Tibaldi.
Tibaldi (FI)
Mi aspettavo dalla risposta dell'Assessore un
atteggiamento più prudente, quindi per questo non è che sia molto
soddisfatto delle sue argomentazioni. Un atteggiamento più
prudente, nel senso che, dinanzi a una divergenza che nasce
all'interno dell'Associazione CERTIDOP tra un suo socio che è
comunque rappresentativo, cioè il Consorzio fontina, e lo stesso
ente, ho preso atto oggi di una difesa d'ufficio da parte
dell'Assessore.
Questa difesa d'ufficio poggia su due elementi fondamentali:
- il primo: l'Assessore non disconosce le proprie perplessità
sul costo; il costo effettivo non è quello auspicato immagino anche
dal socio Regione, che comunque rappresenta tre prodotti: lardo di
Arnad, "fromadzo" e prosciutto di Bosses;
- il secondo elemento fondamentale, un po' paradossale, è che
gli ulteriori chiarimenti vengono chiesti al Consorzio per motivare
il suo recesso e non magari anche al CERTIDOP per motivare
l'applicazione di questi prezzi elevati?
(interruzione dell'Assessore Perrin, fuori microfono)
? non l'ho sentito.
Allora, questo atteggiamento mi ha creato i dubbi che sto
esprimendo ad alta voce. C'è da dire che il settore agricolo e
zootecnico, e l'Assessore lo conosce meglio di me, versa in uno
stato di difficoltà che non viene certo attenuato da atteggiamenti
burocratici di questo tipo.
Non voglio oggi esprimere un giudizio di favore o di condanna
nei confronti del CERTIDOP, non ho gli elementi per farlo. Avevo
gli elementi e ho gli elementi per sottoporre però tale questione a
chi di competenza, in questo caso all'Assessore; elementi che mi
auguro vengano approfonditi con maggiore prudenza, come ho detto in
premessa, perché questa distonia all'interno del CERTIDOP non è
certamente qualificante sia per il mondo agricolo e zootecnico che
lavora e che fa parte di questa filiera produttiva che dal latte
arriva fino alla fontina sia per l'immagine finale che ha lo stesso
prodotto fontina, il quale, come sappiamo, non più tardi di un anno
fa è stato coinvolto nella vicenda delle forme congelate che non ha
portato lustro.
Quindi, Assessore, alle sue considerazioni aggiungo l'invito di
approfondire non solamente la conoscenza delle motivazioni precise
che hanno indotto il consorzio a compiere questo atto, che lei dice
formalmente non può essere eseguito fino a fine anno, ma è comunque
una volontà dichiarata che ha portato ad uno stato di disagio, ma
di approfondire anche l'attività dell'ente certificatore che,
avvalendosi di competenze esterne, ha anche costi superiori alla
media. Soldi che più che essere assorbiti dall'apparato burocratico
dovrebbero forse essere utilmente destinati alla fase di adozione
delle certificazioni e venire incontro alle legittime esigenze dei
produttori di fontina.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK