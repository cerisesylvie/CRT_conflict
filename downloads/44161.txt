Consiglio Regionale della Valle d'Aosta - Oggetto del Consiglio n. 1223 del 9 febbraio 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CONSIGLIO REGIONALE
Attività consiliare d'aula
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1223 del 9 febbraio 2022 - Resoconto
OBJET N° 1223/XVI - Communications du Président du
Conseil.
Bertin (Presidente) -
Alla presenza di 32 Consiglieri
possiamo dare avvio ai lavori del Consiglio di oggi. Punto n. 1
all'ordine del giorno.
In apertura di questo Consiglio, desidero esprimere le più vive
congratulazioni dalla nostra Assemblea a Federica Brignone e a
Federico Pellegrino per le due splendide medaglie d'argento
conquistate ai Giochi olimpici di Pechino. Siamo davvero fieri di
loro e li ringraziamo per le emozioni che in questi giorni ci hanno
regalato.
Vi comunico che il 2 febbraio la Giunta regionale ha depositato
un atto amministrativo riguardante lo Statuto di Finaosta ai sensi
della legge regionale n. 7/2006. L'atto è stato assegnato alla II
Commissione.
La Conferenza dei Capigruppo ha deciso che domani, in apertura
dei nostri lavori, sarà dedicato un momento commemorativo per il
Giorno del ricordo che si celebra appunto il 10 febbraio. Ogni
gruppo avrà a disposizione dieci minuti per i propri
interventi.
Vi informo anche che i punti all'ordine del giorno n. 21 e n. 39
(riguardante la peste suina) saranno trattati congiuntamente.
Nella giornata di ieri si sono concluse le verifiche sulle
duecentonovantanove firme presentate a supporto dell'iniziativa
popolare da sottoporre al referendum propositivo riguardante la
modifica della norma dell'elezione del Consiglio regionale della
Valle d'Aosta. Dalle operazioni di verifica è emerso che sono
duecentosettantasette le firme regolarmente autentificate.
Infine la settimana scorsa ho ricevuto una lettera dalla
presidente del Parlamento della Catalogna, Laura Borràs, che, tra
l'altro, parteciperà all'Anniversario dell'autonomia il 27 febbraio
prossimo, con il quale si descriveva la situazione in Catalogna e
le difficoltà che ancora oggi coinvolgono il Parlamento catalano.
In particolare verrà riportata la situazione del deputato Pau
Juvillà, recentemente destinatario di un provvedimento di
sospensione in conseguenza del comportamento tenuto da quest'ultimo
durante la campagna elettorale per le elezioni politiche spagnole.
Juvillà, all'epoca consigliere comunale, aveva esposto sulla
facciata del Municipio il fiocco giallo, simbolo di solidarietà nei
confronti degli esuli e dei prigionieri politici catalani.
Al di là della vicenda personale del Deputato in questione e
delle ripercussioni, che, tra l'altro, la stessa sta avendo
sull'operatività del Parlamento catalano, ancora una volta, a più
di quattro anni di distanza, si evidenziano gli effetti negativi
conseguenti alla risposta da parte statale al referendum consultivo
organizzato dalla Generalitat de Catalunya il 1° ottobre 2017.
Ricordo che ad oggi più di tremila persone sono coinvolte a diverso
titolo in azioni giudiziarie e amministrative. Abbiamo ancora nella
memoria le immagini riportate da tutti i
mass-media
del
mondo nelle quali a un momento di partecipazione democratica si è
avuta una risposta violenta. Alle richieste pacifiche e
democratiche non si può rispondere con la violenza e i tribunali,
solo la politica e il confronto possono e devono trovare una via di
uscita. È triste constatare che in Europa, nel silenzio delle
istituzioni europee, si verifichino ancora situazioni del genere.
Si spera che il dialogo tra il Governo spagnolo e quello catalano,
intrapreso da alcuni mesi, possa aprire una fase nuova per la
soluzione della questione catalana.
Non vedo richieste di intervento. Punto n. 2 all'ordine del
giorno... ha chiesto la parola il consigliere Baccega, ne ha
facoltà.
Baccega (GM) -
Pensavo che lei avesse altre cose da
comunicarci... Ritorno su un argomento sul quale ho speso già delle
parole nei Consigli passati e credo che certi comportamenti in
qualche modo vadano richiamati, parlo dei 116 ovviamente.
Il 4 ottobre del 2021 scrivevo all'Assessore alla sanità e
servizi sociali chiedendo i verbali della Commissione regionale di
ERP per verificare l'atteggiamento della Commissione in riferimento
alla legge n. 3, sulla base di una serie di segnalazioni che ci
erano pervenute. Il 6 dicembre 2021, quindi da ottobre al 6
dicembre, chiedevo a lei l'intervento della Presidenza del
Consiglio affinché intervenisse con un sollecito. Lei giustamente
il 9 dicembre scriveva all'assessore Barmasse sollecitando la
documentazione da me richiesta, il 27 dicembre ho ricevuto una
lettera piuttosto scomposta dal Coordinatore della Struttura dei
servizi sociali, in assenza della Dirigente della struttura alla
persona, la famiglia e politiche abitative, nella quale viene
elencato un pistolotto sul diritto alla riservatezza. Da questo
punto di vista, mi aspettavo una risposta dall'Assessore.
Sottolineo l'esigenza di avere gli allegati omessi nella lettera
del 27, perché quella lettera era senza allegati. Scrivo il 18
gennaio una lettera nella quale le richiedevo e poi ricevo
immediatamente degli allegati e con stupore verifico che si tratta
semplicemente di ordini del giorno con l'assenza delle motivazioni
verbalizzate che erano quelle che chiedevo che servivano a rendere
più chiara la questione.
Il 18 gennaio alle ore 18:49 invio una
mail
al
Coordinatore e all'Assessore e non ricevo nessuna risposta, il 25
gennaio 2022 un'ulteriore lettera all'Assessore alla sanità e
ancora nessuna risposta.
Ora, io chiedo un suo intervento con sollecitudine perché,
andando ad approfondire bene la questione legata al 116, il comma 5
dell'articolo 116 del Regolamento interno del Consiglio prevede che
la richiesta di accesso agli atti del Consigliere regionale non
vada nemmeno motivata, proprio perché non può essere espresso
giudizio di valore rispetto al contenuto dell'azione politica che
il Consigliere ritenga utile all'espletamento del proprio mandato.
Di conseguenza, il diniego, anche solo parziale dell'accesso agli
atti del Consigliere non può in alcun modo fondarsi su aspetti
legati alla motivazione sottesa alla sua richiesta ma
esclusivamente sugli aspetti e i casi espressamente previsti
dall'articolo 116 del Regolamento. È di tutta evidenza che
conoscere le motivazioni che fondino la permanenza o meno dei
requisiti di emergenza abitativa previsti dalla legge in capo ai
soggetti beneficiari costituisca elemento necessario al fine di
valutare con piena cognizione la correttezza e l'efficacia
dell'operato dell'Amministrazione. Questo diritto non può essere
compresso attraverso il richiamo a un suo contemperamento con il
diritto alla riservatezza degli interessati dal momento che proprio
a tal fine - e l'ho verificato ancora meglio questa mattina - il
comma 4 dello stesso articolo prevede espressamente che il diritto
di accesso dei Consiglieri non possa essere limitato a causa della
natura riservata dei documenti e che i Consiglieri, quindi il
nostro comportamento deve essere attento, sono tenuti a rispettare
il segreto d'ufficio - cosa che abbiamo sempre fatto in questo
Consiglio - e soprattutto il diritto alla riservatezza dei terzi
nei casi specificati dalla legge e dalle disposizioni in materia di
privacy
.
Chiedo fortemente a lei, ma anche all'Assessore che ci ascolta
di far avere i documenti perché ormai dal 4 ottobre ad oggi credo
che il tempo sia passato e questi atteggiamenti non fanno altro che
creare dei sospetti e mascherare delle cose che forse e
probabilmente non sono così pertinenti. Questo viene fuori anche
dalla nota che abbiamo avuto da parte delle Commissioni III e V
Commissione, durante la riunione delle quali abbiamo audito il
Presidente e il Direttore dell'ARER e sono sicuro che qualcosa
dovremo valutare.
Presidente -
Si è prenotato da remoto il consigliere
Manfrin, ne ha facoltà.
Manfrin (LEGA VDA) -
Approfitto dell'occasione e
ringrazio il collega Baccega per aver introdotto l'argomento. La
questione della limitazione di alcuni atti, di alcuni documenti
relativi alla nostra attività, effettivamente da diverso tempo è
sotto attacco, sotto minaccia, lo noto da persona che fa spesso
116, rispetto alla scorsa legislatura, non facciamo che osservare
una continua resistenza a consegnare i documenti che chiediamo.
Innanzitutto, quando si formula la richiesta quella rapida, la
risposta è sempre: "ma ci vuole un pochino più di tempo per
elaborarla", quindi rapida non c'è. Sostanzialmente risposte rapide
non ne abbiamo avute, devo dire con la lodevole eccezione di una
struttura, tutte le altre arrivano all'ultimo giorno utile. È
incredibile peraltro spesso il ritardo, che si arrivi al ventesimo
giorno e non al diciannovesimo, per esempio, cosa che mi fa
supporre che magari qualcuno aspetti in maniera appartata la
scadenza. Effettivamente però anche la richiesta di motivazioni che
anche a me è stata opposta più volte e anche la dichiarazione di
non poter dare questo tipo di documentazione opponendo questione
relativa alla
privacy
, quando, in realtà, sappiamo benissimo
che la privacy non può essere opposta, mi sembra un po'
stucchevole. Si ingenera un meccanismo, lei, Presidente, ne è
testimone, dove arrivano diverse missive dove noi le scriviamo, lei
scrive alla struttura, la struttura risponde, io gli riscrivo e ci
sono atti che hanno tre o più solleciti a cui, peraltro, ancora
devono dare risposta, parlo, per esempio, di atti di agosto.
Sarebbe assolutamente necessario fare - ma questo il collega
Baccega non lo sa, lei, Presidente, lo ha proposto in Commissione
Regolamento e quindi è giusto riconoscerglielo -il punto della
situazione anche rispetto alla riformulazione dell'articolo 116 che
abbiamo fatto per vedere se ha funzionato oppure no, in alcuni
casi, secondo me, non ha funzionato.
Ne approfitto anche per segnalare una cosa, Presidente, ho letto
un comunicato stampa dove si evidenzia che si è insediata la
difensora civica Adele Squillaci. Ora, con tutto il rispetto per le
cariche per il femminile e per questi connotati che avete
introdotto, ma "difensora" è un termine cacofonico che ha fatto
rabbrividire non solo me per fortuna, ma tantissime altre persone
che mi hanno scritto, quando l'ho letto, pensavo di sognare, sono
andato a vedere sul vocabolario, sulla Treccani, "difensora" non
viene menzionata, viene menzionato il difensore o la difenditrice,
ma mi sembra veramente assurdo. Forse se riuscissimo ad attenersi
alla normalità delle cose, come si sono sempre chiamare, io non
credo che chiamare Difensore civico chi si occupa di difendere i
cittadini possa offenderlo oltremodo. Magari se riuscissimo a
evitare anche queste figure, sarebbe...
Presidente -
Vi sono altri? Non vi sono altre richieste?
Vi invito, Consiglieri, a rimanere il più possibile legati ai
contenuti delle comunicazioni.
Per quel che riguarda la dicitura "difensora civica", è una
scelta che, tra l'altro, ricade anche su chi ricopre il ruolo ed è,
da un punto di vista formale, corretta, poi può piacere o meno,
anch'io non la trovo particolarmente piacevole, ma è un'altra
questione.
Per quanto riguarda il 116, come evidenziava anche il
consigliere Manfrin, la Commissione del Regolamento nel prossimo
periodo farà anche un bilancio, com'è giusto che si faccia, sulle
modifiche introdotte l'anno scorso. Relativamente a quanto
sollevato dal consigliere Baccega, noi, come Presidenza, non
entriamo nel merito, nell'oggetto delle risposte, che, tra l'altro,
non conosciamo nemmeno. Rispetto alla tempistica, è la parte che
seguiamo direttamente. Come ho detto, però oggi abbiamo fatto
quest'apertura sui 116, può essere utile ma riprenderemo la
questione nella Commissione Regolamento a breve, analizzeremo e
faremo un bilancio su un anno di applicazione del nuovo
Regolamento.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK