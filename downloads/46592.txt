Consiglio Regionale della Valle d'Aosta - Oggetto del Consiglio n. 3000 del 23 novembre 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Personale medico e paramedico
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3000 del 23 novembre 2023 - Resoconto
OGGETTO N. 3000/XVI - Interrogazione: "Stato dell'arte sulla
creazione di un organismo per il miglioramento del clima
organizzativo e del benessere degli operatori sanitari".
Bertin (Presidente) -
Punto n. 69. Risponde l'assessore
Marzi.
Marzi (SA) -
Il nuovo atto aziendale dell'Azienda USL
all'articolo 6, "Scenario e posizionamento strategico", ribadisce
come essenziale il miglioramento del clima organizzativo che
rappresenta uno dei pilastri del progetto "Recruitment e
fidelizzazione del personale" che l'Azienda USL ha attivato da
circa due anni. Il nuovo atto aziendale ha quindi istituito una
struttura semplice dipartimentale dedicata al tema del benessere
organizzativo, direttamente incardinata nell'organizzazione della
Direzione strategica. Tale struttura svolgerà importanti compiti
per promuovere il benessere organizzativo aziendale e la
valorizzazione delle competenze degli operatori, valorizzando i
punti di forza di ciascuno. Riteniamo che l'attività, che sarà
svolta dalla citata struttura, assolverà gli adempimenti
evidenziati nel piano della salute e del benessere sociale anche in
esito all'emendamento citato nell'iniziativa operato al testo nella
sua approvazione definitiva. Le azioni avviate in quest'ambito sono
molteplici e stanno dando risultati positivi, come si evince, tra
l'altro, dai numeri di partecipanti ai concorsi incrementati negli
ultimi tempi in modo evidente. Per la prima volta infatti non vi
sono concorsi andati deserti e sui sedici concorsi banditi
dall'Azienda per dirigenti medici, processo questo partito negli
ultimi anni, vi sono state sessantanove candidature.
Come abbiamo avuto, tra l'altro, modo di rappresentare al
Ministro nell'incontro di venerdì scorso, il tema dei concorsi è
centrale nel reperimento delle figure dei medici. Sovente purtroppo
infatti accade che, nonostante il candidato medico specializzando
superi il concorso a tempo indeterminato, l'Università di
riferimento non rilasci il nulla-osta necessario a concedere allo
stesso di venire a lavorare in Valle, vanificando di fatto gli
sforzi fatti (questa naturalmente non è solo una peculiarità
valdostana). In ogni caso, l'aumentata partecipazione dei candidati
è frutto di azioni strategiche declinate in campagna di promozione
di concorsi, con la promozione di programmi di formazione continua
e lo sviluppo delle competenze del personale esistente. Il quadro
competitivo a livello nazionale e internazionale è tale per cui è
necessario continuare a incrementare gli sforzi nella direzione
tracciata; tra le iniziative, tra l'altro, attivate è in corso
un'indagine sul benessere e il clima organizzativo promossa dalla
Direzione generale del Comitato unico di garanzia aziendale che ha
ricompreso il benessere organizzativo tra gli obiettivi del piano
di azioni positive, approvate, tra l'altro, con la deliberazione n.
266 del Direttore generale. La metodologia di ricerca dell'indagine
prevede la realizzazione di una preliminare fase qualitativa già
compiuta, a cui seguirà una fase di raccolta quantitativa
attraverso la somministrazione di un questionario previsto in forma
rigorosamente anonima. La fase preparatoria e qualitativa è stata
messa in atto attraverso interviste individuali e
focus
group
e ha concorso a costruire uno strumento di rilevazione
centrato sulle effettive peculiarità della nostra Azienda. Lo
strumento di rilevazione è indispensabile per disporre di spunti e
di riflessione sulle aree dove è necessario intervenire
prioritariamente in quanto l'obiettivo è di tradurre il sentire
comune diffuso tra i lavoratori in azioni concrete finalizzate al
miglioramento degli ambienti di lavoro.
Presidente -
Per la replica, la parola al consigliere
Sammaritani.
Sammaritani (LEGA VDA) -
Mi permetta, Assessore, una
risposta che, per certi versi, va addirittura al di là di quello
che chiedevo e in alcune parti un pochino confusa, nel senso che il
tema era molto impreciso: quello di questo organismo permanente che
si debba occupare del benessere organizzativo. Abbiamo capito
alcuni spunti importanti della sua risposta, cioè che questo
strumento sarà incardinato come struttura semplice all'interno
della Direzione strategica, benissimo, abbiamo anche capito che è
in corso un'indagine sul benessere, abbiamo capito - almeno dalla
risposta che le è stata preparata - che i concorsi stanno andando
un po' meglio di quanto andassero prima, con una maggiore
partecipazione, non credo che sia tutto merito (magari) del fatto
che si ponga più attenzione all'interno dell'Azienda USL al
benessere lavorativo. Mi pare abbastanza improbabile che gli
effetti siano così immediati, però, per carità, magari... Il
problema è che non abbiamo capito, almeno probabilmente a me è
sfuggito, quali siano i tempi di realizzazione; abbiamo sentito di
un'indagine in corso ma su quali siano i tempi di perfezionamento
di quest'organismo mi sembra che la risposta sia ancora un po'
fumosa. Questa è un'iniziativa di controllo, nel senso che in sede
di emendamento e in sede di approvazione del piano della salute e
del benessere sociale si era puntata l'attenzione su questo tema, è
stato approvato all'unanimità, se non ricordo male,
quest'emendamento, spero che si dia esecuzione alla realizzazione
di quest'organismo il prima possibile, sembra che la strada sia
avviata e monitoreremo questa situazione anche in futuro per far sì
che le cose non rimangano lettera morta ma diventino effettivamente
attuazione delle decisioni che vengono prese in quest'aula.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK