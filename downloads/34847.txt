Consiglio Regionale della Valle d'Aosta - Oggetto del Consiglio n. 2526 del 12 luglio 2012 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CASA DA GIOCO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2526 del 12 luglio 2012 - Resoconto
OGGETTO N. 2526/XIII - Approvazione del bilancio al 31
dicembre 2011 della Gestione straordinaria in liquidazione per
l'esercizio della Casa da gioco di Saint-Vincent, a norma
dell'articolo 8 della legge regionale 21 dicembre 1993, n. 88 e
successive modificazioni.
Il Consiglio
Premesso che la legge regionale 21 dicembre 1993, n. 88
recante "Istituzione della Gestione straordinaria per l'esercizio
della Casa da Gioco di Saint-Vincent", come modificata con legge
regionale 7 giugno 1999, n. 13, prevede, all'articolo 8, che la
Gestione straordinaria presenti all'approvazione del Consiglio
regionale il bilancio annuale di esercizio, comprensivo della
relazione del Collegio dei revisori e della relazione della società
di revisione;
Richiamata la legge regionale 30 novembre 2001, n. 36 recante
"Costituzione di una società per azioni per la Gestione della Casa
da Gioco di Saint-Vincent" e, in particolare, l'articolo 13 che ha
avviato, contestualmente alla costituzione di una società, la
procedura di liquidazione della Gestione straordinaria;
Preso atto che con lettera prot. n. 6437/FIN del 23 marzo
2012 il liquidatore della Gestione straordinaria in liquidazione ha
trasmesso al Presidente della Regione il Bilancio della stessa
società chiuso al 31 dicembre 2011, composto da Stato Patrimoniale,
Conto Economico e Nota Integrativa e accompagnato dalla Relazione
sulla Gestione del Liquidatore, dalla Relazione della Società di
Revisione e dalla Relazione del Collegio dei Revisori dei
Conti;
Richiamata la deliberazione della Giunta regionale n. 635, in
data 30 marzo 2012, concernente l'approvazione del bilancio di
gestione per il triennio 2012/2014, con attribuzione alle nuove
strutture dirigenziali di quote di bilancio e degli obiettivi
gestionali correlati, del bilancio di cassa per l'anno 2012, con
decorrenza 1° aprile 2012 e di disposizioni applicative;
Visto il parere favorevole di legittimità rilasciato dal
Coordinatore del Dipartimento bilancio, finanze e patrimonio, ai
sensi dell'articolo 4, comma 3, della legge regionale 23 luglio
2010, n. 22, sulla presente deliberazione;
Delibera
di approvare, ai sensi dell'articolo 8 della legge regionale
21 dicembre 1993, n. 88 e successive modificazioni, il bilancio al
31 dicembre 2011 della Gestione straordinaria in liquidazione per
l'esercizio della Casa da gioco di Saint-Vincent, allegato al
presente atto di cui costituisce parte integrante.
Allegato
(omissis)
Presidente
- L'atto ha avuto il parere favorevole a
maggioranza della IV Commissione.
La parola al Presidente della Regione, Rollandin.
Rollandin (UV)
- Grazie Presidente.
Credo che questo punto richiami ormai con una procedura
ripetitiva quelle che sono le parti residuali di un contenzioso che
conosciamo da anni. Qui sono richiamate punto per punto tutte le
cause: dalla causa madre, quella della causa con i Lefebvre, in
avanti, che la gestione speciale ha trascinato con sé, quindi non
so come commentare se non augurarci come sempre che finiscano il
più in fretta possibile, ma, come avete visto, in coda c'è sempre
un nuovo ricorso su alcune parti, tanto per tenere in vita la
Gestione straordinaria, non dico il suo Commissario, ma la Gestione
straordinaria sicuramente. Noi non abbiamo molti commenti se non
dire che questa è la parte che riguarda cause. Per fortuna abbiamo
vinto questa causa che era alla base del ricorso nel quale
chiedevano milionate di euro, alcune delle altre cause sono
derivate da questo processo, quindi non sto a commentarle. Si
tratta di un aspetto che è purtroppo molto increscioso, perché non
si riesce a fare a meno di mantenere la gestione speciale per
liquidare tutta questa parte. Non ho altro da aggiungere, le cause
sono quelle che qui sono rappresentate e che sono tutte di anni
addietro.
Presidente
- Dichiaro aperta la discussione generale.
La parola al Consigliere Donzel.
Donzel (PD)
- Grazie Presidente.
Condivido naturalmente il fatto di questa ritualità, l'unica
riflessione è che rimane la preoccupazione della spada di Damocle
di un ricorso piuttosto pesante che si aggira sugli 11.000.000, lì
davvero dobbiamo incrociare le dita...
(interruzione del Presidente della Regione, fuori
microfono)
...quella è chiusa? A noi non pare chiusa. Stavo dicendo rimane
una spada di Damocle, incrociamo le dita.
L'unica cosa che mi sento di segnalare è se, al di là del lavoro
professionale che va riconosciuto, non c'è nulla da eccepire, se in
un momento di difficoltà che stiamo vivendo fosse possibile trovare
dei meccanismi per ridurre i costi della Gestione straordinaria.
Tutti stanno facendo dei sacrifici, non sono in grado di dirlo qui,
ma l'unica riflessione che mi viene è sui costi. Naturalmente non è
una cosa che si può affrontare qui ma, avendo riflettuto un attimo,
l'unica riflessione che mi sento di fare è chiedere se è possibile
abbattere per quanto possibile - immaginerei il 20-30 percento, ma
non so, sta ad una valutazione da concertare - i costi della
Gestione straordinaria, visto che c'è una certa ritualità, forse si
può immaginare di recuperare qualcosa. So che stiamo parlando di
cose che non cambiano il bilancio regionale, ma sarebbe un segnale
che questa ritualità costa un po' meno ai cittadini. Grazie.
Presidente
- La parola al Vicepresidente Chatrian.
Chatrian (ALPE)
- Grazie Presidente.
Diventa una ritualità pesante, questa è la nona annualità che il
Consiglio regionale deve approvare con tale relazione. Mi aggrego
alla proposta del collega Donzel, se non oggi, ma nel prosieguo si
possa valutare per quanto riguarda i costi di gestione di questi
adempimenti...visto che si è istituita l'avvocatura interna
all'amministrazione, appropriarsi del dossier e portare in casa il
lavoro e risparmiare qualche soldino. È una proposta da valutare e
da portare in sede di commissione, noi annunciamo questa
possibilità visto che è stata fatta una scelta qualche anno fa di
istituire l'avvocatura interna all'amministrazione, perché no,
magari risparmiare da una parte e far crescere altre competenze nel
nostro comparto. È una proposta da valutare magari dopo l'estate
nelle sedi opportune, cioè in commissione consiliare.
Presidente
- Se non vi sono altri interventi, dichiaro
chiusa la discussione generale.
La parola al Presidente della Regione, Rollandin.
Rollandin (UV)
- Grazie Presidente.
Nel merito delle osservazioni che sono state fatte dai colleghi
Donzel e Chatrian, in particolare per le spese, ricordo che ad oggi
le spese riguardano 379.000 euro per spese legali e consulenze,
90.000 per rimborso spese legali, 56 per imposte e 48 per quella
che è... Ora sulla questione dell'utilizzo dell'avvocatura
regionale io faccio un approfondimento, poi se ci sono le
motivazioni, perché di solito c'era la tendenza quando è iniziata
la causa a mantenere...ecco facciamo due valutazioni. Nel merito
qui come spese, al di là di questo, tutte le volte si è cercato di
"limitare", quindi va nella direzione da lei auspicata. Io farò
ancora un tentativo per vedere se si possono ridurre le spese,
accogliendo quello che lei dice. Come avrà visto anche nei
rendiconti, le spese legali sono diminuite radicalmente, abbiamo
cercato di fare delle economie anche importanti in questi anni,
quindi accolgo volentieri i suggerimenti che lei ha dato.
Grazie.
Presidente
- Pongo in votazione l'atto comprensivo del
bilancio allegato:
Consiglieri presenti: 31
Votanti e favorevoli: 27
Astenuti: 4 (Giuseppe Cerise, Chatrian, Louvin, Patrizia
Morelli)
Il Consiglio approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK