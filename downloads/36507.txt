Consiglio Regionale della Valle d'Aosta - Oggetto del Consiglio n. 579 del 26 giugno 2014 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Famiglia, tutela dell'infanzia
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 579 del 26 giugno 2014 - Resoconto
OGGETTO N. 579/XIV - Reiezione di Risoluzione: "Impegno per
l'aumento dei finanziamenti per gli interventi previsti dalla l.r.
4/2013 recante interventi di prevenzione e di contrasto alla
violenza di genere".
Presidente
-
La parola al collega Farcoz.
Farcoz (UV) -
Monsieur le Président, pour demander une
suspension pour évaluer les résolutions proposées dans
l'après-midi. Merci.
Presidente
- È stata chiesta una sospensione per
analizzare le tre risoluzioni iscritte ai punti 35.01, la 35.02 e
la 35.03. La sospensione è concessa.
Si dà atto che la seduta è sospesa dalla ore 19,50 alle ore
20,08.
Viérin M. (Presidente) -
Riprendiamo i lavori. Siamo al
punto 35.01, la prima risoluzione iscritta. La parola alla collega
Fontana.
Fontana (PD-SIN.VDA) -
Grazie Presidente.
Dopo le ultime sconcertanti notizie di cronaca, ci troviamo qui
oggi a parlare nuovamente di violenza sulle donne. Yara, Alba,
Maria, Cristina, Giulia e il piccolo Gabriele, e non solo. Sono le
recenti vittime di un fenomeno preoccupante ed in costante aumento
nel nostro paese: in Italia, infatti, il femminicidio è la causa
principale di morte delle donne tra i 14 e i 45 anni. Molto spesso
l'autore di questi delitti si nasconde fra le mura domestiche,
dietro il volto di un marito, di un padre, di un fratello e di un
amico. La maggior parte delle volte si tratta di delitti
annunciati, preceduti da maltrattamenti sessuali, psicologici,
fisici ed economici, spesso frutto di silenzi e di complicità da
parte di coloro che sono vicini alle donne che subiscono violenza.
A questo si aggiunge il silenzio delle donne che non denunciano i
loro aggressori: per questo motivo la legge 119/2013 ha introdotto
il divieto di remissione della querela in determinati casi.
La violenza riguarda ognuno di noi, è uno specchio deforme della
nostra società, con il quale siamo chiamati a confrontarci. Non si
tratta, però, di un fenomeno che trae origine da una specifiche
condizione economica, sociale o etnica, ma è un problema che
coinvolge tutti gli strati della società e che è radicato
culturalmente nei legami familiari e sociali.
L'Italia ha ratificato l'anno scorso la cosiddetta Convenzione
di Istanbul, convenzione del Consiglio europeo per la prevenzione e
la lotta contro la violenza sulle donne e la violenza domestica,
che delinea un quadro giuridico completo al fine di proteggere le
donne contro qualsiasi forma di violenza e vincola gli Stati
firmatari a mettere in atto servizi e politiche adeguate per la
prevenzione e la protezione delle vittime degli abusi. Sempre nel
2013 il Parlamento italiano ha approvato la legge 119/2013 per dare
risposte concrete al problema della violenza di genere.
Nella nostra Regione è stata data da sempre una particolare
attenzione a questo fenomeno, grazie al lavoro svolto dalle
associazioni di volontariato che hanno saputo dare risposte
concrete alle donne vittime di violenza. Con la legge regionale 4
del 2013, si è deciso di intervenire per dare indirizzi
programmatici e azioni concrete, affrontando così in modo
coordinato questo fenomeno che affligge anche la nostra Valle
d'Aosta. La legge 4/2013 è stata il frutto del lavoro del gruppo
PD-Sinistra VdA, condiviso con tutte le altre forze politiche,
tant'è che tale legge è stata approvata all'unanimità dal Consiglio
regionale, che ha così dimostrato la sensibilità a tale problema,
con l'auspicio che si reperiscano ulteriori risorse finanziarie,
per dare maggiore sostegno alle iniziative che verranno proposte
nel piano triennale 2014-2016 contro la violenza di genere, che a
breve arriverà in Consiglio regionale per l'approvazione.
Grazie.
Presidente
- Grazie collega Fontana. La parola alla
collega Morelli.
Morelli (ALPE)
- Merci Président.
Intervengo brevemente, a nome del gruppo ALPE, brevemente perché
la collega Fontana ha già illustrato molto bene questa risoluzione.
Intervengo semplicemente per dire che, naturalmente, ne sosteniamo
convintamente i contenuti e la ringraziamo, anche, per questa sua
azione di memoria che ogni tanto fa all'interno del Consiglio
regionale, su una questione che molto spesso è enfatizzata,
strumentalizzata, qualche altra volta banalizzata. È un problema
estremamente serio, presente nella nostra regione: sarebbe
interessante che l'Assessore Fosson ci fornisse i dati aggiornati,
perché gli accessi al pronto soccorso del nostro ospedale regionale
di donne vittima di violenza, che molto molto spesso è proprio
perpetrata all'interno delle mura di casa, sono gravi. Quindi
sosteniamo convintamente questa risoluzione e ringraziamo la
Consigliera Fontana.
Presidente
- Altri colleghi? La parola al collega
Restano.
Restano (UV)
- Grazie Presidente.
Apprendo ora che la legge 25 febbraio 2013 n. 4 è stata frutto
di una proposta del gruppo PD Valle d'Aosta e me ne rallegro, me ne
compiaccio, perché è una legge importante, che sottolinea quella
che è la sensibilità della nostra comunità verso un problema
emergente; emergente non nei numeri, perché i dati statistici
confermano una lieve crescita riguardo ai femminicidi in Italia, ma
emergente quanto a sensibilità. Un fenomeno che solo ora trova la
volontà e il coraggio da parte delle donne di affrontare
l'argomento in maniera aperta.
La Valle d'Aosta non si è sottratta, grazie al vostro contributo
e al contributo di questo Consiglio, alle proprie responsabilità e
ai propri compiti, direi promulgando una norma all'avanguardia,
anche rispetto al Consiglio europeo. Questa norma, però, si trova
in una fase di prima attuazione. Prevede, infatti, interventi da
parte della Regione, all'articolo 2, di promuovere iniziative,
diffondere la cultura, diffondere la fiducia da parte delle donne
che subiscono violenza, fiducia nelle istituzioni, fiducia nelle
associazioni di volontariato e nelle cooperative che si sono messe
in gioco in Valle d'Aosta, in favore delle donne.
La Regione deve promuovere e sostenere così delle attività,
attraverso anche la creazione di un piano triennale e di un forum
permanente contro le molestie e la violenza di genere. Come è stato
scritto nella vostra risoluzione, ha dato gambe a questa
iniziativa, finanziando con un provvedimento e anche in maniera
significativa tutto quello che si potrà proporre in merito. Deve
essere redatto un piano triennale sul quale si sta lavorando. La
considerazione che mi viene da fare, visto l'impegno da parte
dell'Unità sanitaria locale che non più tardi di alcuni mesi fa ha
scritto in merito al proprio lavoro fatto nel settore, considerato
anche il poco tempo trascorso dalla promulgazione della norma, è
forse di attendere un breve periodo, aspettare il piano triennale e
poi valutare, anche attraverso la Commissione e l'audizione del
direttore del forum, le iniziative e in seguito tutti insieme
verificare se ve n'è la disponibilità finanziaria. Ritengo che con
la norma si siano - l'avete scritto voi - messi a disposizione 300
mila euro e che per ora siano una somma sufficiente; poi
verificheremo le necessità tutti insieme e vedremo il da farsi.
Al termine di queste brevi considerazioni riferisco quella che è
l'intenzione da parte dell'Union Valdôtaine e della maggioranza,
che è quella di astenersi.
Presidente
- La parola al collega Fabbri.
Fabbri (UVP)
- Sì grazie.
A nome personale e a nome del mio gruppo, voglio invece
anticipare il nostro voto favorevole a questa iniziativa. È una
legge, questa, che fa onore alla Valle d'Aosta, una legge
estremamente ben articolata, e di questo bisogna ringraziare
appunto il PD-Sinistra valdostana, che così proficuamente si è
attivato nella scorsa legislatura per avere una legge così, come
dicevo, attiva e ben articolata. Ben articolata in quanto coinvolge
tutta la società valdostana, coinvolge tutte le associazioni, tutte
le espressioni della società civile valdostana.
Per noi questi soldi sono dei soldi estremamente ben impegnati
e, anzi, ne dovrebbero essere impegnati anche di più, perché sono
soldi che vanno a promuovere la conoscenza di questo problema e
vanno anche a stimolare la società valdostana nell'affrontare
questi tipi di problema. Per cui, come dicevo prima, noi aderiamo a
questo tipo di iniziativa e chiediamo che vengano aumentati i fondi
per questa legge. Grazie.
Presidente
- Grazie collega Fabbri. La parola al collega
Ferrero.
Ferrero (M5S)
- Grazie Presidente.
Brevemente. Si fanno numerose iniziative, sia livello di
Presidenza della Giunta che di Presidenza del Consiglio, in cui si
cerca di valorizzare il ruolo della donna, ma poi alla fine noi
pensiamo che qualche soldo messo in questa legge che ha un ruolo di
educare e di rieducare la figura della donna nell'immaginario
maschile, soprattutto quello valdostano... Sappiamo che tra le
varie problematiche che ci sono, le problematiche che riguardano
l'alcolismo, le problematiche sociali, anche il ruolo della donna,
in un certo tipo di subcultura, purtroppo non è poi quello che
tutti pensiamo. Ecco che magari, dicevo, qualche decina di migliaia
di euro in meno in iniziative che sono poi sostanzialmente solo dei
lucidi, dirottati invece per la legge che prevede di educare e
rieducare soprattutto noi maschi, direi che sarebbe un buon
investimento. Abbiamo anche qui due donne nella maggioranza: io
penso che, in questo caso, assumere una posizione diversa rispetto
ai colleghi maschi che si astengono, sarebbe anche un segno di
sensibilità che le donne alzano la testa. Grazie.
Presidente -
Altri colleghi? Secondo intervento della
collega Fontana.
Fontana (PD-SIN.VDA) -
Devo ringraziare i due colleghi
Consiglieri che hanno avuto il coraggio, almeno, di dire le cose
come stanno. Sono un po' delusa delle due colleghe, perché la
collega Péaquin è nel forum...
(Voce fuori microfono)
...lo so che abbiamo parlato, se permette, c'è una risoluzione e
mi sarei aspettata una risposta. Tant'è che ho fatto una
risoluzione con l'intenzione di dire la sensibilità che ha avuto
questo Consiglio! Ho chiesto se è fattibile, perché abbiamo messo
in piedi un piano triennale ed è venuto fuori che per il lavoro che
bisogna fare sono un po' pochine le risorse. Mi aspettavo da voi
più sensibilità. Non è che la direzione era di dire "me li dovete
dare per forza". Mi si poteva dire: guarda, in questo momento non
ci sono; il Consigliere Restano mi sembra che ha detto questo:
vedremo... L'ho capito, però intanto non la votate. Si poteva
chiedere un momento di sospensione, si poteva anche cambiare
l'impegno, dicendo che c'è la volontà nel futuro di andare in
quella direzione.
Mi collego a quello che diceva il collega Ferrero, che mi ha
fatto piacere. Sono veramente stupita: ci sono tantissime risorse
nell'ufficio di Presidenza e la nostra collega Rini ha fatto parte
di tanti forum; questo veramente non me l'aspettavo! Comunque ne
prendiamo atto, noi andremo avanti per la nostra strada. Mi
dispiace, perché proprio le donne non sostengono questa
risoluzione! Ne renderete conto anche all'esterno! Eh sì, cara
collega Péaquin, perché uno deve avere il coraggio delle proprie
azioni! Questa risoluzione - gliel'avevo spiegato anch'io - non
voleva essere un atto di rottura di questo Consiglio, anzi voleva
veramente unire il lavoro che è stato fatto e far vedere che
eravamo unite. Se voi non votate questa risoluzione, questo vuol
dire che non la vedete così.
Presidente -
Altri colleghi? La parola al collega
Gerandin.
Gerandin (UVP) -
Grazie Presidente.
Dopo il collega Fabbri ci tenevo a dire anch'io che la
risoluzione, che ha così bene illustrato la collega Fontana, va al
di là dei contenuti economici e infatti non mette cifre. A volte,
per dare un segnale basta un euro! È questo che si voleva chiedere
a quest'aula: dare un segnale, dare una forma di sostegno in un
momento difficile. Da altre parti lo hanno fatto, da altre parti
dove magari hanno meno risorse rispetto al nostro bilancio
regionale.
Però Presidente Viérin, magari poteva essere lei a fare il
beau geste
di dire: guardate, prendo mille euro tra le mie
disponibilità e le metto per quello. Sarebbe bastato per dare un
segnale.
E chi tace! Fa veramente più male chi tace e non ha il coraggio
di parlare, per senso di appartenenza, per direttive di partito,
per ordine di qualcuno. Quando si perde questa possibilità di
libera espressione... Bastava dire: guarda, facciamo una colletta
fra tutti, li mettiamo di tasca nostra e li mettiamo sul bilancio.
Per un gesto! Un gesto che aveva un suo significato.
Solo che qualcuno qua tace, perché non ha il diritto di parlare!
E chi non ha il diritto di parlare perde anche la dignità
personale! Ognuno che qui è rappresentato è perché qualcuno gli ha
dato la fiducia, qualcuno lo ha eletto, qualcuno ha avuto la
fiducia nella libera espressione personale. E fa male veramente! Io
immagino l'atteggiamento della collega Fontana, quando comunque in
quest'aula ci sono due persone di sesso femminile che appartengono
alla maggioranza e che, come dicevo prima, non hanno la libera
espressione, non hanno il coraggio di votare quanto vanno in giro a
predicare nei
tweet
o quant'altro.
Presidente -
Altri colleghi? La parola al collega
Guichardaz.
Guichardaz (PD-SIN.VDA) -
Io mi unisco un po' allo
stupore, perché credo che la nostra sia una Regione che negli anni
passati ha avuto una sensibilità particolare verso il problema
della violenza di genere. Ricordo progetti che l'USL fece, per
esempio il progetto Orizzonti - non so se vi ricordate - che ebbe
una partecipazione delle forze dell'ordine, ebbe la partecipazione
degli operatori della sanità, di coloro cioè che giornalmente e
quotidianamente accolgono le donne e i loro bambini, perché la
violenza di genere spesso porta anche a una violenza familiare che
colpisce i più deboli, e generalmente i più deboli sono le donne e
i bambini. Questa sensibilità, forse anche per problemi di tipo
economico, viene un po' smorzata. Allora ci accorgiamo che le
sensibilità in questa Regione, sensibilità anche spesso portate in
congressi, in convegni, in grandi manifestazioni, sono sensibilità
fondamentalmente legate alla disponibilità di denaro. Io credo che
qui si tratti della scelta di direzionare delle risorse da un
capitolo all'altro o dello sforzo di cercare delle risorse anche in
termini di impegno, perché la risoluzione di fatto è un impegno, è
uno sforzo che va nella direzione di riconoscere un fenomeno che
oggi sta diventando intollerabile.
Lo sta diventando, ma non per le donne in sé, perché non credo
che questo sia un problema che colpisce le donne: io non guardo
solo la Consigliera Rini o la Consigliera Bertolin. Credo che
questo sia un problema che colpisce la società in quanto tale,
colpisce le famiglie. Se poi vogliamo rimanere nell'alveo più
tecnico, obbliga i servizi sociali e obbliga i giudici minorili ad
assumere dei provvedimenti spesso ancora peggiori rispetto agli
effetti materiali della violenza e della violenza che spesso si
accanisce su questi soggetti.
Io credo che la nostra Regione ha sempre manifestato una grossa
sensibilità, ma purtroppo devo dire, Assessore Fosson, che negli
ultimi anni, forse per logiche non propriamente e solamente
economiche ma per logiche altre, l'ufficio progetti innovativi in
USL, per esempio, è stato completamente smantellato; era un ufficio
che tra i vari compiti aveva quello di implementare dei progetti
sulla violenza di genere. Per fortuna che adesso in qualche maniera
avete recuperato certe conoscenze, certe persone, certe
professionalità che si erano impegnate in questo, ma comunque
abbiamo dato dimostrazione anche di una fatica nel mantenere in
piedi certi progetti.
Io penso che oggi, invece, si debba dare un segnale positivo in
questo senso, perché il fenomeno della violenza di genere sta
raggiungendo dei livelli di gravità assoluta e penso che non debba
essere nascosto, perché il fatto di astenersi anche su una
risoluzione come questa, di fatto vuol dire rinviare in qualche
maniera il problema, vuol dire rimandare la discussione, vuol dire
non affrontare il tema nella sua completezza. E credo che oggi i
tanti, le tante donne e i bambini, perché la collega Fontana a un
certo punto ha citato anche il nome di un bambino, non possono
aspettare che magari si arrivi alle estreme conseguenze.
Io penso che oggi un segnale in questo senso vada dato. Se pure
il finanziamento complessivo di 304.500 euro può sembrare
considerevole, beh, io vi invito ad andare a vedere i finanziamenti
degli altri corsi di formazione o i finanziamenti di altre
iniziative che quotidianamente vengono assunte anche dalla
Presidenza del Consiglio, per esempio
La donna dell'anno
o
altre manifestazioni di tipo culturale: se facciamo dei raffronti,
alla fine ci rendiamo conto che non sono poi così tante le risorse
stanziate in questo capitolo.
Presidente -
La parola al collega Rosset.
Rosset (UVP) -
Grazie Presidente.
Non voglio ripetermi, ma sono costretto, in quanto ho
partecipato per un anno e partecipo tuttora all'Ufficio di
Presidenza, dove il problema delle donne è stato sostenuto
accanitamente da parte della Presidente dell'Ufficio di Presidenza.
Ora, mi stupisce un pochino che in questa circostanza non venga
sostenuto. Capisco che la maggioranza possa in qualche maniera,
politicamente, valutare un progetto diverso, ma la Presidente che
sempre ha lavorato per sostenere
Le donne del vino
(mi
ricordo ancora ultimamente questa discussione),
La donna
dell'anno
e altre manifestazioni che riguardavano le donne, le
varie pubblicazioni... quindi, oggi non prendere una posizione come
segnale di apertura verso questo problema, credo che stupisce un
pochino. E auspicherei che possa essere presa in considerazione
l'occasione per votare.
Presidente -
Altri colleghi? La parola alla collega
Certan.
Certan (ALPE) -
Grazie Presidente.
La collega Morelli era intervenuta a nome di tutto il gruppo e
quindi non pensavo di prendere la parola. Credo che la violenza in
generale e la violenza di genere in particolare, siano una
questione innanzitutto culturale. Ringrazio gli uomini che sono
intervenuti in questa discussione, perché credo che questo problema
si risolverà e credo che si debellerà nella nostra società, così
come lo hanno ricordato i colleghi, nel momento in cui tutti,
uomini e donne, lo affronteranno e saranno in grado di parlarne
andando ad affrontare alla radice i problemi.
Io credo che oggi gli interventi dei colleghi Consiglieri
abbiano veramente dimostrato una certa disponibilità e una certa
cultura, e credo che sia questo il percorso e siano questi i
passaggi da sottolineare. Altra cosa sono, invece, le iniziative
che vengono riservate e dedicate alle donne, sulle quali credo che
spesso bisognerebbe anche aprire delle grandi parentesi e un bel
dibattito, perché non è sempre detto che il riservare delle
iniziative per le donne voglia dire aver rispetto o combattere la
violenza sulle donne.
Io ringrazio la collega Fontana, perché è stata molto sensibile
nell'affrontare questo problema, e non c'era da dubitare su questo.
Chiedo veramente a tutta l'aula, non tanto alle donne o agli
uomini, ma credo che come aula consiliare e come Consiglio
regionale intero dovremmo prendere in considerazione questa
sensibilità che è stata messa al centro. Non è tanto una questione
di un euro, 1000 euro, 10 mila euro o 300 mila euro, quanto
piuttosto la disponibilità, eventualmente anche a rivedere la
risoluzione, a perfezionarla (la collega Fontana l'ha detto da
subito che sarebbe stata disponibile) quanto l'aver voglia
culturalmente di mettersi e di impegnarsi ad avere questo piccolo
riguardo. Ripeto, non è solo una questione di violenza di genere: è
violenza. Grazie.
Presidente -
Altri colleghi? La parola al collega
Grosjean.
Grosjean (UVP) -
Bonsoir. Merci, collègue Fontana, pour
avoir présenté cette résolution. J'ai toujours pensé que la femme a
toujours été au centre de la famille et d'un peuple, de la Vallée
d'Aoste. À mon avis ça ce serait complètement inutile si le monde
il marchait comme il faut, parce que, voyez, c'est le système de la
vie: comment peut-on lever les mains sur une femme et sur un
enfant! C'est incroyable, c'est impossible! Mais malheureusement ça
arrive et ça arrive toujours plus souvent. Et les femmes très
souvent elles supportent, jusqu'au moment d'aller au
Pronto
soccorso
.
Moi je dirais qu'il faudrait faire une autre résolution: celle
pour mettre en prison les hommes et foutre loin la clé, quand ils
se comportent de cette façon. Mais là il faut partir de l'école, il
faut partir de l'enseignement: la violence doit être combattue en
toutes les formes. Je n'accepte absolument pas que les gens peuvent
se permettre de lever les mains sur une femme. È incredibile! E
adesso per risolvere un problema di qualche migliaia di euro, ci
tiriamo indietro, troviamo tutte le scuse, semplicemente per un
motivo: è una risoluzione della minoranza! Eh! Ragazzi, è così! I
soldi e tutto il resto: è solo perché è una risoluzione della
minoranza.
Presidente -
Altri colleghi? Per dichiarazione di voto,
la collega Fontana.
Fontana (PD-SIN.VDA) -
Ho fatto questa risoluzione... Una
sera sono arrivata a casa dal lavoro e ho visto al TG che erano
stati ammazzati due bambini. Non volevo fare una risoluzione per
chiedervi l'elemosina! Assolutamente! Mi sono messa nei panni di
quei genitori. Ho visto quello che è successo anche alla piccola
Yara: questo mi ha dato la spinta per fare questa risoluzione. Mi
sono detta: mai come in questo momento dobbiamo tenere vivo questo
problema.
Purtroppo la risoluzione deve chiedere un impegno e ho chiesto
questo impegno, ma non ho messo cifre. Ho detto anche alla collega
Péaquin: guardate che è solo un indirizzo. Capisco che sono stati
messi 300 mila euro, abbiamo votato questa legge all'unanimità, la
sensibilità - ve l'ho detto - l'avete dimostrata. Ero disponibile a
modificare la risoluzione.
L'avevo presentata prima del bilancio, adesso che ho visto il
bilancio vedo anche che voi maggioranza avete fatto la scelta di
aumentare 100 mila euro sulla vetrina dell'EXPO e ci sono una marea
di soldi all'Ufficio di Presidenza. Cioè, 5 mila euro! Un
segnale!
Devo dare merito, e ringraziare i volontari che stanno lavorando
in questo forum: veramente hanno fatto un lavoro grandioso, tutto
come volontariato! Si stanno attivando a fare questo piano
triennale proprio perché ci credono, perché vanno nella direzione
di vedere se si può risolvere questo fenomeno che c'è anche qui: i
dati ce lo dimostrano e non possiamo nascondercelo. Siete mamme di
famiglia, siete padri di famiglia: se non vi tocca questo, non ci
sono altre parole. Io voterò convintamente questa risoluzione che
va nella direzione di essere vicina a tutte quelle persone alle
quali succedono queste cose. Oggi a voi non vi tocca, ma nella vita
non si sa mai. Forse è la volta che credete cosa vuol dire avere
questo problema. Grazie, comunque, anche se non la votate.
Presidente
- Non ci sono altri colleghi che chiedono la
parola per dichiarazione di voto?
Prego allora i Consiglieri di votare, grazie. La votazione è
chiusa.
Presenti: 32
Votanti: 15
Favorevoli: 15
Astenuti: 17 (Baccega, Bianchi, Farcoz, Follien, Fosson,
Isabellon, La Torre, Lanièce, Marguerettaz, Marquis, Péaquin
Bertolin, Perron, Restano, Rini, Rollandin, Testolin, Marco
Viérin)
Il Consiglio non approva.
Passiamo al punto 35.02.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK