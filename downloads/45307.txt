Consiglio Regionale della Valle d'Aosta - Oggetto del Consiglio n. 2080 del 14 dicembre 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2080 del 14 dicembre 2022 - Resoconto
OGGETTO N. 2080/XVI - Interrogazione: "Notizie in merito
all'avvio di un'indagine interna all'Azienda USL della Valle
d'Aosta a seguito del decesso di una minore visitata presso
l'Ospedale Beauregard".
Sammaritani (Presidente) -
Passiamo alla trattazione
dell'interrogazione iscritta al numero 18 all'ordine del giorno.
Per la risposta, la parola all'assessore Barmasse.
Barmasse (UV) -
La domanda da parte del consigliere
Manfrin è: "Se sia stata avviata un'indagine interna alla USL non
solo per capire cosa sia successo, ma anche le motivazioni della
riluttanza a visitare la minore".
Come è noto, la vicenda in oggetto, che è particolarmente
complessa e soprattutto molto delicata, risulta attualmente
sottoposta al vaglio dell'Autorità giudiziaria nell'ambito di un
processo penale la cui istruttoria dibattimentale è tutt'ora in
corso di svolgimento.
Deposizioni dell'Azienda e del sanitario coinvolto nella
gestione della vicenda clinica, così come l'effettivo svolgersi
degli accadimenti, verranno accertati e attentamente vagliati dal
Giudice all'esito del processo sulla base delle risultanze
istruttorie acquisite nel corso del dibattimento, quindi al
momento, così come previsto dalle norme, è sospeso il procedimento
disciplinare.
Si conferma, in ogni caso che, come riportato dagli organi di
informazione, l'Azienda sanitaria, in veste di responsabile civile
costituita nel processo, in occasione della prima udienza
dibattimentale tenutasi in data 25 ottobre 2022, ha formalizzato a
verbale, tramite il patrocinio del Difensore all'uopo nominato,
l'avvocato Francesco Meloni, una proposta conciliativa in favore
della parte civile costituita e delle persone offese.
Presidente -
Per la replica, la parola al consigliere
Manfrin.
Manfrin (LEGA VDA) -
Con quest'interrogazione non
volevamo certo sostituirci alla magistratura, ma ritenevamo che
fosse opportuno gettare una luce sui tragici avvenimenti che sono
occorsi nel 2020, e soprattutto quello che ci interessava capire
era mettere in relazione l'offerta che la USL ha fatto alla
famiglia, ovvero di 600 mila euro per rinunciare a ogni tipo di
azione, anche perché si parla di fondi che arrivano dalle nostre
casse.
Quindi era importante comprendere le motivazioni; lei
giustamente ci ha detto che sono sospesi i provvedimenti
disciplinari e che vi sarà un giudice che dovrà decidere cosa è
accaduto, è corretto, ma comprendere se sia stata avviata
un'indagine interna, questo mi sembra il minimo.
Da quello che ci dice pare che - provo a interpretare -
un'indagine interna sia stata avviata, ma sia stata sospesa per
"sopravvenuto processo", potremmo definirlo così.
Quindi ci auguriamo che questo processo possa fare piena luce su
una vicenda tragica, tutti penso abbiamo letto quello che i
genitori di questa bambina deceduta nei primi mesi del 2020, a
febbraio 2020, hanno dichiarato agli organi d'informazione.
Credo sia il minimo comprendere effettivamente, al di là delle
responsabilità personali, se è stata data risposta e se sia stata
visitata la bambina nei tempi dovuti, nei tempi corretti, e credo
che sia altrettanto importante comprendere se, a fronte di quello
che viene dichiarato, c'è un accertamento da parte della USL, o
meno, rispetto agli avvenimenti, perché io credo che le
dichiarazioni che sono state fatte, e sono state fatte
pubblicamente, siano dichiarazioni pesanti che introducono
responsabilità pesanti, per cui capire e comprendere se queste
dichiarazioni corrispondono alla verità, penso che sia una
necessità e che vada a beneficio del servizio e dell'Azienda
USL.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK