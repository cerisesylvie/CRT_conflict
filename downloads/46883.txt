Consiglio Regionale della Valle d'Aosta - Oggetto del Consiglio n. 3231 del 7 febbraio 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3231 del 7 febbraio 2024 - Resoconto
OGGETTO N. 3231/XVI - Interpellanza: "Soluzioni per risolvere
le criticità inerenti la struttura presso la quale sono state
trasferite le attività di fisioterapia riabilitativa".
Bertin (Presidente) -
Punto n. 44. Consigliera Minelli,
ne ha facoltà.
Minelli (PCP) -
Torniamo su un tema che è già stato
affrontato sia dal nostro gruppo nel primo Consiglio dopo la pausa
estiva, sia più recentemente dai colleghi di Rassemblement
Valdôtain, cioè il trasferimento dell'attività di fisioterapia
riabilitativa per adulti dalla sede dell'ex maternità a locali di
proprietà privata alla Croix-Noire.
Il 27 settembre scorso, l'assessore Marzi, rispondendo al nostro
question time, ci aveva detto che il trasferimento si rendeva
necessario in attesa di poter disporre della struttura di Via
Brocherel e che, di conseguenza, per l'area adulti, cito: "Si è
cercata una disponibilità nell'area adiacente ad Aosta in località
Croix-Noire. La sede oggetto di valutazione è quindi posta fuori
dai confini della città, ma in area adiacente senza soluzione di
continuità viaria con il Comune di Aosta, servita dai mezzi
pubblici e con ampia possibilità di parcheggio".
Rispondendo poi al collega Lucianaz, il 23 novembre scorso
l'Assessore aveva sottolineato: "La facile accessibilità dei locali
alla Croix-Noire, già autorizzati come struttura sanitaria" -
ragione per cui si era fatta anche quella scelta -e ribadito "La
presenza dei mezzi pubblici e ancora l'ampia possibilità di
parcheggio".
A dicembre il servizio è stato effettivamente trasferito in
località Croix-Noire numero 45/B, come si evince anche dalla
deliberazione n. 604 del 30 novembre, deliberazione del direttore
generale della USL, in cui si apprende che il contratto per la
locazione avrà una durata di quattro anni prorogabili, dal primo
dicembre 2023 al 30 novembre 2027, con un canone mensile di 2.900
euro Iva esclusa.
Nelle settimane scorse sono state rilevate, anche pubblicamente
sugli organi di stampa, diverse criticità riguardo alla
funzionalità della nuova sede, in parte le stesse criticità che
erano state rappresentate già nella discussione del nostro question
time a settembre. In particolare, secondo la funzione pubblica
della CGIL, risulterebbero inadeguati, cito anche qui: "Gli spazi
per far camminare i pazienti, la porta non dà accesso in maniera
opportuna ai disabili, per loro non ci sono parcheggi, mentre i
punti di sosta sono lontani per tutti, così come lo è la struttura
per le persone che devono accedere con mezzi pubblici. Sono
arrivate lamentele sia dagli operatori che dicono come la struttura
non vada assolutamente bene per il servizio, sia dall'utenza per il
problema del parcheggio, perché la porta va tenuta aperta per chi
ha la carrozzina, e per l'ascensore piccolo, non adatto a tutte le
carrozzine e assolutamente non conforme per le barelle".
Ho letto delle informazioni che sono riportate in un articolo
apparso su Aostasera del 5 gennaio 2024.
Sempre secondo il sindacato, già ad agosto erano state avanzate
delle perplessità circa la struttura individuata e così scrive: "Il
giorno dopo la riunione sindacale contestavamo sia le modalità sia
il luogo, che già ritenevamo inadeguato allora. É un posto che
conoscevamo tutti e abbiamo fatto presente che, per un'utenza così
grande - il servizio copre tutta Aosta e i dintorni - non era
idoneo".
A queste lamentele ha risposto, sempre a mezzo stampa, il
direttore dell'area territoriale della USL secondo cui: "La
struttura ha passato tutti i controlli dell'ufficio tecnico,
abbiamo trasferito il servizio in locali completamente nuovi,
modernizzati e riqualificati, ci siamo occupati di dare un servizio
e al momento non mi sono state notificate queste criticità. Ho
parlato anche con il personale prima del trasferimento proprio per
dare un servizio migliore. "Per evitare i problemi di spazio
segnalati" - dice il direttore dell'area territoriale - "Si
potrebbe dilazionare meglio gli utenti. É una questione da gestire
perché altrimenti gli spazi in sanità non bastano mai. Nella
struttura c'è un corridoio, ma è chiaro che venti persone non ci
stanno, ma riguardo ai disagi non ho informazioni".
Devo dire che alcune di queste affermazioni ci hanno lasciate
abbastanza perplesse, perché se ci sono degli utenti che hanno
bisogno di effettuare delle terapie riabilitative, io credo che lo
debbano fare in tempi congrui e credo che diventi abbastanza
difficile dilazionarli; se io devo recuperare l'uso di una gamba in
questo momento, dilazionarmi nel tempo significa che il mio
recupero andrà avanti chissà quanto.
Poi diventa ancora più difficile se nel corridoio che viene
citato non possono starci nemmeno venti persone, considerato che
questa struttura deve servire non solo tutta la città ma anche i
dintorni.
E poi ancora più perplessità ha destato l'affermazione:
"Riguardo ai disagi non ho informazioni", che va un po' a cozzare
con quanto dichiarato invece dai rappresentanti sindacali.
C'è poi un'altra questione: riguardo alla scelta dei locali,
l'articolo 56 comma E del codice dei contratti stabilisce che le
locazioni dei fabbricati sono escluse dalle disposizioni del codice
stesso relative ai settori ordinari, ma sono invece soggette
all'articolo 3 che recita: "Le stazioni appaltanti e gli enti
concedenti favoriscono, secondo le modalità indicate dal codice,
l'accesso al mercato degli operatori economici nel rispetto dei
principi di concorrenza, di imparzialità, di non discriminazione,
di pubblicità e trasparenza, di proporzionalità".
Alla luce di queste premesse, quello che chiediamo di sapere è:
"Se e con quali modalità, al fine di garantire i principi
dell'articolo 3 del codice dei contratti, è stato predisposto un
avviso pubblico per l'offerta di strutture da allocare allo scopo
del trasferimento delle attività della fisioterapia riabilitativa";
"Se il Governo è a conoscenza di queste criticità che sono state
segnalate" e infine "Se intende trovare altre e migliori soluzioni
nell'interesse degli utenti e del personale considerato che, come
abbiamo capito, la struttura di Via Brocherel non sarà utilizzabile
a breve e, di conseguenza, la fisioterapia riabilitativa per adulti
e anziani, comprese le persone che hanno una temporanea ma anche
permanente disabilità, dovrà essere dislocata per un periodo
sicuramente molto lungo".
Presidente -
Risponde l'assessore Marzi.
Marzi (SA) -
Veniamo alla domanda n. 1, "Se e con quali
modalità, al fine di garantire i principi dell'articolo 3, è stato
predisposto un avviso pubblico per l'offerta di strutture da
allocare allo scopo del trasferimento delle attività di
fisioterapia riabilitativa".
Ribadiamo quanto detto in quest'aula in risposta alle precedenti
iniziative delle scorse sedute consiliari: l'Azienda USL, valutata
l'indisponibilità di propri spazi in Aosta, ha avviato
un'interlocuzione con il Comune capoluogo per verificare la
presenza di sedi possibili allo scopo, adattabili e fruibili nel
breve periodo, per il trasferimento del Servizio di recupero e
rieducazione funzionale. L'unica sede segnalata dal Comune si è
rivelata insufficiente a contenere il servizio per gli adulti ed è
risultata inoltre non idonea anche per quanto riguarda il servizio
per i minori. A seguito di quest'analisi, e al fine d'individuare
la sede più consona al servizio per l'area minori, l'Azienda ha
emanato un avviso pubblico che è però andato deserto.
Parallelamente, per quanto concerne l'area adulti, considerata
l'indisponibilità di sedi centrali in Aosta, l'Azienda ha valutato
possibili soluzioni nell'area adiacente alla città.
La sede individuata è in località Croix-Noire che, seppure posta
al di fuori dei confini della città, è collegata senza soluzione di
continuità viaria con il comune di Aosta, è servita dai mezzi
pubblici e offre possibilità di parcheggio.
La struttura è già in possesso dell'autorizzazione per lo
svolgimento di attività sanitaria e gli uffici dell'Azienda USL
hanno ritenuto congrue le condizioni del contratto di
locazione.
La riorganizzazione del servizio è stata oggetto d'informativa
sindacale ed è stata discussa con tutti gli operatori
coinvolti.
La domanda n. 2, "Se è a conoscenza delle criticità che sono
state segnalate", l'Azienda USL, a conoscenza delle notizie emerse
e mezzo stampa, a seguito di verifiche ha comunicato le seguenti
proprie osservazioni e le azioni correttive che sta ponendo in
essere. La palestra presenta spazi assolutamente idonei per la
deambulazione dei pazienti e, nell'eventualità che il portone
d'ingresso limiti le manovre per l'accesso autonomo di alcuni
utenti in carrozzina, è previsto che il personale di
front
line
fornisca l'aiuto necessario. La questione è stata comunque
segnalata all'amministrazione di condominio per l'attuazione degli
interventi di competenza.
La disponibilità di parcheggio è garantita dalla presenza di
cinque stalli di proprietà esclusiva della sede, di cui quattro
riservati agli utenti che, in linea di massima, possono soddisfare
la contemporaneità delle presenze nel centro. La disponibilità di
posti riservati è comunque comunicata all'utente all'atto della
prenotazione.
L'ascensore possiede i requisiti previsti dalla normativa per
l'utilizzo da parte di persone in carrozzina e non è ridimensionato
per contenere le barelle in quanto in quella tipologia di struttura
non giungono utenti in barella.
Venendo alla domanda n. 3, "Se intende trovare altre soluzioni
nell'interesse degli utenti del personale, considerato che la
struttura di Via Brocherel non sarà utilizzabile a breve e, di
conseguenza, la fisioterapia riabilitativa, comprese le persone con
temporanea o permanente disabilità, dovrà essere dislocata per un
periodo molto lungo".
Al momento attuale l'Azienda ritiene la sede idonea per il
servizio. Stiamo però prevedendo tutta una serie di sopralluoghi e
di confronti diretti a questa problematica in merito alle soluzioni
che sono state individuate e sicuramente il confronto, a seguito
anche di tutte le segnalazioni che lei cita e che abbiamo
verificato, è aperto.
Presidente -
Replica la consigliera Minelli.
Minelli (PCP) -
Per circa i tre quarti della risposta lei
ci ha detto le cose che aveva già in qualche maniera evidenziato le
scorse volte e ha ripreso anche parte delle cose che abbiamo
detto.
Per quanto riguarda le modalità con cui è stato predisposto
l'avviso a cui lei ha fatto riferimento, e che è andato deserto, mi
piacerebbe poi approfondire quali erano state le modalità con cui
questo avviso pubblico era stato reso noto ed evidente agli
eventuali soggetti interessati, nel rispetto appunto di quel
principio di pubblicità e trasparenza che viene ricordato
dall'articolo 3 del codice dei contratti.
Faccio due conti: sono 2.900 euro mensili, I.V.A. esclusa, per
12 mesi fanno 34.800 euro all'anno, per quattro anni sono quasi 140
mila euro, una cifra che mi sembra di tutto rispetto e che magari
meritava una pubblicizzazione ulteriore e più evidente di un
avviso, perché poteva forse interessare anche i proprietari che non
hanno avuto modo di avere notizie di questa possibilità.
Tra l'altro, nella deliberazione della USL citata, la 604, si
legge che la proprietà "Omissis" propone la locazione dei locali
siti in località Croix-Noire.
Come ha saputo questa proprietà che c'era necessità di questi
locali? Come mai non ha aderito all'avviso pubblico?
Questa è una cosa che non mi è chiara: perché, se c'era stato
l'avviso pubblico che è andato deserto, poi dopo una proprietà
propone i locali? Non so bene in virtù di quali interlocuzioni,
modalità o varie situazioni che si possono essere create ha fatto
la sua offerta.
Sulla questione delle criticità, io rimango veramente un po'
perplessa, perché lei mi dice: "La USL ha saputo delle criticità
dalla stampa".
Ora qui c'è qualcuno che dice le bugie: o è la USL o è la
funzione pubblica della CGIL, perché la funzione pubblica ci dice
che già ad agosto aveva evidenziato tutta una serie di criticità,
peraltro le stesse che noi avevamo evidenziato a settembre, e poi
dicono anche: "Conosciamo tutti quel posto e sapevamo già, prima
ancora di cominciare, che non poteva andare bene".
Sulla terza domanda lei mi ha detto in buona sostanza: "Al
momento la USL dice che la situazione scelta è idonea, quindi va
bene così, però si stanno facendo dei sopralluoghi anche per
verificare quanto è stato riportato".
Allora, se si fanno anche dei sopralluoghi, da una parte mi
viene da dire: bene, significa che c'è un'attenzione, lei ha fatto
riferimento alla volontà di tenere aperto un confronto e mi sembra
una cosa positiva; di sicuro è evidente a tutti che la struttura di
via Brocherel non sarà pronta a breve e i pazienti della
fisioterapia riabilitativa, ça va sans dire, sono in una condizione
di difficoltà motoria non indifferente. Se raggiungono questa nuova
struttura con i mezzi pubblici, la fermata è lontana, e chi ha una
disabilità - anche solo temporanea, dovuta a un incidente per cui
effettua la riabilitazione - è sicuramente in difficoltà.
Poi lei mi dice che ci sono cinque stalli, di cui quattro sono
riservati eccetera eccetera; se questa struttura deve servire per
la fisioterapia riabilitativa degli adulti e delle persone anziane,
tutta la città di Aosta e tutti i Comuni del circondario... Non so,
a me sembra una situazione abbastanza risicata quella della
disponibilità dei parcheggi.
Sulla questione dell'ascensore lei ci dice che è a norma, che
non c'è nessun problema per quello che riguarda le barelle perché
lì i pazienti in barella non ci vanno. Non so se abbiamo un po' la
sfera di cristallo per prevederlo, perché in futuro non sappiamo
bene che cosa succederà, in ogni caso io credo che un'attenzione
maggiore, anche nei confronti degli operatori sanitari, sarebbe
necessaria, visto che spesso parliamo di attrattività e di migliori
condizioni lavorative e di benessere che dovrebbe essere di tutti,
lavoratori e pazienti.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK