Consiglio Regionale della Valle d'Aosta - Oggetto del Consiglio n. 1705 del 6 dicembre 2000 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
INDUSTRIA
Precedente
Successivo
Resoconto integrale del dibattito dell'aula
Oggetto del Consiglio n. 1705 del 6 dicembre 2000 - Resoconto
OGGETTO N. 1705/XI Situazione finanziaria e contabile della
Cogne Acciai Speciali nell’anno 1999.
(Interpellanza)
Interpellanza Premesso:
- che la Cogne Acciai Speciali ha chiuso il bilancio 1999 con un
utile netto di circa 2,4 miliardi, malgrado si sia registrata una
diminuzione dei volumi produttivi (cfr. voce "ricavi delle vendite
e delle prestazioni") di quasi 29 miliardi rispetto al 1998
(-7,2%);
- che dal documento contabile e finanziario si evince che tale
risultato economico è stato possibile conseguirlo, come nei
precedenti esercizi, solo grazie alla rilevazione di proventi
straordinari per quasi 19 miliardi, che sono risorse estranee alla
gestione ordinaria e derivano da interventi (presenti e passati) di
enti pubblici (Stato e Regione);
- che, in particolare, la Regione Valle d’Aosta
si è accollata gli oneri di smaltimento delle scorie di acciaieria
giacenti fino al 31 agosto 1999, adottando a tal fine le
deliberazioni n. 1729 e 2506 del 1999;
- che, ai sensi del protocollo d’intesa siglato
nel 1993, tali oneri avrebbero invece dovuto essere a carico della
società privata contraente;
tutto ciò premesso, i sottoscritti Consiglieri regionali
Interpellano
l’Assessore competente per conoscere:
1) quali considerazioni esprime sulle osservazioni fatte in
premessa e, nella fattispecie, se non ritiene che da una lettura
più approfondita dei dati contabili emerga piuttosto una situazione
di disagio della gestione ordinaria;
2) per quali ragioni l’Amministrazione regionale
si è presa carico dello smaltimento delle scorie di acciaieria, in
difformità a quanto stipulato nel 1993.
F.to: Tibaldi - Lattanzi
PrésidentLa parole au Conseiller Tibaldi.
Tibaldi (FI)
Si torna a parlare di Cogne, questa volta di
cifre, anche perché dalle cifre spesso si evincono situazioni, o
perlomeno se ne possono prevedere anche di future per quanto
riguarda la gestione aziendale.
Già nel 1998 la Cogne Acciai Speciali ha chiuso il bilancio con
un utile leggermente positivo, poco meno di 200 milioni se ricordo
bene, utile che era stato possibile conseguire grazie
all’utilizzo di proventi straordinari; non abbiamo
fatto un'apposita interpellanza sull’argomento, ma
ricordo che vi avevamo fatto esplicito riferimento quando si
parlava della Converter.
Il bilancio 1999 della Cogne Acciai Speciali si chiude con un
utile netto di 2.433 milioni, però dopo accantonamenti e
ammortamenti per 25 miliardi circa con un risultato prima delle
imposte, che l’Assessore conoscerà avendo avuto
anche lui l’opportunità di leggere il documento
contabile, che è in crescita dell’88 percento
rispetto all’anno precedente.
In verità però il risultato economico di questa gestione 1999 è
stato negativo per circa 11,7 miliardi perché c’è
stata una diminuzione sensibile dei ricavi di vendita come è
scritto anche nella premessa dell'interpellanza, ricavi di vendita
che scendono di quasi 29 miliardi rispetto all’anno
prima e di un netto peggioramento dell'incidenza dei consumi di
materie prime rispetto al valore della produzione.
Il risultato positivo finale, ovvero 2,5 miliardi del 1999, è
stato ancora una volta ottenuto come nei precedenti esercizi grazie
alla rilevazione di proventi straordinari per quasi 19 miliardi. Il
fatto più eclatante è che questi proventi straordinari sono
costituiti principalmente da risorse totalmente estranee alla
gestione aziendale che anzi derivano da interventi presenti e
passati di enti pubblici esterni e lo Stato e la Regione.
In particolare sempre in bilancio si legge che fra i proventi
straordinari sono stati iscritti 7.890 milioni che includono
l’utilizzo tra l’altro del fondo di
ristrutturazione industriale a copertura degli oneri di
rottamazione, smontaggio e rimontaggio degli impianti e della
perdita del 1999 della Cogne Edelstal che è una controllata.
Tale fondo rappresenta una vera e propria dotazione patrimoniale
che è stata ricevuta dalla Cogne da parte dello Stato quando questa
azienda è stata privatizzata e poi 10 miliardi circa sono una sorta
di intervento indiretto della Regione che è stato realizzato con
due delibere regionali: una del maggio 1999 e
l’altra del luglio 1999 attraverso le quali la
Regione si è presa totale carico degli oneri di smaltimento delle
scorie di acciaieria giacenti fino al 31 agosto dello stesso
anno.
Anche nella relazione sulla gestione si può notare come con
ampie motivazioni nello Stato patrimoniale
dell’azienda la Cogne ha provveduto ad aumentare il
patrimonio netto aziendale contabilizzando fra le riserve il
residuo del fondo di ristrutturazione industriale per 66,449
miliardi e il fondo di svalutazione impianti per circa 37
miliardi.
Entrambi questi fondi furono costituiti all’epoca
della privatizzazione dallo Stato a copertura di presunti oneri di
riorganizzazione aziendale e di sostituzione di impianti che di
fatto non si sono manifestati.
Alla luce di queste considerazioni squisitamente contabili si
può fare anche una riflessione che va più in là; i dati, ci dirà
l’Assessore, depongono a favore
dell’azienda: 200 milioni di utile netto nel 1998,
2,4 miliardi nel 1999, la crescita è esponenziale, possiamo stare
tranquilli. In realtà il volume di affari è diminuito del 7,2
percento dal 1998 al 1999 e in realtà il risultato economico
positivo è stato conseguito grazie al prelievo di soldi dai
cosiddetti "proventi straordinari" e grazie soprattutto
all’intervento indiretto della Regione che si è
assunta l’onere dello smaltimento delle scorie di
acciaieria.
L’interpellanza serve per conoscere le
considerazioni che si sente di fare l’Assessore su
queste osservazioni, se le condivide oppure no, se ritiene che
siano elementi degni di attenzione oppure se possono essere
completamente disconosciuti o messi nel cassetto in attesa di
qualcosa; in secondo luogo per quali ragioni
l’Amministrazione regionale si è presa carico dello
smaltimento delle scorie di acciaieria in difformità con quanto
stipulato nel protocollo di intesa del 1993 dove questo smaltimento
avrebbe dovuto essere a carico totalmente
dell’azienda privata.
Président
La parole à l’Assesseur à
l’industrie, à l’artisanat et à
l’énergie, Ferraris.
Ferraris (GV-DS-PSE)
In merito all'interpellanza del
Consigliere Tibaldi darò alcuni dati sulle questioni di bilancio,
spiegherò qual è la posizione della Regione e poi farò alcune
considerazioni finali.
Per quanto riguarda il bilancio si ritiene che, in base ad una
lettura approfondita del bilancio stesso al 31 dicembre 1999 e dei
relativi allegati, nota integrativa e relazione sulla gestione, non
sia corretto evincere una situazione di disagio della gestione
ordinaria delle imprese in argomento in quanto il fatturato 1999,
pari a 367 miliardi, ancorché ridottosi del 7,2 percento come è
stato detto dal Consigliere Tibaldi rispetto a quello del 1998,
pari a 396 miliardi, risulta essere praticamente coincidente con
quello del 1997, pari a 366 miliardi, e superiore del 17 percento
rispetto a quello del 1996, pari a 314 miliardi.
In termini tendenziali pertanto l’andamento
economico dell’attività tipica
dell’azienda del 1999 può definirsi sostanzialmente
in linea con le performances degli ultimi esercizi.
A fronte di una diminuzione del fatturato del 7,2 percento si
riscontra tuttavia un incremento della quantità del venduto pari a
5,4 percento, cioè da 122.000 tonnellate vendute nel 1998 si è
passati a 129.000 tonnellate vendute nel 1999 da interpretare come
segnale di espansione dell’azienda sul mercato,
incremento accompagnato da una diminuzione dei prezzi medi di
vendita imposti dal mercato dell’11,5 percento,
pertanto ad una diminuzione nominale del fatturato corrisponde un
aumento reale dei volumi venduti.
Non tutti i 19 miliardi che risultano fra i proventi
straordinari derivano da agevolazioni pubbliche; ha ricordato il
Consigliere Tibaldi come questi siano conseguenti alla cessione
dell’Ilva a Marzorati e come legati a questa
cessione ci fossero degli stanziamenti.
Infatti, rispetto ai 19 miliardi, 4,3 miliardi derivano dalla
generazione contabile positiva di reddito straordinario relativa
all’utilizzo del fondo rischio oscillazione
magazzino, quindi da 19 miliardi ne vanno detratti 4,3.
Con riferimento alla medesima posta in bilancio per quanto
riguarda la Regione si precisa che l’azienda ha
solamente ottenuto un vantaggio economico indiretto, come veniva
ricordato nell’interpellanza, conseguente alle
decisioni di mettere in sicurezza in loco le scorie di acciaierie
stoccate nel deposito provvisorio.
Per quanto concerne lo smaltimento delle scorie di acciaieria,
che è una domanda specifica, il protocollo di accordo sottoscritto
con il gruppo Marzorati nel 1993 prevedeva lo stoccaggio dei
residui di lavorazione dei prodotti dell’attività
siderurgica in attesa della realizzazione da parte della Regione di
una discarica di tipo 2B in una zona scelta di comune accordo
all’interno dell’area produttiva. Le
aree di stoccaggio provvisorio sono state a suo tempo individuate e
regolarmente autorizzate dalla Regione.
A partire dal 1° settembre 1999 le scorie di acciaieria vengono
smaltite fuori Valle perché le aree di stoccaggio provvisorie sono
state saturate.
Il contratto di locazione dell’area industriale,
stipulato il 27 marzo 1996 fra Vallée d’Aoste
Structure e Cogne Acciai Speciali, prevedeva
l’utilizzo dell’area di stoccaggio
provvisorio fino alla disponibilità della discarica e comunque
fintanto che l’area non risultasse saturata. Inoltre
la saturazione dell’area di stoccaggio avrebbe dato
automatico diritto a Cogne Acciai Speciali di richiedere ulteriori
aree di deposito per scorie qualora non fosse ancora disponibile la
discarica di Pontey.
Il contratto stabiliva infine che al momento della disponibilità
della discarica Cogne Acciai Speciali avrebbe provveduto a proprio
onere e spese allo smaltimento delle scorie depositate a far tempo
dal 23 marzo 1994.
Vallée d’Aoste Structure avrebbe dovuto da parte
sua riconoscere a Cogne Acciai Speciali i seguenti oneri: scarico e
sistemazione delle scorie nel sito sostitutivo della discarica 2B,
ricarico dal sito sostitutivo al fine di portare le scorie alla
discarica 2B, tasse, imposte o altri oneri di qualunque natura
anche non fiscale conseguenti al mancato, tempestivo, definitivo
smaltimento nella discarica 2B.
Con la delibera n. 1.729 del maggio 1999 la Giunta regionale ha
autorizzato la società Vallée d’Aoste Structure a
provvedere all’affidamento della modifica del
progetto esecutivo del secondo stralcio degli interventi di messa
in sicurezza dell’area Cogne, integrandovi la messa
in sicurezza del deposito provvisorio delle scorie di acciaierie
prodotte dalla Cogne Acciai Speciali, fino al mese di agosto 1999,
situato nella zona D2, sempre in zona est del Buthier.
Con deliberazione n. 2.056 del luglio 1999 la Giunta regionale
ha approvato il progetto esecutivo del secondo stralcio modificato
secondo le indicazioni precedentemente date e ha autorizzato Vallée
d’Aoste Structure ad affidare la realizzazione dei
relativi lavori finanziati mediante i fondi comunitari del
Programma "Resider 1994-1999".
La messa in sicurezza del deposito provvisorio era opportuna per
alcuni motivi.
Il primo motivo sono le ragioni temporali dovute al fatto che la
disponibilità del primo lotto della discarica di Pontey, nella
quale avrebbero dovuto essere smaltite le scorie, non era prevista
all’epoca prima dell’ottobre 2000 e
oggi dopo la recente alluvione si ipotizza non prima di giugno
2001. Questo fatto avrebbe ritardato eccessivamente i tempi di
esecuzione della bonifica che devono essere collaudati entro il 31
dicembre 2001 per poter essere ammessi a finanziamento su Programma
"Resider 1994-1999", quindi il primo motivo è che si rischiava di
perdere i fondi comunitari.
Il secondo motivo sono ragioni di opportunità poiché la capacità
del primo lotto della discarica di Pontey sarebbe stata saturata
per circa la metà dalle scorie della Cogne Acciai Speciali,
riducendone sensibilmente la vita utile.
Il terzo motivo sono ragioni ecologiche, perché le più moderne
tecniche di risanamento ambientale prevedono il trattamento in loco
di rifiuti industriali evitando di esportare
l’inquinamento, cosa che causerebbe maggiori danni
ecologici.
In quarto luogo vi sono ragioni economiche, poiché i costi che
avrebbero dovuto essere sostenuti da parte di Vallée
d’Aoste Structure, in adempimento al contratto di
locazione, per scarico e sistemazione delle scorie sarebbero stati
consistenti, mentre la messa in sicurezza in loco avrebbe potuto
essere agevolmente integrata nei lavori di messa in sicurezza della
zona D2, est Buthier, progettando un'unica area verde
complessiva.
Credo infine che sia alquanto singolare portare nelle aule
consiliari bilanci di aziende private. Nelle aule consiliari credo
che si debbano affrontare le questioni di prospettiva della
politica industriale, dello sviluppo economico,
dell’andamento generale delle imprese, rinviando ad
altra sede l’analisi puntuale dei bilanci.
Ancor più singolare risulta che quest’analisi in
aula consiliare venga proposta da una forza politica che si
richiama al Polo delle libertà, che ha fatto della libera
iniziativa dei privati una bandiera. Mi pare che con questa
interpellanza Forza Italia abbia ceduto a pulsioni di
criptointerventismo nei confronti di un'azienda privata, così tanto
deprecato dalla stessa forza politica.
Questa ennesima iniziativa sulla Cogne è la diciassettesima
dall’inizio di legislatura. Ora, senza voler
interferire nelle iniziative dei colleghi e pur apprezzando il loro
spirito di collaborazione, credo che 17 interpellanze sulla stessa
azienda possano rischiare di apparire un eccesso di zelo. Dubito
che il Consiglio del Veneto o della Lombardia o della Toscana
esaminino le singole voci di bilancio delle aziende siderurgiche
private di quelle regioni: di Valbruna, di Lucchini o piuttosto
delle acciaierie di Piombino.
E non mi si obietti che la realtà valdostana è diversa in quanto
è stato sottoscritto un protocollo di accordo fra la Cogne Acciai
Speciali e la Regione perché, come ho avuto modo di ripetere nelle
precedenti 16 interpellanze, le condizioni previste da tale accordo
sono rispettate.
Di fronte all’alluvione e al recente incendio del
decapaggio, in un momento di emergenza in cui vanno utilizzate
tutte le energie per la ricostruzione e la piena ripresa delle
attività produttive, non credo che sia di aiuto allo stabilimento e
soprattutto ai suoi più di 1.000 dipendenti, che in esso lavorano e
si augurano di continuare a lavorare in futuro, questo continuo
stillicidio di notizie negative, questo spargere a piene mani
pessimismo; anzi, atteggiamenti di questo tipo, compresi gli
accostamenti alla Converter, risultano, per usare un eufemismo,
poco bene auguranti per lo stabilimento.
Président
La parole au Conseiller Tibaldi.
Tibaldi (FI)
Per annunciare la diciottesima interpellanza
che presenterò domani perché è una questione che forse
l’Assessore sottovaluta, ma che presenta certi
aspetti che non possono essere assolutamente disconosciuti o negati
perché scomodi a qualcuno e non lo dico perché lei ha citato le 17
interpellanze presentate in questa legislatura, ma perché ci sono
tante cose da conoscere e da approfondire e noi consiglieri abbiamo
solo lo strumento dell'interpellanza e lo utilizziamo fino in
fondo.
Dalla sua risposta emerge un nuovo concetto che peraltro non mi
ero mai posto. Ci sono aziende private e aziende privatizzate: le
prime che devono rimboccarsi le maniche per far fronte alle
difficoltà quotidiane di un mercato sempre più aggressivo e sempre
più globale; le seconde che da uno status pubblico passano a uno
status privato o quasi e naturalmente possono sempre godere di
benefici anche a copertura di perdite presunte o meno presunte che
si verifichino nei documenti contabili.
Assessore, non è per far polemica, ma in questo Consiglio non si
possono discutere questioni di carattere personale, non si può
parlare di dirigenti e anzi si tira subito giù la tapparella della
censura alla stampa perché non devono uscire considerazioni o
affermazioni; non si possono nemmeno analizzare i dati economici e
contabili di aziende che sono sovvenzionate
dall’ente pubblico.
Mi dica lei cosa intende fare all’interno di
quest’aula: organizziamo dei mega party forse? Il
nuovo corso comunista guarda forse in questa direzione. Non lo
so.
Mi pare però di capire dalla sua risposta, per entrare nel
contenuto, che lei smentisce la presenza di disagio e questo non
può che farci piacere; se un’azienda privata non sta
soffrendo disagio, secondo quanto detto
dall’Assessore, non può che farci piacere. Noi ci
limitiamo a prendere atto di queste sue dichiarazioni anche perché
i dati, che è pur vero possono essere visti poliedricamente da più
parti, non sono così ottimistici come qualcuno li vuole far
apparire.
Fra l’altro lo scorso anno si è parlato della
presunta acquisizione da parte della Cogne Acciai Speciali dello
stabilimento Ugine per la cui acquisizione sarebbero disponibili
700 miliardi circa, sinceramente ci piacerebbe capire come
un’azienda con un fatturato di 360 miliardi possa
acquisirne una che costa il doppio: 700 miliardi.
La sostanza della sua risposta è questa: senza i fondi Ilva la
Cogne non avrebbe conseguito questo risultato economico
positivo.
Gli oneri a carico della Regione mi sembra che non fossero
canonizzati nel protocollo d’intesa perché ad
effettuare lo stoccaggio avrebbero dovuto adoperarsi le società
contraenti, parlo dello stoccaggio dei residui di lavorazione dei
prodotti dell’attività siderurgica in una zona
scelta di comune accordo con l’ente pubblico. Ci
terrei a far chiarezza su un concetto, Assessore, che è quello di
area disponibile e di smaltimento dei rifiuti: sono due cose
completamente differenti.
Mi è parso invece dalla lettura del documento che lei ci ha
proposto oggi che i due concetti si intersechino per una comodità
non so se contabile della Cogne o di chicchessia, ma area
disponibile messa a disposizione dall’ente pubblico
e smaltimento e quindi trasporto e trattamento dei rifiuti sono due
cose completamente diverse.
La Regione si è spinta un po' più avanti, non ha solamente messo
a disposizione l’area, ma addirittura si è accollata
gli oneri di smaltimento. Anche di questo ne prendiamo atto perché
non so per quante aziende private e non privatizzate si osservi il
medesimo trattamento da parte dell’ente
pubblico.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK