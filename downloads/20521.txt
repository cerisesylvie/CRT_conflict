Consiglio Regionale della Valle d'Aosta - Oggetto del Consiglio n. 531 del 7 aprile 2004 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CASA DA GIOCO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 531 del 7 aprile 2004 - Resoconto
OGGETTO N. 531/XII - Predisposizione di un regolamento per
disciplinare il controllo dei giochi e relativi incassi presso la
Casa da gioco di Saint-Vincent. (Interpellanza)
Interpellanza
Premesso che
- Il disciplinare regolante i rapporti tra la Casinò spa e la
Regione prevede all'articolo 13 la definizione di apposito
regolamento per disciplinare il controllo, la regolarità dei giochi
e dei relativi incassi;
- Tale regolamento avrebbe dovuto essere approvato dal
Consiglio regionale entro 180 giorni dalla sottoscrizione del
disciplinare, termine scaduto lo scorso autunno;
- Attualmente rimane in vigore il regolamento stilato alla
fine degli anni sessanta;
i sottoscritti Consiglieri regionali
Interpellano
Il Presidente della Regione per sapere:
1) quali siano i motivi per cui non è stato ancora approntato
il regolamento di cui in premessa;
2) quali sono gli intendimenti in merito ed entro quando
prevede di portarlo all'esame del Consiglio regionale;
3) se sono state avviate da inizio legislatura azioni
ispettive ex articolo 13 del disciplinare di cui in premessa e, in
caso affermativo, quali siano le risultanze;
4) se esista un archivio sistematico dei rapporti effettuati
dai controllori regionali.
F.to: Frassy - Tibaldi
Président - La parole au Conseiller Frassy.
Frassy (CdL) - Anche in questa interpellanza il casinò è
argomento di approfondimento da parte del nostro gruppo, nel senso
che sulla vicenda di come funziona e di come dovrebbe funzionare il
casinò, probabilmente se non ci fossero le iniziative che
provengono dai gruppi di minoranza non avrebbe alcuna notizia
aggiuntiva rispetto a quelle pubblicate sui giornali. Riteniamo che
questo non sia logico, soprattutto per il ruolo che questo
Consiglio riveste nella vicenda della "Casinò S.p.a." in
particolare, perché come lei sa, questa società è stata istituita
con legge regionale che lascia al Consiglio regionale una serie di
adempimenti, in parte ripresi anche dal disciplinare che è stato
approvato sul finire della scorsa legislatura.
Abbiamo constatato come sulla vicenda della "Casinò S.p.a." si
stiano cumulando dei ritardi che non vorrei paragonare con quelli
di "Trenitalia", ma penso che fra "Trenitalia", da una parte, e
"Casinò S.p.a.", dall'altra, lei e l'Assessore Caveri vi state
combattendo e dibattendo fra quelli che sono i due grandi ritardi
che angustiano la comunità valdostana.
Devo dire che l'Assessore Caveri comunque ha espresso una sua
filosofia, dove ha individuato delle linee sulle quali muoversi nei
confronti di "Trenitalia", a tutela dell'Amministrazione regionale
e a tutela della comunità valdostana. Dalla risposta che lei ha
dato prima a quella domanda sintetica posta dal collega Curtaz,
abbiamo stentato a capire quale sia la linea politica che lei ha
l'onore, ma anche l'onere, di dover rappresentare e di dover
condurre.
Tra le varie cose - che non si capisce per quale motivo siano al
palo - c'è un regolamento che riteniamo importante, previsto
all'articolo 13 del disciplinare, approvato ad aprile scorso da
questo Consiglio, su tutta la materia dei controlli. Perché questo
disciplinare e questo articolo li riteniamo importanti? Perché,
come diceva lei, stiamo parlando della materia d'azzardo e
nell'azzardo diventa difficile fare previsioni; di conseguenza,
anche fidarsi molte volte rischia di essere un azzardo, per cui è
meglio cautelarsi soprattutto quando queste cautele sono imposte da
norme di legge o da norme regolamentari. Norme regolamentari che
presupponevano, entro 180 giorni - scadute nell'autunno del 2003,
quindi scadute 180 giorni fa - che questo Consiglio regionale
avrebbe dovuto approvare un apposito regolamento. Non sappiamo se
sia in bozza nei suoi uffici o se sia sfuggito allo scadenziario
dei suoi uffici, però pensiamo che su tale aspetto una qualche
motivazione circa questo ritardo debba essere oggetto di
approfondimento e, di conseguenza, capire quali sono le tempistiche
che lei prevede, per poter portare questo atto dovuto all'esame del
Consiglio regionale.
Nelle more di questo nuovo regolamento, per fortuna, vige quello
che è lo schematico disciplinare, chiamiamolo, dell'articolo 13 e
soprattutto quello che è un vecchio regolamento approvato alla fine
degli anni '60 dal Consiglio regionale. Di conseguenza, le azioni
ispettive di cui all'articolo 13, seppure non regolamentate e
aggiornate in base alle innovazioni che negli anni si sono
succedute, hanno comunque modo di essere svolte. Ed è proprio su
queste azioni che vorremmo sapere che tipo di iniziative sono state
prese dal suo ufficio, considerando che proprio sulla questione dei
controlli è partita un'inchiesta della Magistratura, che ha a
riferimento alcune modalità disinvolte con cui venivano gestite
alcune partite contabili, finanziarie, carte di credito e
quant'altro, che comunque sono sfuggite alla funzione di controllo
dell'articolo 13.
Non sappiamo se esista un archivio sistematico di quelle che
sono le segnalazioni, di quelli che sono i rapporti effettuati
dalle strutture regionali preposte ai controlli e, su questo,
Assessore, le chiederemmo di essere preciso, in considerazione del
fatto che anche su tutta la gestione acquisti, la cassa assegni, ci
sono state, anche nel recente passato, diverse vedute su come
affrontare e su come impostare le gestioni, vuoi degli acquisti dal
punto di vista dei disciplinari e dei regolamenti, vuoi in merito
al funzionamento e al controllo della cassa assegni. Questo è il
senso dell'interpellanza; pensiamo che l'illustrazione abbia
ulteriormente precisato una iniziativa abbastanza puntuale nelle
premesse, ma soprattutto nelle domande e ci riserviamo, all'esito
delle sue risposte, alcune valutazioni in merito.
Président - La parole à l'Assesseur au budget, aux finances, à
la programmation et aux participations régionales,
Marguerettaz.
Marguerettaz (UV) - L'interpellanza è effettivamente molto
chiara; non è chiaro quello che si dà ad intendere, nel senso che
il disciplinare, approvato ad aprile 2003, prevedeva 180 giorni per
l'approvazione di un nuovo disciplinare. Non vorrei dilungarmi in
valutazioni di tipo giuridico, però mi pare opportuno un minimo di
sviluppo su questo, perché in caso contrario rischiamo di dire che
qui siamo inadempienti.
La previsione di un nuovo regolamento per le attività di
controllo è contenuta in un disciplinare avente natura
eminentemente contrattuale, per il che appare evidente che la
natura del termine entro il quale l'Amministrazione avrebbe dovuto
emanare l'atto regolamentare, ha natura squisitamente ordinatoria.
D'altra parte, è prassi conforme a livello di tecnica normativa
che, quando una norma di rango primario contenga la previsione di
emanazione di un regolamento, i termini di emanazione del medesimo
non siano perentori, ma ordinatori. Questo per dire che già in
allora il legislatore ha dato delle indicazioni ordinatorie,
perché? Perché è un disciplinare approvato in un momento in cui la
legislatura era al termine, mentre riprendendo la XII legislatura
sono cambiate le persone e i dirigenti, quindi un percorso avviato
nella precedente legislatura ha avuto ovviamente la necessità di
essere ripreso totalmente.
È cambiata l'impostazione, non abbiamo più 2 dipartimenti, è
sparito il commissario, è stata introdotta la Direzione della casa
da gioco, sono state accorpate delle figure, quindi da questo punto
di vista c'è stato tutto un processo che ha dovuto riprendere "ex
novo". Voglio tranquillizzare il Consigliere Frassy, perché
l'attività di controllo non è mai venuta meno; non avevamo alcuna
vacanza, avevamo il vecchio regolamento dei controlli, quindi da
questo punto di vista desidero sottolineare che, oltre a non
esserci stata alcuna interruzione, l'attività di controllo ha
assicurato la regolarità dei giochi dei relativi incassi e quello
che è previsto nell'articolo 13 è sempre stato svolto.
L'attività ispettiva svolta dai controllori regionali, di cui ho
avuto modo personalmente di apprezzare la scrupolosità, mi ha
confortato e, nell'ambito di questa attività, abbiamo dei rapporti
decadali da cui emergono tutti i dati sostanziali: numero di
ingressi, ricavi di spettanza regionale, quota di spettanza della
S.p.a., oltre che segnalazione di tutte le eventuali anomalie e di
tutte le attività straordinarie che possono emergere nell'ambito
della gestione.
Il regolamento è in fase di preparazione, ma su questo tipo di
discorso abbiamo già fatto delle considerazioni, anche perché ormai
l'attività che la "Casinò" svolge è diversa rispetto al passato; la
presenza importante di tutta una serie di giochi elettronici impone
delle procedure di controllo che devono essere raccordate. Credo
che il regolamento potrà essere un'occasione splendida per
introdurre dei "report", cioè possiamo andare ad introdurre
all'interno di questo regolamento un afflusso di dati che conforti
i Consiglieri e possa dare tutte le garanzie del caso, perché qui
abbiamo il cappello dell'istituzione. Il rapporto che abbiamo,
disciplinato dal disciplinare - scusatemi la cacofonia - è il
rapporto intercorrente fra concedente e concessionario: ecco perché
abbiamo la necessità di immaginare un flusso di notizie ed ora non
voglio "parlare a nuora perché suocera intenda", ma la sede in cui
si fanno certi ragionamenti è la sede del disciplinare, dove l'ente
Regione disciplina il rapporto con il gestore, quindi è quella la
sede dove si parla del rapporto con il personale, è quella la sede
dove si danno le indicazioni per impiegare le risorse nell'ambito
delle manifestazioni! La confusione molte volte regna, confondiamo
le sedi, quindi questo disciplinare ha all'interno tutta una serie
di indicazioni.
Il Consigliere Frassy dice: "sono preoccupato, ci sono indagini
della Magistratura"; ma è ovvio che l'attività di controllo non
potrà spingersi nell'analisi di cose oggetto di verifiche da parte
della Polizia giudiziaria, non sta all'attività ispettiva
verificare se le carte di credito passano su 1 o su 2 lettori,
perché sarà impossibile fare questo tipo di discorso; diversamente,
l'attività ispettiva potrà verificare il corretto adempimento del
disciplinare e quindi su certe attività potranno essere fatte delle
verifiche. Abbiamo dei "report" che ci sono stati dati sul
funzionamento di meccanismi all'interno delle "slot"; ricordo tutta
una serie di informazioni trasmesse sul "silver mistery", su tutta
una serie di cose, sono stati manifestati tutti i problemi che ha
avuto la casa da gioco quando ha avuto il "black out", sono stati
manifestati tutti problemi verificatisi in occasione di scioperi;
l'attività ispettiva ha presidiato l'attività.
Probabilmente questo nuovo regolamento perfezionerà, darà metodo
ad un certo tipo di attività e probabilmente possiamo anche
inserire "report" che possono andare direttamente in commissione,
affinché i Consiglieri e gli organi preposti abbiano notizie di
tutte queste informazioni.
Per quel che attiene i motivi ho cercato di dirli; quali sono
gli intendimenti in merito ed entro quando, credo che entro il
termine della sospensione estiva si possa immaginare di avere il
nuovo regolamento e dibatterlo in Consiglio regionale. Le attività
ispettive previste all'articolo 13 sono attività correnti, il
direttore ha formulato a più riprese anche richieste, informazioni
alla Direzione della casa da gioco, oltre all'analisi decadale che
è istituzionale, che è quella che permette agli uffici
dell'Assessorato di prendere atto del flusso e delle variazioni
rispetto agli anni precedenti dei proventi regionali.
Per quanto concerne la quarta domanda, devo dire che,
dall'inizio dell'anno ad oggi, l'archiviazione di tipo cartaceo è
stata affiancata da un'archiviazione su supporto informatico,
quindi dall'inizio dell'anno abbiamo anche un archivio informatico;
tra l'altro, è in fase di potenziamento e di integrazione con le
altre strutture informatiche esistenti. Ci sono alcune difficoltà a
causa della dislocazione degli uffici regionali, per cui il
servizio di controllo all'interno della casa da gioco ha dei
problemi logistici, ma non è il solo servizio che ha questo tipo di
problema! La fase di informatizzazione attuale prevede la
possibilità di incrementare la circolazione delle notizie contenute
nei rapporti, non solo secondo lo schema della via gerarchica, ma
anche con possibili e auspicabili circuiti orizzontali e quindi con
altri servizi, in modo tale da poter dare una circolarità alle
informazioni acquisite.
Condivido l'importanza del controllo ispettivo, anche se ricordo
a tutti che questo tipo di servizio e questo regolamento era molto
puntuale anche in passato, perché oggi come oggi questo conflitto
di interessi che il Consigliere Frassy citava è un conflitto "sui
generis", l'attività di controllo viene esercitata dall'ente
Regione su una società completamente di proprietà della Regione.
Capite che, se è vero che giuridicamente i soggetti sono diversi,
nell'economia della sostanza i soggetti rispondono allo stesso ente
che è la Regione, ma il regolamento permette al servizio ispettivo
di intervenire puntualmente su ogni settore.
Sono sufficientemente confortato di questa attività, ci sono
professionalità importanti che addirittura vanno valorizzate e
credo che questo nuovo regolamento - ritengo che il Consiglio
regionale lo possa approvare prima della pausa estiva - possa dare
un nuovo contributo, non nella sostanza, ma nel metodo, in modo da
dare circolarità alle informazioni ottenute.
Président - La parole au Conseiller Frassy.
Frassy (CdL) - Penso che alcune considerazioni vadano fatte a
seguito della risposta che lei ha fornito alla nostra
interpellanza, perché ormai la legislatura è avviata, nel senso
che, a breve, sarà 1 anno di legislatura che andremo a mettere a
bilancio. Ritengo non si possa continuare a giocare sul fatto che
questa è una legislatura appena iniziata, sul fatto che gli
amministratori sono cambiati, anche perché - questo lo ha detto il
Presidente Perrin nel momento in cui ha fatto il suo discorso di
insediamento - l'elemento principale di questa maggioranza, di
questa Giunta e del programma che la caratterizza era la gestione
della continuità di ciò quanto fatto dalle maggioranze e dalle
Giunte nelle legislature precedenti.
Rimango veramente sorpreso quando lei, Assessore, fra i motivi,
mi porta il fatto che siano cambiate le persone e i dirigenti,
perché - ammesso che questo possa essere vero! - non è
assolutamente nella facoltà delle persone e dei dirigenti non dare
applicazione ad una norma regolamentare in quanto il disciplinare
approvato dal Consiglio regionale nell'aprile 2003 dice una cosa
chiara!
Io dissento sul fatto - così come lei lo ha definito in termini
giuridici - che sia un regolamento di tipo contrattuale, lasciando
intendere che debba essere frutto di un accordo fra le parti:
Regione e "Casinò S.p.a.", perché questo regolamento è un atto di
tipo regolamentare amministrativo unilaterale, che
l'Amministrazione regionale si deve dare per disciplinare quelle
facoltà che le sono assegnate dall'articolo 13, senza andare a
confrontarsi assolutamente con la "Casinò S.p.a."!
Detto questo - citazione che non riteniamo superflua - per
evidenziare che l'aneddoto del "siamo novizi o siamo all'inizio",
non regge più, non abbiamo detto né nell'illustrazione, né nella
scrittura dell'interpellanza che ci fosse un termine perentorio!
Abbiamo solo evidenziato che il termine è scaduto, perché anche i
termini ordinatori, quando sono superati, sono termini scaduti!
Voglio evidenziare che i termini di 180 giorni scaduti hanno fatto
decorrere altri 180 giorni, sostanzialmente sono scaduti 2 volte,
se così vogliamo riassumerli!
L'altro aspetto importante sono le risultanze, perché lei ha
usato molte parole, ma alla fine non ci ha detto nulla di ciò che
abbiamo chiesto sulle risultanze, salvo mettere in piedi una bella
suggestione, che condividiamo e che le ricorderemo all'atto in cui
verrà discusso quel regolamento: è bene iniziare ad estendere la
partecipazione dell'azionista a un controllo che vada al di fuori
delle stanze della Giunta e perciò, su certi meccanismi di
controllo, il ruolo delle commissioni diventa uno strumento di
democrazia e di trasparenza soprattutto, perché sulla vicenda di
questa S.p.a. la cosa che manca è la trasparenza di ciò che accade
dentro gli organismi societari.
Ci inquieta l'affermazione da lei fatta, quando ha detto che il
direttore della Direzione regionale della casa da gioco ha
formulato richieste a "Casinò S.p.a."! Ci inquieta questa
affermazione, perché il direttore della Direzione regionale non
deve o, meglio, può anche formulare richieste, ma ha gli strumenti
operativi per far funzionare il controllo ispettivo regionale, nel
senso che il controllo ispettivo regionale esiste come struttura e,
in base all'articolo 13 del disciplinare, deve avere potestà di
effettuare i controlli che ritiene opportuni, non solo per la
regolarità dei giochi e degli incassi, ma anche per la verifica
delle manifestazioni, degli ingressi, dei
servizi…
(interruzione dell'Assessore Marguerettaz, fuori
microfono)
… no, ma un conto è se l'organo
regionale accerta "de visu", un altro è se l'organo regionale fa
l'interrogazione alla società, perché su cassa assegni e
problematiche degli acquisti forse è giunto il momento di fare
chiarezza! Il fare chiarezza penso possa essere utile anche per le
determinazioni che dovranno essere prese da qui a breve dal nuovo
"CdA", su quelle che possono essere non le "nomine delle vergini
esterne", perché questo avete chiesto in termini politici, ma sulle
promozioni o le conferme di quelle persone che vergini non sono più
e che sono coinvolte nella gestione passata!
Noi torneremo sulla gestione cassa assegni e acquisti, perché
riteniamo che qui non sia sufficiente porre delle domande a chi
gestisce queste procedure! Qui bisogna mandare le persone alla
fonte e capire cosa è successo, anche perché sarebbe difficilmente
credibile dire: "ma noi non possiamo fare i controlli che fa la
Magistratura"! Non è che non possiamo, Assessore: la Magistratura
fa i controlli che noi non facciamo! Quando ci dimentichiamo di
fare certi controlli, subentra un altro potere!
L'invito che porgo, a chiusura di questa replica, è che lei
faccia valere il potere di controllo che le compete come
Amministrazione regionale e, per un attimo, dismetta i panni di
socio! Lei si faccia fare i controlli e dia mandato affinché
vengano effettuati i controlli dalle strutture competenti.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK