Consiglio Regionale della Valle d'Aosta - Oggetto del Consiglio n. 300 del 9 gennaio 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CAVE, MINIERE E TORBIERE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 300 del 9 gennaio 2019 - Resoconto
OGGETTO N. 300/XV - Interpellanza: "Iniziative per la
promozione e valorizzazione del Parco Minerario regionale".
Rini (Presidente) -
Punto 30 all'ordine del giorno, per
l'illustrazione la parola al collega Aggravi.
Aggravi (Lega VDA) -
Questa interpellanza ha una finalità
esplorativa, nel senso che dalla lettura delle modifiche apportate
al Documento di economia e finanza regionale era stata rilevata
l'intenzione, da parte del governo, di promuovere maggiormente le
iniziative legate al Parco Minerario. Nel Parco Minerario, che oggi
sostanzialmente è composto da tre siti, quelli di Saint-Marcel, di
Brusson e quello più famoso, di Cogne, vi è tutta una serie di
gestori e, soprattutto, esso offre un turismo, un'integrazione
dell'offerta turistica, di un certo tipo particolare di turismo, ma
si presta, soprattutto, forse a un turismo di natura educativa,
quindi più legato a una storia industriale, una storia passata
delle miniere della Valle d'Aosta e anche a una specificità,
secondo noi molto importante, legata alla geologia del nostro
territorio, quale le miniere possono pronta mano dare a una
scolaresca, o comunque a chi è del settore.
Citiamo, all'interno dell'interpellanza, anche quello che
sicuramente l'Assessore conoscerà bene, che è il progetto di
ALCOTRA, il Mi.Mo, e, soprattutto, siamo interessati, con questa
interpellanza, al di là di comprendere le iniziative che il governo
intende promuovere per valorizzare il Parco Minerario,
relativamente anche alla natura delle intenzioni della prossima
variazione di bilancio, se s'intende destinare una quota di budget
o comunque ulteriori capitoli di spesa finalizzati a una
valorizzazione maggiore dei siti inseriti all'interno del Parco
Minerario.
Président -
La parole à l'Assesseur Chatrian.
Chatrian (ALPE) -
Grazie ai colleghi che hanno presentato
questa iniziativa, che ci dà la possibilità di fare una fotografia
attenta e, soprattutto, di parlare di cosa s'intende fare e di come
lo s'intende fare.
Per quanto riguarda le premesse, condivido le posizioni del
collega, nel senso che sono delle opportunità importanti dal punto
di vista turistico, culturale, identitario, e che hanno una loro
nicchia, anche per quanto riguarda comunità o località che possono
diversificare l'offerta a livello turistico, senza dimenticare
l'importanza architettonica, che ha una sua valenza, soprattutto
per quanto riguarda Cogne, ma non solo, e anche sociale. C'è dunque
un percorso sociologico, da una parte, e dall'altra c'è un percorso
di potenzialità, nel momento in cui l'amministrazione regionale può
sostenere, per il tramite di progetti cofinanziati, soprattutto in
questo caso, per poter fare la differenza.
I siti minerari dismessi più rappresentativi sotto l'aspetto
tecnico, scientifico, storico e culturale sono inseriti nel Parco
Minerario regionale. Con questo inserimento, i titolari dei siti
sono di fatto autorizzati - è un'autorizzazione, una concessione -
a realizzare le opere di riqualificazione che ne permettano la
messa in sicurezza, la conservazione e la valorizzazione
ambientale, scientifica e formativa, come dicevo prima, culturale e
turistica, e la relativa produzione, con la garanzia del controllo
prevista per le miniere in attività.
A oggi, nel Parco Minerario regionale sono inseriti i siti
Chamousira di Brusson, Servette di Saint-Marcel e le miniere di
Cogne. Con fondi cofinanziati dall'Unione europea, stanziati
nell'ambito del Programma operativo regionale, sono state eseguite
le opere di riqualificazione dei primi due siti, diventati fruibili
a partire dall'estate 2016. L'intervento di recupero del complesso
minerario dismesso di Brusson era finalizzato alla valorizzazione
turistico-culturale del sito stesso e prevedeva la predisposizione
di un itinerario di visita. I lavori sono consistiti nella
realizzazione di un Centro documentazione, di un percorso di
visita, della chiusura degli imbocchi delle gallerie non visitabili
e nella messa in sicurezza della galleria poi aperta al pubblico,
nonché il recupero di parte degli edifici esistenti. Il costo
complessivo dell'intervento di riqualificazione delle miniere di
Chamousira è stato di 1.144.000 euro.
L'intervento di recupero delle miniere di Servette, invece, nel
Comune di Saint-Marcel, era finalizzato al ripristino della
slittovia che conduce all'area mineraria e ad altri interventi di
recupero, sistemazione e allestimenti delle strutture della
teleferica, della ferrovia Decauville, della casa del custode, del
deposito degli esplosivi, del deposito dei detonatori,
dell'edificio destinato a centro di accoglienza, dell'edificio che
ospita la forgia, dell'edificio nominato fonderia Trèves, nonché
gli interventi di messa in sicurezza, sistemazione e allestimento
dei percorsi di visita di tre gallerie sotterranee. In questo caso
il costo complessivo ammonta a 1.990.000 euro.
Con il progetto Mines de montagne, finanziato con fondi del
programma di cooperazione transfrontaliera Italia-Francia ALCOTRA,
è prevista la valorizzazione del patrimonio minerario alpino, a
completamento dell'attrattività del territorio ALCOTRA a favore di
turisti e residenti, attraverso il recupero e la fruibilità di
alcuni siti minerari, con un'azione condivisa di messa in rete dei
siti minerari e la creazione di un processo di qualità e di
strumenti innovativi per migliorare l'esperienza dei visitatori e
assicurare una valorizzazione turistica sostenibile. Il progetto
prevede un investimento complessivo di 2.550.000 euro, di cui
1.700.000 a favore del partenariato della Valle d'Aosta che,
accanto alla struttura Attività estrattive, rifiuti e tutela delle
acque, vede comunque coinvolti - molto importante - gli enti
locali, in questo caso il Comune di Cogne, in qualità di partner, e
i Comuni di Brusson e Saint-Marcel, in veste di soggetti
attuatori.
I partner francesi sono: il Conseil départemental de Savoie, il
comune di Saint-Michel de Maurienne, il comune di La
Plagne-Tarentaise e il comune di Saint-Georges d'Hurtières. Il
progetto vuole farsi promotore della creazione di una rete
territoriale transfrontaliera, per la messa a sistema di un'offerta
turistico-culturale legata al patrimonio minerario, in un'ottica di
sviluppo sostenibile. La rete avrà lo scopo di permettere alle
comunità locali coinvolte di riappropriarsi del proprio patrimonio
architetturale, come dicevo poc'anzi, che ha una valenza comunque
di altissimo livello e altissimo profilo storico, culturale e
ambientale, a oggi pressoché dimenticato e praticamente poco
fruibile. Grazie al progetto Mi.Mo, come dicevo prima, la Regione
potrà dare concreta attuazione alla legge regionale n. 12 del 2008
e, in particolare, all'articolo 5, che disciplina la destinazione
finale dei siti da valorizzare.
Oltre agli interventi di musealizzazione presso i locali di
proprietà regionale adiacenti alla miniera di Cogne, finalizzati
alla realizzazione del museo del Parco Minerario della Valle
d'Aosta, saranno coinvolti in maniera attiva i comuni di Brusson,
Cogne e Saint-Marcel, come dicevo prima. Per quanto concerne i
comuni di Saint-Marcel e Brusson, gli interventi che saranno
realizzati con il progetto costituiscono integrazione e
completamento alle opere di riqualificazione e valorizzazione già
eseguite.
Recentemente, inoltre, è stato concesso - questo è un passaggio
in più, di qualche settimana fa, che immagino i colleghi conoscano
bene, perché è stato comunque pianificato negli ultimi mesi - un
nuovo finanziamento comunitario, proprio con lo stesso progetto,
che riguarda la riqualificazione delle miniere di Ollomont e
Valpelline e delle relative pertinenze. Per quanto riguarda il
finanziamento concesso alla Regione, questo è riferito alle
attività di promozione e comunicazione e ammonta a circa 103.000
euro.
Per rispondere nel dettaglio alle due domande, ma
l'inquadramento era importante, innanzitutto nei tre siti
interessati dovranno essere completate tutte le attività
attualmente in corso di realizzazione, finanziate con il progetto
Mi.Mo., ciò consentirà la fruibilità anche del sito minerario di
Cogne, una delle realtà storico-minerarie più importanti d'Europa,
in aggiunta alle altre due, di Brusson e Saint-Marcel.
Parallelamente, saranno avviate le attività inerenti al progetto
Mi.Mon.Ve., recentemente approvato, la cui parte di finanziamento
di competenza della Regione riguarda l' attività di comunicazione e
di promozione dei siti del Parco Minerario regionale.
Una particolare rilevanza avrà poi l'allestimento e, con esso,
l'aggiornamento continuo del Museo del Parco Minerario regionale,
previsto nelle adiacenze del Museo minerario di Cogne. Sarà proprio
il Museo del Parco Minerario regionale a fungere da riferimento
principale per le attività di promozione e valorizzazione.
Ultima domanda. Posso rispondere sull'intenzione del governo
riguardo a due progetti - il primo il Mi.Mo. e il secondo il
Mi.Mon.Ve - sostenuti e finanziati, in parte anche con risorse
nostre: in pratica per la pianificazione e programmazione
2019-2021, attraverso questi sostegni, sono sufficienti le risorse
per poter, a questo punto, non più pianificare, ma programmare e
realizzare le parti, sia strutturali che di comunicazione e di
valorizzazione. Per quanto riguarda, invece, il dettaglio più
concreto, suddividerei così gli interventi per il triennio '19-'21:
per quanto riguarda il Comune di Brusson, la progettazione opere di
messa in sicurezza interna ed esterna nelle gallerie 6 e 7,
finalizzata all'allungamento del percorso di visita della miniera,
ammonta a 140.000 euro, in pratica la progettazione esecutiva è
stata avviata e siamo in sede di appalto.
Per quanto riguarda il Comune di Saint-Marcel, per l'acquisto di
veicolo elettrico e di carrozzina elettrica l'importo è di circa
60.000 euro e l'appalto è concluso e in corso di consegna nelle
prossime settimane. Abbiamo poi una parte, invece, di cui si occupa
direttamente il Comune di Cogne, chiamiamolo capofila, ma è di
competenza, che è la riqualificazione gallerie, pertinenza e
musealizzazione del sito minerario; siamo in gara su questa parte e
l'ammontare è di 980.000 euro. Invece per quanto riguarda, ancora a
Cogne, la Regione, cinque sono le gare in essere: 397.000 euro di
musealizzazione, in corso di progettazione; 80.000 euro per quanto
riguarda la comunicazione, consulenza e gestione progetto, siamo in
piena attività in corso; per 20.000 euro è conclusa la gara per
l'aggiudicazione del servizio sul catalogo; è conclusa la gara per
l'aggiudicazione del servizio, di circa 10.000 euro, per i modelli
ed è conclusa la gara per l'aggiudicazione del servizio itinerari,
sempre per quanto riguarda la Regione.
Questo per quanto riguarda il perimetro in cui stiamo operando e
le disponibilità che sono in essere, cofinanziate anche da parte
dell'amministrazione regionale. Per quanto ci riguarda, stiamo
valutando se ci sono altre possibilità per finanziare o
cofinanziare ulteriori sinergie, ma soprattutto raccordi tra i tre
siti, ma non solo, in modo da mettere in circolo e valorizzare
ancor di più l'aspetto di natura culturale ma anche
architettonica.
Presidente -
Grazie, Assessore. Prego, per la replica, la
parola al collega Aggravi.
Aggravi (LEGA VDA) -
Grazie, Assessore. Come dicevo,
l'interpellanza aveva una finalità esplorativa e, come spesso
capita a chi si occupa di miniere, l'esplorazione deve continuare.
Mi sembra che ci sia una chiara visione dell'attuale e della
continuità. Forse quello che oggi manca è l'identificazione della
vera vena di scavo e - forse questo era l'intendimento che avevamo
con l'interpellanza - comprendere meglio qual era la visione più
complessiva di valorizzazione del parco, anche da un punto di vista
sinergico tra i vari siti e non soltanto legato a una
valorizzazione dal punto di vista strutturale, che sicuramente è
importante. Forse quello che manca di più, in questo momento, è la
sinergia con gli attori, quindi, più un discorso di marketing. La
invitiamo dunque a scavare di più sulla vena mineraria della
valorizzazione del sito.
Forse perché ho sempre una deformazione un po' territoriale, mi
riservo qui - e anche in future iniziative - di ricordare sempre
che c'erano anche delle miniere nell'alta Valle, tra La Thuile e
Morgex, che spesso sono dimenticate, ma c'è anche quel sito, che ha
una certa importanza e che forse merita di essere valorizzato e
considerato all'interno del Parco Minerario.
Come dicevamo, anche in questo caso vigileremo sulle azioni di
scavo e, perché no, ci riserveremo anche di stimolare questa azione
da parte del Governo.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK