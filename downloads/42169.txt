Consiglio Regionale della Valle d'Aosta - Oggetto del Consiglio n. 1100 del 21 novembre 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Viabilità
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1100 del 21 novembre 2019 - Resoconto
OGGETTO N. 1100/XV - Interrogazione: "Regolamentazione e
pagamento dei canoni per gli accessi carrai lungo le strade
regionali".
Rini (Presidente) -
Alla presenza di 29 Consiglieri,
possiamo iniziare i lavori. Colleghi, devo giustificare l'assenza
temporanea del consigliere Restano per dei motivi di salute e
quindi vi chiedo di poter iniziare dal punto 6 dell'ordine del
giorno, poiché il punto 4 verrà trattato congiuntamente con il
punto 9 e il punto 5 riguarda proprio il collega Restano.
Punto 6 all'ordine del giorno. Per la risposta la parola
all'assessore Borrello.
Borrello (SA) -
La ringrazio, collega, perché mi permette
di fare un po' un riassunto dei disposti normativi sugli aspetti
legati agli accessi carrai e alla gestione delle strade regionali
per quanto riguarda la Regione Valle d'Aosta. I canoni di
concessione relativi agli accessi carrai, alle occupazioni del
suolo e sottosuolo del demanio stradale, nonché agli impianti
pubblicitari erano già previsti nella legge n. 1 del 1981 e gli
importi, i canoni, erano determinati con una deliberazione del
1990. Dal 1° gennaio 1999 questi canoni venivano sospesi e
successivamente venivano ripristinati con la legge n. 26 del 2006 e
gli importi venivano approvati nel 2007. Quindi, questo è
l'orizzonte temporale di come è stata la gestione del canone
all'interno delle strade regionali. Nel 2016, con la legge
regionale n. 11, è stata trasferita la competenza per il rilascio
delle concessioni e autorizzazioni all'interno dei centri abitati -
questa è la novità - ai Comuni territorialmente competenti ed è
stata prevista una riduzione degli importi dei canoni rispetto alla
normativa precedente. Spiegherò poi successivamente il perché delle
riduzioni.
La legge del 2016 ha peraltro previsto che la Giunta regionale,
con propria deliberazione adottata d'intesa con il Consiglio
permanente degli enti locali, stabilisse le modalità e le
prescrizioni a cui devono attenersi i Comuni - perché era stata
dato mandato ai Comuni della responsabilità della gestione dei
tratti di strada all'interno dei centri abitati - per il rilascio e
la revoca delle autorizzazioni e delle concessioni. Tale atto la
Giunta regionale l'ha prodotto il 14 giugno del 2019, dopo un lungo
confronto con gli enti locali. Quindi, proprio in virtù del fatto
che c'era una gestione demandata agli enti locali, c'è stata una
concertazione e l'approvazione di questa delibera è stata
effettuata nel giugno del 2019. Gli accessi carrai sono una parte
della complessiva e più ampia materia attinente alle concessioni,
quindi occupazione del suolo e quant'altro, così come è
disciplinato dal Codice della strada. Essa riguarda una platea
veramente numerosa e variabile degli utenti e risente anche della
storia delle strade stesse, che è articolata e particolare, perché
molte di queste strade sono nate come strade comunali, poi
regionalizzate, oppure erano strade statali regionalizzate. Da qui
la necessità prevista dalla legge del 2016 di regolamentare in
maniera più dettagliata questo tipo di situazione. Questa legge
vuole consentire - questo, secondo me, è un aspetto importante -
con la collaborazione degli enti locali e con una nuova
rimodulazione delle tariffe di portare a compimento una
stabilizzazione e regolarizzazione della situazione in essere.
Relativamente agli aspetti legati ai canoni, come ricordato
nelle mie premesse, a decorrere dal 1° gennaio del 2017, data di
entrata in vigore della legge regionale n. 11 del 2016, gli importi
del canone di concessione per gli accessi carrai sono stati
rimodulati e sono attualmente circa la metà del tariffario della
precedente delibera del 2007, perché è stata introdotta una
rimodulazione in base alla quota altimetrica in cui lo stesso è
stato ubicato. Questa è stata la decisione politica precedentemente
predisposta per tutelare coloro che abitano la montagna. Quindi,
fondamentalmente, più si va in alto di quota, meno è il canone per
quanto riguarda il discorso degli accessi carrai. È stato inoltre
previsto un canone forfettario con una piccola maggiorazione, che
consente agli utenti pagamenti parziali nel momento in cui questi
siano sprovvisti della concessione originaria. Per fare un esempio
delle tariffe, per un accesso di 7 metri, con le vecchie tariffe
avrebbe pagato circa 1000 euro, con le attuali tariffe pagherà,
proprio nell'ottica della regolarizzazione dei precedenti, 450 euro
circa che verranno ridotti a 300 euro, se si trova tra 800 e 1200
metri, e a 200 euro se si trova oltre i 1200 metri. Si evidenzia
inoltre che gli accessi carrai, così come le nuove concessioni nei
centri abitati, a partire dal 2017 non versano più il canone alla
Regione, ma solo ai Comuni territorialmente competenti.
Fatto questo ragionamento generale rispetto al percorso
normativo, l'obiettivo della Regione, d'intesa con le
amministrazioni comunali, è dare la possibilità a tutti coloro che
hanno gli accessi carrai nelle strade regionali, che prima erano
comunali o erano statali, di regolarizzare tutto quello che è stato
il pregresso, al fine di avere un aggiornamento chiaro nel 2019 e
anche nel 2020, perché come ho spiegato l'altro giorno nella
Commissione consiliare, diamo la possibilità anche nel 2020 ai
cittadini di regolarizzare gli accessi lungo le strade regionali.
Ripeto, la complicazione è legata essenzialmente al fatto che molte
strade prima erano comunali e poi sono diventate regionali, e le
principali erano statali e poi sono state regionalizzate.
Présidente -
Pour la réplique, la parole au collègue
Luboz.
Luboz (LEGA VDA) -
Grazie, Assessore. Sono parzialmente
soddisfatto della sua risposta, non completamente, perché le
domande erano abbastanza precise, lei è stato un po' generalista
nelle risposte, ma tant'è l'argomento è complesso, ancorché le
strade regionali che prima erano nazionali, quindi dismesse
dall'ANAS, oramai è da diverse decine d'anni che sono regionali.
Presumo che la possibilità di censire gli accessi carrai sia stata
possibile effettuarla negli anni scorsi, ma probabilmente c'è stato
qualche problema interno all'assessorato. Così come anche per le
strade comunali diventate poi regionali: non è cosa dal recente
passato, ma deriva da diversi anni a questa parte.
Le domande erano: "quanti sono gli accessi carrai regolarmente
concessi", ma non c'è stata risposta; "a quanto ammonta l'entrata
tributaria derivante da tale tributo", ma neppure per questa c'è
stata una risposta.
Una riflessione che mi viene da porre anche all'aula: a fronte
di un canone che viene richiesto a un proprietario che usufruisce
di un accesso carraio, a volte si dovrebbe presumere di avere anche
una garanzia, un servizio. Lei mi ha detto, e va bene, che per
quote altimetriche ci sono delle riduzioni, però per certe quote
altimetriche spesso succede che durante l'inverno questi accessi
carrai, quando passa lo spazzaneve -probabilmente lo sa, ne è al
corrente - la neve viene accumulata proprio nell'accesso, con un
aggravio per coloro che di questi accessi sono fruitori. Quindi,
non lo so se non sia il caso in futuro di rivedere questa
normativa, anche perché è stata sospesa per sette otto anni, dal
1999 al 2006, poi reintrodotta senza apparente grande beneficio per
le casse della regione. Vedrò di verificare con gli uffici a quanto
ammonta il capitolo di introito di questo canone.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK