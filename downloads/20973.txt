Consiglio Regionale della Valle d'Aosta - Oggetto del Consiglio n. 957 del 17 novembre 2004 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Stoccaggio e smaltimento rifiuti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 957 del 17 novembre 2004 - Resoconto
OGGETTO N. 957/XII - Incentivi per la raccolta differenziata dei
rifiuti. (Interpellanza)
Interpellanza
Appreso che i Comuni del Canavese hanno avviato un piano per
i rifiuti che, in tre anni, modificherà radicalmente il sistema di
raccolta e conferimento;
Evidenziato che in pochi mesi i primi Comuni che hanno
avviato il nuovo sistema di raccolta rifiuti hanno raddoppiato, e
anche triplicato, la quota della raccolta differenziata dei
rifiuti;
Segnalato che, ad esempio, nel mese di settembre piccoli
comuni come Barone Canavese, hanno superato il 90% di raccolta
differenziata e grandi comuni, come Ivrea, hanno raggiunto il
64%;
Constatato che in Valle d'Aosta la raccolta differenziata è
rimasta a percentuali drammaticamente basse, mediamente nettamente
inferiori al 30%;
i sottoscritti Consiglieri regionali
Interpellano
la Giunta regionale e l'Assessore competente per
conoscere:
1) per quali motivi la Valle d'Aosta non ha finora seguito la
nuova impostazione nella raccolta dei rifiuti che ha permesso in
molti Comuni del Canavese e di altri comprensori italiani, di
raggiungere percentuali di raccolta differenziata nettamente
superiori al 50%;
2) che cosa si intende fare per raggiungere anche in Valle
d'Aosta percentuali di raccolta differenziata almeno pari a quelle
del vicino Canavese.
F.to: Riccarand - Curtaz - Squarzino Secondina
Presidente - La parola al Consigliere Riccarand.
Riccarand (Arc-VA) - Torniamo con questa interpellanza sulla
questione dei rifiuti, in particolare sulla questione della
raccolta differenziata dei rifiuti, perché riteniamo che la
situazione in Valle non sia affatto ottimale e vi siano invece
delle grosse possibilità di miglioramento.
Abbiamo acquisito negli ultimi mesi una serie di informazioni su
quello che sta succedendo soprattutto nel nord Italia, dove vi è
un'evoluzione molto rapida per quanto riguarda la raccolta
differenziata dei rifiuti e in cui ci si sta attestando ormai per
interi comprensori su percentuali di raccolta differenziata che
sono molto elevate, comunque superiori al 50% dei rifiuti prodotti.
Avevamo già avuto modo in questo Consiglio di segnalare il caso
emblematico del Comune di Torre Bordone - che abbiamo anche
recentemente visitato come Consiglieri della III Commissione -,
Comune di 9.000 abitanti alla periferia di Bergamo, che da vari
anni ha una percentuale di raccolta differenziata superiore
all'80%. Quello però non è un caso isolato, ad esempio, tutta la
Provincia di Bergamo ha delle percentuali molto elevate di raccolta
differenziata, vi sono molti altri comuni che ormai sono sul 70% ed
oltre; in quasi tutta la Lombardia le percentuali sono
frequentemente molto elevate e spesso superiori al 50%. Nel Veneto
conosco il caso della zona gestita dal Consorzio di raccolta
"Priula"... che è la Provincia di Treviso, esclusa la città
capoluogo... ma vi sono 22 comuni per un complesso di 205.000
abitanti che già lo scorso anno nel 2003 ha fatto a consuntivo 2003
oltre il 70% di raccolta differenziata.
Vi è poi il caso recente - su cui insiste anche il testo
dell'interpellanza da noi presentata - del Canavese, ma del
Piemonte in generale, che abbiamo voluto citare, perché è
emblematico essendo una realtà, che ben conosciamo, ai confini
della Valle d'Aosta. Nel Canavese, in questo comprensorio molto
vasto, gestito dalla "Società Canavesana Servizi", nei comuni che
già sono partiti con il nuovo sistema vi sono stati dei dati molto
interessanti: il Comune di Barone Canavese, 600 abitanti, ha fatto
a settembre il 92% di raccolta differenziata; il Comune di Ivrea,
24.000 abitanti - quindi una realtà molto simile ad Aosta -, ha
fatto a settembre il 64% di raccolta differenziata, ma si
potrebbero citare altri comuni interessanti come Borgo Franco,
3.600 abitanti, che ha fatto a settembre il 78%, Montalto, 3.500
abitanti, con il 79%. Delle percentuali quindi molto più alte di
quelle che abbiamo in Valle d'Aosta, sia da parte di comuni
piccolissimi come Barone Canavese, sia da parte di comuni capoluogo
come Ivrea. Dietro a questo salto di qualità, dal 25 al 70%, vi
sono fondamentalmente tre aspetti che sono ormai evidenti in tutte
queste situazioni. Il primo aspetto è il sistema tariffario, cioè
la tassa pagata attualmente in base al metro quadro non incentiva
la raccolta differenziata, quindi bisogna passare al sistema a
tariffa in cui vi è una parte fissa, pagata dai cittadini in genere
in proporzione al numero dei componenti il nucleo familiare, e poi
una parte variabile in proporzione al rifiuto indifferenziato
effettivamente conferito. Questa è la "chiave" decisiva, affinché
vi sia un'incentivazione reale al cittadino per differenziare i
rifiuti.
Vi è poi un problema di come viene organizzata la raccolta dei
rifiuti; ad esempio, nel Canavese hanno eliminato completamente i
cassonetti stradali per la raccolta indifferenziata, che viene
fatta solo a domicilio, quindi diventa una raccolta molto
particolare. Vi è poi una questione di mentalità e di cultura, cioè
di capire a livello di mentalità sia dei cittadini, sia dei
pubblici amministratori che la raccolta di rifiuti indifferenziati
può e deve diventare l'elemento marginale della raccolta dei
rifiuti; questo è possibile, come dimostrano esperienze ormai molto
estese. Questo nuovo sistema, che punta molto sulla raccolta
differenziata, se viene fatto bene, è estremamente vantaggioso, in
quanto intanto riduce i costi del sistema generale di gestione dei
rifiuti, perché vi è un costo molto elevato rappresentato dalla
messa in discarica che si contrae; poi, dal punto di vista
ecologico, è molto valido, perché riduce lo spreco di materie
prime, che invece vengono riciclate e rimesse in circolazione.
In Valle d'Aosta abbiamo più che in altre realtà un interesse ad
avere una raccolta differenziata molto "spinta", perché abbiamo
caratteristiche dal punto di vista del territorio che non ci
permettono di avere grandi estensioni di discariche, sappiamo che
abbiamo già difficoltà ad ampliare l'attuale discarica; siamo anche
un territorio dove, per dimensioni e caratteristiche, non può
essere ipotizzata la costruzione di un inceneritore o di un
termovalorizzatore, in quanto ci mancano le dimensioni e avremmo
anche delle forti controindicazioni. Abbiamo quindi tutto
l'interesse a differenziare molto, a mettere poco in discarica, a
contenere i costi, a non sprecare risorse; ce l'abbiamo forse più
che in altre realtà territoriali molto più ampie. Ciononostante i
dati della nostra raccolta dei rifiuti si caratterizzano per dei
grandi quantitativi di produzione di rifiuti, da un lato, e per
bassi quantitativi di raccolta differenziata, cosa che non va
assolutamente bene e che non si giustifica con le potenzialità
esistenti oggi di cambiamento del sistema.
Con tale interpellanza chiediamo di sapere cosa si intende fare
rispetto a questa situazione, se si intende "cambiare marcia" e
come si intende farlo, come si intende operare per far sì che (non
dico le percentuali di alcuni comuni lombardi e veneti che sono
sull'80-90%) almeno le percentuali del Canavese della raccolta
differenziata - che sono sopra al 70% - siano raggiunte anche in
questa Regione con un grosso vantaggio per tutti quanti.
Presidente - La parola all'Assessore al territorio, ambiente e
opere pubbliche, Cerise.
Cerise (UV) - Dobbiamo forse cominciare con una premessa. Il
decreto legislativo, noto come "decreto Ronchi", del 5 febbraio
1997, n. 22 introduce un nuovo concetto nella gestione dei rifiuti
in via generale, che voglio richiamare:
"i produttori, chiunque
essi siano (enti, imprese, cittadini), di rifiuti devono adottare
tutte le misure necessarie per ridurre sia il quantitativo che la
pericolosità dei rifiuti, nonché per far sì che gli stessi vengano
avviati ad operazioni di smaltimento solo in via residuale; dopo
aver ricercato cioè sistemi che ne consentano il recupero
(attraverso il riutilizzo, la rigenerazione, il riciclo ed il
recupero energetico)"
. Tale principio generale è strettamente
correlato con la necessità, richiamata, di ridurre il quantitativo
di risorse utilizzate nei processi di produzione di beni e servizi
sia per la produzione di energia, sia come materie prime. Da ciò
discende l'obbligo - poi concretizzato nello stesso decreto - che
la raccolta differenziata dei rifiuti deve corrispondere con un
effettivo avvio al recupero e deve consentire una sostituzione
effettiva, seppur minima, rispetto alle risorse naturali utilizzate
per la produzione di energia e come materia prima. Questo potrebbe
essere all'origine di un grosso equivoco rispetto ai quantitativi
che sono stati richiamati relativi ad altre realtà, cioè bisogna
aver chiaro che non si fa la raccolta differenziata tanto per fare
la raccolta differenziata o, peggio, per evadere le penalizzazioni
previste dal decreto, ma la raccolta differenziata deve essere
finalizzata a fare in modo che il materiale differenziato sia
riciclabile e recuperabile.
Per quanto riguarda i rifiuti urbani, fra le azioni necessarie a
soddisfare le indicazioni del "decreto Ronchi" vi sono anche
l'attivazione e il potenziamento delle raccolte differenziate e
azioni finalizzare ad un recupero diretto di questi rifiuti - ad
esempio, nel caso richiamato del compostaggio domestico - che
consentano la riduzione dei rifiuti conferiti al sistema pubblico
di gestione del servizio. L'organizzazione della raccolta
differenziata è principalmente rivolta ad assicurare la gestione di
tipologie la cui destinazione finale deve essere l'avvio ad
operazioni di recupero. La raccolta dei rifiuti, inoltre, nel
rispetto del principio generale espresso dalle direttive
comunitarie di adottare anche misure finalizzate a ridurre la
pericolosità dei rifiuti da avviare allo smaltimento, deve
prevedere la differenziazione di tutte quelle tipologie che
richiedono uno smaltimento particolare o, in ogni caso,
pre-trattamenti che consentano un abbattimento della pericolosità -
esempio batterie esauste, pile, farmaci scaduti o inutilizzabili,
inchiostri... -, vale a dire la materia deve essere considerata
nella sua interezza e non solo per alcune tipologie di rifiuti. In
questa ottica il Piano regionale di gestione dei rifiuti, approvato
dal Consiglio regionale il 15 aprile 2003, prevede proprio il
potenziamento della raccolta differenziata di tutte quelle frazioni
di rifiuto per le quali oggi è sicuramente possibile un recupero -
quindi carta, cartone, vetro, plastiche, metallo, alluminio in
particolare, legno, rifiuti verdi, abiti... - e di tutte quelle
tipologie ricomprese nei rifiuti urbani pericolosi, come batterie,
pile, farmaci... al fine di essere quindi garantiti sulla
destinazione finale di quelle tipologie che possono rientrare nella
definizione di imballaggio, la Regione ha stipulato accordi con
tutti i consorzi di filiera aderenti al "CONAI" ed ha disposto che
per tali tipologie - ripeto: carta, cartone, vetro, plastiche,
metallo, alluminio, legno - l'unica destinazione finale sia proprio
la consegna a tali consorzi, in maniera che esista una sorta di
duplice controllo. Stessa procedura è stata seguita per quelle
tipologie di rifiuti urbani pericolosi per i quali è previsto
l'accordo con appositi consorzi nazionali obbligatori. Una politica
gestionale simile è prevista inoltre per quelle tipologie di
rifiuti assimilabili agli urbani prodotti da attività non
domestiche e conferiti al centro regionale di trattamento dei
rifiuti urbani ed assimilati di Brissogne direttamente dagli enti e
dalle imprese.
Voglio ricordare che, in considerazione dell'incidenza che
riveste, un discorso particolare è stato avviato con l'azienda USL
della Valle d'Aosta che, considerata come un utente a parte
rispetto ai diversi comuni in cui opera - due sedi di Ospedale e i
diversi poliambulatori e ambulatori presenti sul territorio
regionale -, ha avviato ormai da alcuni anni una riorganizzazione
strettamente coerente con il "decreto Ronchi" e che non incide più,
in termini generali, sugli utenti dei singoli comuni.
Altro aspetto importante è la modalità di organizzazione del
sistema di gestione delle raccolte differenziate, che deve essere
strettamente coerente con due aspetti: il sistema territoriale ed
insediativo a cui si rivolge; il sistema terminale di recupero e
smaltimento previsto. Qui è necessario sottolineare che il Piano
regionale di gestione dei rifiuti prende in considerazione tutte le
necessità di organizzazione dei servizi in relazione proprio alle
esigenze di tipo territoriale ed insediativo; non è infatti
possibile organizzare un servizio senza tenere conto delle
particolarità di ciascuna situazione. Ricordo che ci troviamo in
una realtà territoriale in cui vi sono comuni con problemi
morfologici, insediativi e con viabilità notevolmente differenti
l'uno dall'altro e con territori da gestire che vanno dal fondo
valle all'alta montagna, con tipologie di utenza notevolmente
differenti a seconda della fascia territoriale. In questa
situazione non è possibile - né appare serio - riprodurre, senza
un'analisi approfondita anche di tipo economico, tipologie di
servizi presenti in altre realtà che nulla hanno di simile rispetto
alla situazione valdostana.
Detto questo, ribadisco che non è intenzione della Regione
seguire l'impostazione della gestione dei rifiuti urbani prevista
ad esempio dal "Consorzio Canavesano Ambiente" a cui fanno
riferimento i Comuni richiamati nell'interpellanza. Questo deriva
da alcune constatazioni, che sono: la modalità di raccolta
differenziata prevista da tale consorzio, così come risulta dalla
deliberazione n. 5 del 20 settembre 2004, si basa principalmente
sul forte potenziamento della raccolta del rifiuto organico
domestico, che in quell'area è presente nel rifiuto dei relativi
comuni con una percentuale mai inferiore al 30%, mentre la raccolta
differenziata delle altre tipologie diventa residuale. Ricordo che,
dall'analisi dei dati riferiti alle raccolte differenziate dei
Comuni della Provincia di Torino - qui ho tutta la documentazione,
fra l'altro sono riportati sul sito internet della Provincia e
pubblicati dall'osservatorio provinciale -, si rileva che a parte,
appunto, la raccolta del rifiuto organico domestico e della
frazione verde, le altre tipologie sono raccolte solo in un numero
contenuto di comuni. Abbiamo contattato direttamente il Dott.
Cieol, Presidente del consorzio, che ha confermato questa
impostazione e ha fornito anche delle indicazioni in merito alle
modalità di trattamento della frazione organica, la cui
destinazione finale - questo è ridicolo, per non dire che è una
colossale presa in giro -, successivamente ad un processo di
stabilizzazione, è la discarica; quindi tutto il meccanismo è un
"escamotage" per evitare le penalizzazioni del "decreto Ronchi".
Formalmente si differenzia l'organico, lo si pseudo-stabilizza e
poi lo si porta in discarica, esattamente quello che non vuole fare
il "decreto Ronchi".
Entriamo più nel meccanismo del sistema proposto ai Comuni del
"Consorzio Canavesano Ambiente", perché tutto questo servizio è
basato su due livelli di servizio: il primo è riferito ad una
raccolta porta a porta dei rifiuti organici, rivolto ai centri
maggiori - ad esempio, Ivrea - il cui risultato finale, come detto,
previo trattamento di stabilizzazione, che non è altro che un
processo non completo accelerato di mineralizzazione del prodotto,
viene smaltito in discarica - in questo servizio, fra l'altro, il
Presidente del consorzio evidenziava il rilevante, e probabilmente
insostenibile, aumento dei costi derivanti dall'onere della
raccolta porta a porta, dai costi della stabilizzazione del rifiuti
e dai costi dello smaltimento in discarica del prodotto finale,
questa pseudo-differenziazione quindi alla fine ha 3 costi che
finiranno per essere prima o poi insostenibili -, per di più si
tratta di un processo che nella sostanza disattende totalmente le
attese del "decreto Ronchi"; il secondo prevede il divieto di
conferimento di tale frazione di rifiuto al servizio pubblico, con
obbligo di produrre "compost" domestico, rivolto ai comuni più
piccoli (appunto quello di Barone Canadese, comune di piana,
agricolo, di 500 abitanti, senza presenze turistiche e più volte
richiamato nell'interpellanza). In questo secondo caso la quantità
di rifiuto effettivamente conferito al servizio pubblico è
notevolmente ridotta (ma nel caso in specie fa riferimento
esclusivamente alla carta ed al cartone, senza altre tipologie di
rifiuto, quindi è un processo di differenziazione solo parziale).
Si prospettano però - anche questo è venuto fuori sulla base di un
colloquio che abbiamo avuto - due problemi che rimangono del tutto
aperti: il primo, che si stanno creando disagi di natura
igienico-sanitaria (formazione di odori, di insetti...) derivanti
da una non corretta gestione dei "composter"; il secondo, che si
crea un eccesso di prodotto non sempre effettivamente utilizzabile
in agricoltura, in considerazione, fra l'altro, della composizione
eterogenea dei rifiuti dai quali lo stesso è composto. In ogni caso
l'utilizzazione di tale prodotto concorre nella valutazione che le
imprese agricole devono fare per lo spandimento sul suolo di
materiale organico finalizzato alla concimazione, disciplinato da
disposizioni comunitarie di settore e per le quali devono essere
fatte apposite valutazioni per evitare un eccesso di apporto
nutritivo ai suoli ("ergo": allo stato attuale finisce in
discarica).
Dalle analisi merceologiche effettuate regolarmente, ormai da 15
anni, dalla "VALECO" sui rifiuti urbani indifferenziati conferiti
dai comuni, emerge che la percentuale di organico nel rifiuto
domestico nella nostra Regione non supera mai il 17%, con punte
minime al di sotto del 10% in alcuni periodi dell'anno
(principalmente nel periodo estivo). Tale percentuale, notevolmente
più bassa rispetto a quella media riferita ai Comuni del
Canavesano, non consente l'organizzazione di un servizio che
risulti tecnicamente ed economicamente sostenibile, principalmente
per queste motivazioni: come indicato dal Piano regionale di
gestione dei rifiuti - che ha utilizzato a tale scopo il risultato
di uno studio effettuato dall'ANPA sulle altre realtà nazionali che
hanno avviato tale sistema -, la raccolta domiciliare dell'organico
non è proponibile in comuni con meno di 3.000 abitanti e comunque
laddove i singoli agglomerati abitativi non consentono di
raggiungere almeno 250 persone; le condizioni territoriali e
meteo-climatiche non consentono, anche eventualmente in presenza
dei limiti insediativi - ammesso che avessimo questa realtà con più
di 3.000 abitanti -, l'agevole raccolta di tali rifiuti nel periodo
invernale, tenuto conto che i maggiori potenziali conferitori,
oltre al Comune di Aosta, possono essere, anzi sono individuati nei
comuni a forte vocazione turistica, ubicati generalmente al limite
delle vallate laterali; la tipologia di rifiuto organico raccolto
da utenze domiciliari, risulta essere, generalmente fortemente
contaminata da tipologie che fanno si che il prodotto finale della
stabilizzazione non possa essere utilizzato se non come materiale
di ricopertura infrastato in discarica (anche qui abbiamo un altro
raggiro); in merito alla seconda tipologia di servizio sulla quale
era organizzato il servizio del "Consorzio Canavesano" - cioè con
obbligo di compostaggio domestico nei comuni a forte vocazione
agricola -, dobbiamo rilevare il forte limite dovuto
all'altitudine. I comuni a vocazione agricola del Canavese
obbligati ad aderire a tale servizio sono tutti comuni posti nella
piana canavesana; in Valle d'Aosta i comuni a maggiore vocazione
agricola sono posti principalmente al di sopra degli 800 metri,
limite massimo che consente la produzione di "compost" in tempi
relativamente contenuti (non meno di 6-8 mesi), e presentano già
normalmente problemi derivanti dalla presenza di eccedenze
derivanti dalle attività di allevamento. Riteniamo quindi che il
compostaggio domestico può essere proposto, ma non può essere
imposto e può diventare, laddove la presenza di un'adeguata
proporzione fra numero di utenti e terreno a disposizione, oltreché
l'altitudine, lo consentano, un sistema efficace di gestione
coordinato in ogni caso con le raccolte differenziate di tutti gli
altri tipi di rifiuti, da cui non si può prescinde altrimenti ci
prendiamo in giro.
La Regione ha pianificato, come più volte evidenziato, le
proprie attività perseguendo obiettivi di valorizzazione dei
rifiuti effettivi e non fittizi, come in realtà succede nei casi
assunti a riferimento; è intenzione della Regione raggiungere
obiettivi di raccolta differenziata che "passino" soprattutto
attraverso una presa di coscienza da parte degli utenti
sull'effettivo significato che tale operazione comporta. I dati
degli ultimi anni, che segnano un aumento costante delle
percentuali, evidenziano che la strada avviata è quella più
corretta, anche perché è quella più completa, per una realtà
eterogenea e complessa come quella valdostana, che non consente
l'assunzione "tout court" di una soluzione secondo tipologie di
gestione non confacenti alla realtà regionale. A supporto di quanto
sto dicendo e come già esplicitato nelle risposte a precedenti
interpellanze, ricordo che l'evoluzione delle percentuali di
raccolta differenziata previste all'inizio dell'anno... risultano
confermate dai dati degli ultimi 3 mesi - agosto, settembre e
ottobre - e presentano una percentuale media del 28% per i rifiuti
urbani conferiti dai comuni ed una percentuale media del 35% per i
rifiuti speciali assimilabili agli urbani conferiti da enti e
imprese.
Credo sia importante sottolineare che questi dati fanno
riferimento alla media regionale e non al dato estemporaneo
riferito ad un comune (peraltro, come nel caso di Barone canadese,
sicuramente non significativo in relazione all'ambito a cui fa
riferimento, che comprende 57 comuni con circa 100.000 abitanti).
Teniamo conto che nel 2003, secondo dati ufficiali
dell'Osservatorio dei rifiuti della Provincia di Torino, nella
Provincia di Torino è stata rilevata una media di raccolta
differenziata pari al 22%, riferendosi però principalmente alla
raccolta dell'organico e della carta e del cartone, mentre la
Regione complessivamente ha superato il 24%... quindi ancora una
volta sotto i nostri dati... riferendosi però ad un sistema che
prevede tutte le tipologie attualmente valorizzabili e conferibili
ai consorzi di filiera. Siamo quindi, rispetto alla Regione
Piemonte presa nel suo insieme, ben al di sopra come minimo del 4%.
Anche nella nostra Regione esistono delle "eccellenze"... e che,
senza sotterfugi o "escamotages", come quello di fare uno
pseudo-compostaggio e poi riversarlo nella discarica, raggiungono
ormai mediamente nell'anno percentuali interessanti, cito: Antey
40%, Aymavilles 40%, Chamois con una media superiore al 35%, Cogne
38%, Courmayeur 38%, Morgex 35%, Rhêmes-Notre-Dame 35%,
Saint-Pierre 36%, Valtournenche 38%. Vi sono poi delle aggregazioni
di comuni in cui, seppur non ancora raggiunta la percentuale minima
indicativa di legge, alla stessa si avvicinano a notevoli passi,
come la Comunità montana "Mont Rose" e la Comunità montana "Walser
- Alta Valle del Lys", che raggiungono mediamente il 32%. Ricordo
che queste sono percentuali tanto più meritorie se si considera che
si tratta dei maggiori comuni a vocazione turistica, dove le
difficoltà organizzative del servizio di raccolta dei rifiuti
urbani sono influenzate dalla variabilità delle presenze
stagionali, con la popolazione che cresce anche fino a 10 volte,
oppure occasionali, nei fine settimana durante la stagione
turistica e durante i mesi di luglio e agosto, e non di comuni come
quello citato nell'interpellanza di Barone, che non risulta affatto
significativo rispetto all'ambito canavesano, ancor meno con
riferimento alla realtà provinciale.
In conclusione, è intenzione della Regione proseguire
nell'attuazione - con le scadenze previste dal piano anche per
quanto riguarda il passaggio dalla tassa a tariffa, che peraltro è
già calendarizzato -, ancorché graduale, del Piano regionale di
gestione dei rifiuti, che contiene tutto il ventaglio di
possibilità di riorganizzazione dei servizi... e che consenta alle
amministrazioni interessate di gestirli nel modo più adeguato in
relazione al loro territorio ed alle specifiche problematiche
insediative, continuando a monitorare la situazione dell'evoluzione
anche dal punto di vista dello stato di fatto della
riorganizzazione dei servizi. A tale proposito sto concludendo
personalmente un giro di incontri con gli amministratori e con la
popolazione, avviati nel mese di maggio scorso, nel corso dei quali
ci confrontiamo con le amministrazioni per capire le loro
difficoltà nell'applicazione del Piano regionale dei rifiuti, per
vedere se è possibile individuare dei correttivi e, per quanto
riguarda gli incontri con la popolazione, per perseguire
l'obiettivo che è stato richiamato: quello cioè di fare un'opera di
acculturamento e sensibilizzazione nei confronti della popolazione,
perché questo della raccolta differenziata finalizzata al riciclo
sia un obiettivo di qualità e un obiettivo di "costume" e non solo
il brutale adempimento di un'imposizione di legge.
Presidente - La parola al Consigliere Riccarand.
Riccarand (Arc-VA) - Non sono soddisfatto della risposta
dell'Assessore, perché è sicuramente vero che abbiamo una realtà
diversa in Valle d'Aosta, sia per quanto riguarda l'altitudine, le
caratteristiche di montagna di molti nostri comuni, sia per quanto
concerne le presenze turistiche - quindi sono due elementi che
vanno tenuti ben presenti nel calibrare il tipo di servizio, il
tipo di raccolta dei rifiuti che si fa -; questo non toglie che noi
abbiamo delle grossissime possibilità di miglioramento, non
possiamo dire che è soddisfacente la situazione attuale, anzi
dobbiamo puntare ad un capovolgimento rispetto alla situazione
attuale, cioè se adesso si raccoglie un 25 o un 28% di raccolta
differenziata, bisogna arrivare all'opposto, cioè che la raccolta
indifferenziata rappresenti solo più il 25%. Questo oggi è
fattibile e non è fattibile con degli investimenti e con delle
tecnologie, ma è fattibile con scelte amministrative ed
organizzative.
Ho citato alcuni esempi non perché dobbiamo fare esattamente
come quelle realtà, ma perché ormai esiste una situazione
generalizzata in una serie di realtà, che non sono isolate, ma che
sono interi comprensori, che ci indicano la strada che possiamo
seguire e, seguendo quella strada, possiamo ottenere un risultato.
Lei ha detto: "la questione del passaggio da tassa a tariffa è
prevista dal piano ed è calendarizzata". "È prevista dal piano"
perché è prevista dal "decreto Ronchi", quindi il piano non poteva
che recepirla; che sia "calendarizzata" non è vero, perché non si
sa quando in Valle d'Aosta si passerà alla tassa. Il Comune di
Aosta, che aveva detto che lo avrebbe fatto nel 2005, ha già deciso
che non lo farà in tale anno; negli altri comuni si parla del 2008,
ma sono dati legati alla normativa nazionale e non ad una scelta
locale. Le facevo l'esempio del Canavese, perché tutti i 57 comuni
che lei ha citato, gestiti dalla "Società Canavesana Servizi", sono
passati da quest'anno alla tariffa; è stata una scelta
politico-amministrativa, non vi era l'obbligo, ma sono passati
tutti alla tariffa, perché quella è la condizione fondamentale per
organizzare in modo diverso il servizio.
Ho parlato con l'Ing. Palma, che è il responsabile della
"Società Canavesana Servizi", non con il Dott. Cieol, che gestisce
il "Consorzio Ambiente", che è il Consorzio dei comuni, sono due
realtà diverse. Bisogna comunque tener presente che nel Canavese
non sono partiti tutti i 57 comuni, ma hanno seguito un programma
triennale: un primo gruppo di comuni quest'anno, un secondo l'anno
prossimo, un terzo fra 2 anni; quindi occorre andare a vedere nel
gruppo dei 12 comuni che è partito quali risultati si sono avuti.
Tali risultati sono stati superiori a quelli che si aspettavano gli
stessi proponenti queste cose... perché sono partiti al marzo
2004... quindi i dati del 2003 non sono significativi, perché sono
partiti con questa nuova impostazione in una prima "tranche" di
comuni a marzo 2004 e a settembre 2004 abbiamo quei dati non solo
rispetto a Barone, che è un caso particolare, o a Ivrea, che
potrebbe essere un caso particolare, ma in tutti i 12 comuni in cui
è partito questo nuovo sistema. Siamo mediamente a percentuali del
70% di raccolta differenziata laddove pochi mesi prima si era al
20-25%.
La questione del "compost" non credo sia in questi termini che
dice lei, può darsi che ce ne sia una parte marginale... ma
l'obiettivo è puntare molto sul compostaggio domestico. È chiaro
che, se si fa il compostaggio domestico, questo non va più à finire
in discarica perché viene riutilizzato. Nella nostra realtà, dove
vi sono tanti piccoli comuni, dove abbiamo la campagna e gli orti,
il compostaggio domestico si può sviluppare! Già abbiamo una bassa
percentuale di umido, il 17% diceva, perché? Perché lo fanno già il
compostaggio domestico, ma lo possiamo fare molto di più e, laddove
vi sono magari le famiglie che non hanno l'orto, si possono fare
delle piccole piattaforme comunali in cui si fa tale compostaggio.
Del resto mi risulta che il Comune di Fontainemore stia avviando
una sperimentazione per conto suo per fare queste cose, quindi sono
cose che si stanno avviando e noi dobbiamo incoraggiarle con delle
scelte a livello regionale, sapendo che possiamo eliminare tutto
l'umido che va a finire in discarica, che è ancora il 17%, con
scelte oculate.
È chiaro che questo non rappresenta la grande quantità del
rifiuto, perché è una parte che può andare dal 17 al 25%, poi vi è
tutto un altro quantitativo su cui si può ottenere... ma bisogna
fare delle scelte organizzative diverse. Sotto questo aspetto il
piano va bene perché affronta tanti aspetti, ma sotto l'aspetto
organizzativo non va bene, va innovato, perché oggi vi sono delle
tecniche nuove che si possono portare avanti; quindi, secondo noi,
si possono e si devono introdurre degli aggiustamenti per andare in
tale direzione. Su questa materia bisogna acquisire informazioni,
occorre avere il coraggio di confrontarsi, bisogna avere però anche
il coraggio di innovare, non basta continuare a seguire le vecchie
strade. Sappiamo che anche il Comune di Aosta sta cercando di
impostare in modo nuovo il nuovo appalto che partirà l'anno
prossimo; si tratta quindi di processi che, come Amministrazione,
dobbiamo incoraggiare, guidare e stimolare, sapendo che in poco
tempo si può raggiungere un risultato straordinario, questo
nell'interesse della nostra Regione e dei suoi abitanti.
Presidente - Vista l'ora, dichiaro conclusi i lavori per la
mattinata, i lavori riprenderanno alle ore 15,30. Rammento che alle
ore 15,00 è convocata, presso la sala delle commissioni, la
Conferenza dei Capigruppo allargata ai Presidenti delle 5
Commissioni consiliari.
La seduta è tolta.
---
La seduta termina alle ore 13,06.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK