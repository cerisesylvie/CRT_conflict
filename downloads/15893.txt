Consiglio Regionale della Valle d'Aosta - Oggetto del Consiglio n. 2210 del 23 ottobre 1996 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
BILANCIO E CONTABILITA' REGIONALE
Precedente
Successivo
Resoconto integrale del dibattito dell'aula
Oggetto del Consiglio n. 2210 del 23 ottobre 1996 - Resoconto
SEDUTA ANTIMERIDIANA DEL 24 OTTOBRE 1996
OGGETTO N. 2210/X Disegno di legge: "Primo provvedimento di
variazione al bilancio di previsione della Regione per l'anno
finanziario 1996 e rideterminazione di autorizzazioni di
spesa".
Articolo 1 (Rideterminazione di autorizzazioni di spesa recate
da leggi regionali)
1. La spesa sanitaria di parte corrente per l'anno 1996, già
determinata in lire 208.690 milioni dall'articolo 14 della legge
regionale 19 gennaio 1996, n.1, è elevata a lire 213.690 milioni.
La maggior spesa di 5.000 milioni è interamente trasferita all'USL
per il finanziamento di spese correnti quale "quota indistinta"
(cap. 59900);
2. É autorizzata, per l'anno 1996, l'ulteriore spesa di lire 500
milioni per l'erogazione dei corrispettivi da riconoscere, ai sensi
della legge regionale 11 aprile 1995, n.11, ad imprese di trasporto
pubblico per l'esercizio in concessione di linee di interesse
regionale (cap. 67670);
3. Per l'applicazione della legge regionale 14 giugno 1989, n.
30, in materia di diritto allo studio, è autorizzata, per l'anno
1996, l'ulteriore spesa di lire 365 milioni, di cui lire 165
milioni per gli articoli 9 e 10 (cap. 55560) e lire 200 milioni per
gli interventi di cui all'articolo 5 (cap. 55580);
4. Per la concessione dei benefici economici previsti dalla
legge regionale 28 febbraio 1990, n.10, concernente l'obbligo di
costruzione del manto di copertura dei tetti in lose di pietra, è
autorizzata, per l'anno 1996, l'ulteriore spesa di lire 17.000
milioni (cap. 63500)
5. Per la copertura delle spese derivanti dagli interventi di
urgenza posti in essere in occasione delle calamità naturali
verificatesi nell'estate 1996 e per l'indennizzo da corrispondere
ad enti e privati per danni patiti in occasione di eventi
calamitosi é autorizzata, per l'anno 1996, l'ulteriore spesa di
lire 6.000 milioni (cap. 37960);
6. É autorizzata, per l'anno 1996, l'ulteriore spesa di lire
1.300 milioni per la concessione di premi a ditte
agro-silvo-pastorali, ai sensi della legge regionale 12 dicembre
1986, n.62 e successive modificazioni ed integrazioni (cap.
41650);
7. É autorizzata, per l'anno 1996, la spesa di lire 120 milioni
per l'ulteriore applicazione dell'articolo 8 della legge regionale
3 gennaio 1986, n.1 concernente la concessione ad associazioni di
produttori agricoli e delle relative unioni, di contributi in
applicazione dei regolamenti CEE nn. 1360/78, 2083/80 e 2084/80
(cap. 43920 di nuova istituzione);
8. Per la concessione di indennità compensative ad operatori
agricoli previste dalla legge regionale 18 agosto 1986, n. 49 e
successive modificazioni, è autorizzata, per l'anno 1996,
l'ulteriore spesa di lire 2.500 milioni (cap. 43400);
9. Per gli interventi da effettuarsi tramite la gestione
speciale della "Finaosta S.p.A.", di cui all'articolo 5 della legge
regionale 28 giugno 1982, n. 16, é autorizzata, per l'anno 1996,
l'ulteriore spesa di lire 55.000 milioni, di cui lire 10.000
milioni per la sottoscrizione di quote di capitale sociale della
"Autoporto Valle d'Aosta S.p.A." e lire 45.000 milioni per
iniziative a sostegno dello sviluppo economico e produttivo della
Valle d'Aosta (cap. 35620);
10. É autorizzata l'assegnazione, alla Gestione straordinaria
della Casa da gioco di Saint- Vincent di cui alla legge regionale
21 dicembre 1993, n. 88, di un finanziamento straordinario di lire
4.000 milioni a parziale ripiano dei disavanzi di gestione degli
esercizi 1994/95 e 1995/96 (cap 64927 di nuova istituzione)
11. Alla copertura della maggior spesa di lire 91.785.000.000
complessivamente autorizzata dal presente articolo si provvede
mediante parziale utilizzo di maggiori entrate accertate sul
bilancio dell'esercizio in corso derivanti da quote di ripartizioni
di tributi erariali (cap. 1375 di nuova istituzione).
Articolo 2 (Variazione alla parte entrata del bilancio)
1. Alla parte Entrata del bilancio di previsione della Regione
per l'anno finanziario 1996 sono apportate le seguenti variazioni,
sia in termini di competenza che di cassa:
programma regionale: 1.02
codificazione: 1.2.9
cap. 1375 (di nuova istituzione) "Saldo quote di ripartizione
del gettito di tributi erariali - anni 1993 e precedenti" Lire
92.715.000.000
Articolo 3 (Variazioni alla parte spesa del bilancio)
1. Alla parte Spesa del bilancio di previsione della regione
sono apportate le variazioni in diminuzione per lire 8.185.000.000
e le variazioni in aumento, per lire 100.900.000.000, sia in
termini di competenza che in termini di cassa, risultanti
dall'allegato A alla presente legge.
Articolo 4 (Fondi globali)
1. La variazione in diminuzione sul capitolo di spesa n. 69000,
di lire 6.000 milioni ricomprese nel precedente articolo 3, risulta
dalla riduzione dell'accantonamento A1 "regionalizzazione dei
servizi antincendio" iscritto nell'allegato 1 al bilancio di
previsione per l'anno 1996.
Articolo 5 (Pareggio del bilancio)
1 Il bilancio di previsione della Regione per l'anno finanziario
1996, a seguito delle variazioni approvate con la presente legge,
pareggia nelle risultanze di lire 2.918.554.719.194 per la
competenza e di lire 3.280.066.749.586 per la cassa.
Articolo 6 (Dichiarazione di urgenza)
1. La presente legge è dichiarata urgente ai sensi del terzo
comma dell'articolo 31 dello Statuto Speciale ed entrerà in vigore
il giorno successivo a quello della sua pubblicazione sul
Bollettino Ufficiale della Regione.
Allegato A
(... omissis...)
Presidente Ha chiesto la parola il Consigliere Lanivi.
Lanivi (PVA) Solo per chiedere una cortesia al Consiglio: se era
possibile anticipare la discussione adesso, perché ho impegni nel
pomeriggio, del disegno di legge di cui sono relatore riguardante
la variazione di bilancio.
Presidente Non ci sono problemi, possiamo anche invertire il
punto all'ordine del giorno, pertanto sospendiamo il punto 26a e
passiamo a trattare il punto 28 all'ordine del giorno.
Ha chiesto la parola il relatore, Consigliere Lanivi.
Lanivi (PVA) Con il presente disegno di legge si adeguano alcuni
capitoli di spesa del bilancio regionale in relazione sia a
sopravvenute maggiori disponibilità sul lato delle entrate, sia per
specifiche esigenze di spesa maturate in corso di esercizio.
Le maggiori entrate accertate, pari a 92,715 miliardi, sono
costituite dal saldo delle quote di ripartizione del gettito di
tributi erariali relativi agli anni 1993 e precedenti; esse
consentono di far fronte ad alcuni interventi specifici
dell'esercizio, nonché ad altri che inizialmente previsti per il
prossimo anno possono essere anticipati per il '96.
In particolare, viene autorizzato un maggiore trasferimento di
fondi all'USL di 5 miliardi di lire, un ulteriore finanziamento di
500 milioni per le imprese di trasporto pubblico, e l'aumento della
autorizzazione di spesa per gli interventi a sostegno del diritto
allo studio, pari a 365 milioni.
Con gli interventi previsti al comma 4 vengono resi disponibili
17 miliardi per la liquidazione dei contributi dovuti per l'obbligo
di utilizzo di lose di pietra per i manti di copertura dei tetti,
in relazione a domande giacenti o presentate negli anni
'94-'95-'96.
Con il comma 5 vengono stanziati ulteriori 6 miliardi di lire
per gli interventi da effettuare a seguito degli eventi calamitosi
verificatisi nella scorsa estate.
Con il comma 9 viene autorizzato il trasferimento di 55 miliardi
di lire, a valere sulla gestione speciale della Finaosta, per
interventi a sostegno dello sviluppo economico della Regione; fra
questi 10 saranno da utilizzarsi per l'aumento di capitale della
società Autoporto, necessario per completare il piano di interventi
a suo tempo predisposto e co-finanziato dall'Unione europea.
Infine, al comma 10 viene autorizzata la concessione di un
finanziamento di 4 miliardi alla gestione straordinaria della Casa
da gioco di Saint-Vincent, a parziale copertura dei disavanzi di
gestione relativi agli esercizi '94-'95 e '95-'96.
Gli articoli da 2 a 5 hanno contenuto prevalentemente
tecnico-contabile e tra l'altro determinano il nuovo pareggio di
bilancio nella misura di lire 2.918.554.719.194 al lordo delle
partite di giro, di cui all'articolo 5.
Presidente É aperta la discussione generale.
Ha chiesto la parola il Consigliere Collé.
Collé (PpVA) Per chiedere se l'Assessore gentilmente ci potesse
delucidare in merito al cap. 35620, cioè i 55 miliardi che vanno
nel fondo per la gestione speciale della Finaosta: 10 miliardi il
relatore Lanivi ci ha detto per cosa erano interessati, vorremmo
sapere se possibile i restanti 45 a cosa serviranno.
Presidente Ha chiesto la parola il Consigliere Tibaldi.
Tibaldi (Ind) Questo disegno di legge mi sembra sia stato... non
è stato allegato nell'ordine suppletivo... c'era sin dall'inizio...
In maniera cheta cheta c'erano dei provvedimenti che sono di
notevole importanza.
In particolare avrei bisogno di alcuni ragguagli sul primo
comma, dove la spesa sanitaria di parte corrente aumenta da 208
miliardi a 213 miliardi per circa 5 miliardi in più, quale quota
indistinta. Vorrei conoscere l'entità di questa quota indistinta,
in che direzione questi 5 miliardi vanno, non solo a favore
dell'USL ma come verranno spesi a livello di parte corrente.
Nel decimo comma si prevede il finanziamento straordinario di 4
miliardi a parziale ripiano dei disavanzi di gestione degli
esercizi '94-'95 e '95-'96 per la gestione straordinaria della casa
da gioco; questi, se non sbaglio, dovrebbero essere i primi 4
miliardi a ripiano di quel passivo di cui si parlava anche ieri, di
12 miliardi, che la gestione straordinaria ha accumulato nei primi
due anni di esercizio. Vorrei conferma dal Presidente della Giunta
o dalla Giunta e vorrei sapere anche quali sono le ulteriori
prospettive, visto che il disavanzo è di 12 miliardi e questi sono
i primi 4 miliardi che vanno a coprire quel disavanzo. Vorrei
sapere cioè a livello prospettico cosa prevede la Giunta: se nel
bilancio di previsione del '97 prevederà di stanziare gli altri 8
miliardi a copertura, o come intende gestire la situazione
contabile della gestione straordinaria.
Presidente Ha chiesto la parola il Consigliere Chiarello.
Chiarello (RC) Volevo un chiarimento sul cap. 63500, contributi
per la costruzione e la ricostruzione del manto di copertura dei
tetti: riguarda i tetti in lose?
Presidente Se nessun collega chiede la parola, dichiaro chiusa
la discussione generale.
Ha chiesto la parola l'Assessore al bilancio e finanze,
Lévêque.
Lévêque (Ass.tec.) Come è illustrato nella relazione della legge
e come è stato ribadito nella relazione del relatore Lanivi, questo
disegno di legge di variazione del bilancio è da mettere in
relazione ad un evento di tipo straordinario, non programmato, che
consente di operare alcuni rifinanziamenti, in alcuni casi anche
importanti, su alcuni capitoli del bilancio di previsione. L'evento
a cui faccio riferimento è il saldo da parte del Ministero delle
finanze di quelle che erano le competenze dovute ai sensi della
legge 690/81 alla Regione per gli anni '93 e precedenti.
Questo ha consentito da un lato di chiudere le partite relative
ai residui attivi di quegli anni e successivi in relazione ai
diversi capitoli sulle entrate a titolo di riparto fiscale, sia di
dover accertare una maggiore entrata che va a tutto beneficio
dell'esercizio in corso.
Con questa opportunità sono stati riesaminati pochi capitoli, ma
comunque, quelli che richiedevano un assestamento ulteriore nel
corso dell'esercizio e una serie di poche, anche in questo caso,
iniziative, che costituiscono una soluzione ad alcuni problemi che
l'Amministrazione aveva in materia.
Partirei dall'ultima richiesta, che è proprio la tipica messa in
esercizio in maniera corretta di un capitolo di spesa, che
presentava dei pregressi non coperti in maniera adeguata dalle
disponibilità finanziarie, data la natura della legge a monte; cioè
una legge che prevede il diritto al contributo per chi ha certi
requisiti e che è un provvedimento che non consente allo stato
attuale quello che si chiama un corretto controllo della spesa, nel
senso che è il bilancio regionale che deve adeguarsi alla domanda,
e non viceversa.
Esisteva un pregresso, domande giacenti degli anni '94-'95 e
dell'anno in corso, che avrebbero imposto all'Amministrazione di
dover prevedere nel bilancio '97 una straordinaria dotazione di
quel capitolo per sanare quel pregresso. Con questa opportunità,
derivante dalle maggiori entrate, abbiamo ritenuto di non gravare
sul bilancio dell'anno successivo in questo modo straordinario, ma
di poter assorbire nel corso di questo scorcio di esercizio gli
impegni, dando una risposta ai cittadini che hanno legittimamente
presentato le domande di contributo. Contestualmente a questo, c'è
l'impegno da parte della Giunta a rivedere nel corso del '97 la
normativa, in modo che l'Amministrazione non debba ritrovarsi in
futuro in condizioni analoghe.
Per quanto riguarda la spesa della sanità, nel corso del '96 si
è potuto venire a conoscenza della chiusura del bilancio dell'USL
dell'anno precedente, e con questo trasferimento di parte corrente
si consente di dare una parziale copertura al disavanzo
dell'esercizio passato dell'USL, esercizio che è l'ultimo non
regolato dalla nuova legge di contabilità che questo Consiglio ha
approvato nel corso di quest'anno.
Faccio rilevare, giusto per memoria di questo Consiglio, che
purtroppo la realtà delle regioni a statuto ordinario invece fa sì
che dei disavanzi dell'USL degli anni '92-'93-'94 stanno ancora
parlando e trattando faticosamente le regioni, in un difficile
dialogo con i Ministeri competenti.
Per quanto riguarda il ripiano parziale della gestione
straordinaria - forse il Presidente può integrare questa mia
risposta - si tratta di un intervento che dovrebbe consentire di
non intervenire ulteriormente, secondo previsioni, per il '97;
evidentemente, dalla discussione emersa ieri, lo scenario è allo
stato attuale di prevedibilità limitata, ma nel bilancio del
'97-'99 non sono, allo stato, previste somme in capitoli relativi
alla copertura di queste perdite, perché anche dalla possibile
rinegoziazione di alcuni contratti si presume che il disavanzo
maturato in questi esercizi, dedotta questa possibile quota di
ripiano, possa essere assorbito dalla gestione. Questa è comunque
una discussione che il Consiglio dovrà fare, perché il passaggio
dalla dotazione sul capitolo all'effettiva assegnazione e alla
gestione di questa somma sarà oggetto di una specifica delibera,
che il Consiglio avrà da discutere e che concernerà l'approvazione
dei rendiconti e l'eventuale destinazione di questa somma per il
ripiano.
Infine, sulla Gestione Speciale vale più o meno lo stesso
discorso fatto per i tetti in lose; abbiamo con questa possibilità
alleggerito in modo significativo la dotazione, che altrimenti
sarebbe gravata sul bilancio '97, e per l'aumento di capitale della
società Autoporto per completare il suo programma di
reinfrastrutturazione, che alla fine dovrebbe vedere, se tutto va
come da previsioni, una copertura di solo il 20 percento di risorse
regionali, la restante parte proveniente invece dalla CEE e dal
CIPE, e per dare dotazione adeguata ai programmi in corso ancora
quest'anno, ma soprattutto ai programmi che potranno essere
esaminati da questo Consiglio nei prossimi esercizi, per quanto
riguarda le iniziative di sostegno dei diversi settori economici,
industriale, turistico, eccetera.
Direi di tenere a mente la variazione di bilancio che stiamo
discutendo adesso quando discuteremo del bilancio del triennio
'97-'99 in relazione alla dotazione che alcuni settori avranno, che
potrebbe apparire sottodimensionata rispetto ai confronti dell'anno
prima. Teniamo conto che queste dotazioni finanziarie sono un
anticipo sull'esercizio, che va a beneficio proprio di quei
tradizionali settori.
Presidente Si passa all'esame dell'articolato. Pongo in
votazione l'articolo 1:
Presenti: 31
Votanti e favorevoli: 26
Astenuti: 5 (Lanièce, Linty, Marguerettaz, Tibaldi e Marco
Viérin)
Presidente Pongo in votazione l'articolo 2:
Presenti: 31
Votanti e favorevoli: 26
Astenuti: 5 (Lanièce, Linty, Marguerettaz, Tibaldi e Marco
Viérin)
Presidente Pongo in votazione l'articolo 3:
Presenti: 31
Votanti e favorevoli: 26
Astenuti: 5 (Lanièce, Linty, Marguerettaz, Tibaldi e Marco
Viérin)
Presidente Pongo in votazione l'articolo 4:
Presenti: 31
Votanti e favorevoli: 26
Astenuti: 5 (Lanièce, Linty, Marguerettaz, Tibaldi e Marco
Viérin)
Presidente Pongo in votazione l'articolo 5:
Presenti: 31
Votanti e favorevoli: 26
Astenuti: 5 (Lanièce, Linty, Marguerettaz, Tibaldi e Marco
Viérin)
Presidente Pongo in votazione l'articolo 6:
Presenti: 31
Votanti e favorevoli: 26
Astenuti: 5 (Lanièce, Linty, Marguerettaz, Tibaldi e Marco
Viérin)
Presidente Pongo in votazione l'allegato A:
Presenti: 31
Votanti e favorevoli: 26
Astenuti: 5 (Lanièce, Linty, Marguerettaz, Tibaldi e Marco
Viérin)
Presidente Pongo in votazione la legge nel suo complesso:
Presenti: 31
Votanti e favorevoli: 26
Astenuti: 5 (Lanièce, Linty, Marguerettaz, Tibaldi e Marco
Viérin)
Il Consiglio approva
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK