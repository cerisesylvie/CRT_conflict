Consiglio Regionale della Valle d'Aosta - Oggetto del Consiglio n. 276 del 28 gennaio 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
SANITÀ VETERINARIA E ZOOTECNIA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 276 del 28 gennaio 2021 - Resoconto
OGGETTO N. 276/XVI - Interpellanza: "Azioni poste in essere
per la concessione delle misure di compensazione per l'eradicazione
della rinotracheite bovina infettiva".
Bertin (Presidente) -
Punto 35 all'ordine del giorno. Per
l'illustrazione si prenota il consigliere Planaz, ne ha
facoltà.
Planaz (LEGA VDA) -
Ho ritenuto opportuno portare in
evidenza questa problematica analoga, che riguarda poche aziende
fortunatamente. Questa malattia, la rinotracheite infettiva, è
comparsa forse già prima degli anni 2000, ma ha avuto proprio degli
effetti gravi sugli allevamenti all'inizio degli anni 2000, una
malattia che vista così all'inizio pare un virus, abbastanza simile
al Covid, che attacca i bovini. Apparentemente sembra una piccola
influenza che non sembra neanche recare danni all'allevamento, ma
in conseguenza può creare danni riproduttivi sugli animali e delle
infezioni sui vitelli appena nati, con diarree e malattie
respiratorie.
All'inizio degli anni 2000 la Regione aveva avviato un piano di
eradicazione di questa malattia e si erano investiti molti soldi.
Questo progetto finì a fine 2015 quando la Regione Autonoma Valle
d'Aosta fece una richiesta specifica all'Unione Europea dove
venimmo classificati come Regione ufficialmente indenne da questa
malattia, cosa che, andando a vedere regioni simili alla nostra,
era già stata fatta per la Provincia di Trento e di Bolzano che già
prima di noi avevano eradicato questa malattia, appunto perché
avevano visto che creava molte conseguenze, sia sul lato produttivo
dell'allevamento, ma anche perché perdeva molto valore l'animale,
dato che dal momento in cui si doveva mettere in vendita questo
animale non potevi esportarlo in altre parti, sia fuori dalla
regione o quant'altro.
Fortunatamente per cinque anni non abbiamo avuto nessun
problema, fino a quando l'anno scorso, proprio io in carica come
presidente dell'ARER, ci è giunta notizia che un focolaio si era
acceso in un allevamento della bassa Valle. Noi siamo rimasti molto
basiti per questa notizia e increduli, perché eravamo convinti dal
piano che si era attuato: questo piano di eradicazione era stato
deciso per eradicare la malattia e anche non effettuare più
vaccinazione sugli allevamenti, il che diminuiva i costi di
mantenimento di questa malattia, anche risparmiando molti soldi
pubblici, perché non c'era bisogno di intervenire e vaccinare gli
animali. Questo fa che forse, per un incidente di percorso
inspiegabile, quattro o cinque allevamenti sono stati trovati
infetti. Fortunatamente, con l'auspicio dei dottori veterinari che
sono intervenuti subito, abbiamo fatto tutte le diagnosi su tutti
gli allevamenti che erano dubbi o che avevano avuto contatti con
questo allevamento positivo e abbiamo contenuto il focolaio in
cinque allevamenti. Due di questi in maniera lieve hanno eliminato
due capi, altri tre hanno avuto un danno ingente per i quali, in
tutto questo progetto per contenere questa malattia, si sono dovuti
abbattere novanta capi di cui settantasei positivi, gli altri non
positivi, ma essendo stati a contatto con quelli positivi e avendo
un protocollo molto rigido che ci obbliga a eliminare questi capi,
sono stati tutti eliminati.
Due di queste aziende sono condotte da allevatori molto giovani,
una un po' meno e non è proprio un'azienda agricola, è più
commerciale. Le due aziende condotte da allevatori molto giovani si
sono trovati dall'oggi al domani senza un capo in stalla, in un
periodo dell'anno, in primavera questo è accaduto, dove la
produzione dell'animale ha un costo minore rispetto gli altri mesi
dell'anno. Faccio un esempio: in autunno quasi tutti gli animali
della nostra regione sono in un periodo di riposo, in asciutta,
invece il periodo di marzo e aprile, se noi andiamo a vedere le
tabelle di produzione, sono i periodi dove produciamo più latte e
dove abbiamo la produzione più alta, perché abbiamo quasi tutti gli
animali in produzione. In più è il periodo dove si inizia il
pascolo e dove i costi di produzione del latte sono minori. Questi
due allevatori si sono trovati dall'oggi al domani senza un
animale: uno ha dovuto abbattere quarantotto capi di cui trentatré
positivi, l'altro venticinque capi di cui uno non testato perché
sotto età diagnostica.
Noi ci eravamo accorti di questo nei debiti fuori bilancio,
perché c'era una cifra irrisoria stanziata di 30 mila euro per
andare a risarcire questi allevamenti. Avevamo presentato, insieme
al gruppo Pour l'Autonomie, un emendamento e un subemendamento per
impegnare 100 mila euro per andare a risarcire queste aziende. Dopo
una delibera di Giunta - io non so con quale modalità sono stati
conteggiati i danni a queste aziende - l'azienda che ha macellato
quarantotto capi dovrebbe ricevere, dico dovrebbe perché non li ha
ancora percepiti a quanto mi è stato detto, 13 mila euro e
l'azienda che ha dovuto abbattere venticinque capi la cifra di 9
mila euro. Poi senza conteggiare l'altra azienda che è commerciale:
io l'ho sentito così informalmente e ha detto: "io voglio solo che
mi pagano gli animali positivi, perché per gli altri io ho un altro
tipo di attività, non è un'attività agricola; mi paghino i positivi
e a me va bene così". Ma restiamo agli altri due allevamenti:
praticamente se noi facciamo un conto che sono stati abbattuti
tutti questi capi e alla cifra ridicola che è stata messa in
delibera per risarcimento di questi danni, noi ci chiediamo come è
potuto succedere che è sfuggito un danno così ingente a due aziende
che fanno solo quello per lavoro, che non hanno altre entrate, alle
quali non riusciamo a dargli una cifra giusta, non di guadagno ma
giusta, per andare a sostituire i capi.
Ricordo che tutte e due le aziende hanno già di nuovo
riacquistato i capi per continuare le loro attività, perché a volte
ti trovi in un momento che puoi anche decidere di smettere
l'attività se succede un caso gravissimo come questo, però magari
hai degli impegni da portare avanti con le misure del PSR
agroambientali che non puoi smettere come azienda, anche se è un
caso un po' di forza maggiore. Allora io mi chiedo se c'è una
tabella regionale che indichi il valore degli animali e su quali
basi è stato assegnato questo importo a queste aziende.
Presidente -
Per la risposta l'assessore Sapinet.
Sapinet (UV) -
Grazie collega Planaz. Mentre illustrava
la sua interpellanza, rileggevo la parte scritta. Da precisare che
nella parte scritta, quella che mi aveva comunicato qualche giorno
fa, lei chiede principalmente anche un discorso di tempistiche.
Ovviamente le risponderò sia sulle tempistiche che poi sulle
domande aggiuntive che mi ha posto oggi.
Ricordava nella sua interpellanza le delibere della Giunta
regionale che ha citato in premessa, la n. 1355 e la n. 1378 della
struttura competente, quindi Igiene e sanità pubblica e
veterinaria. Con queste delibere vengono ridefiniti i criteri per
la concessione degli aiuti agli allevatori, per appunto la
sostituzione degli animali positivi alla rinotracheite bovina
infettiva. Qui vengono cambiati, infatti, in esecuzione della legge
regionale n. 10 del 2020, modificando eccezionalmente i criteri
storicamente adottati sino al 2015. Questi criteri prevedevano un
limite massimo di sei animali che invece erano stati portati a
venti, la proprietà da un anno che è stata tolta e l'età massima di
sei anni dei capi acquistati portata a dieci.
Per quel che è il contenuto della sua interpellanza, dove mi
chiede quali azioni abbiamo messo in atto e in quale tempo, gli
uffici hanno ricevuto le richieste negli ultimi giorni di dicembre
e la concessione degli aiuti ai beneficiari è stata determinata con
un provvedimento dirigenziale, il n. 7663 del 29 dicembre 2020, e i
relativi importi, quelli da lei citati, saranno liquidati
all'inizio del mese di febbraio.
Ci sono stati diversi incontri con le aziende interessate che
hanno permesso di cogliere le varie sensibilità e anche
interessanti spunti, al fine di continuare e rafforzare l'attività
di monitoraggio all'interno della quale verranno inseriti analisi
del sangue delle bovine, oltre che sul latte, e del vincolo di
movimentazione per gli animali vaccinati, questo è per combattere
questa criticità anche in futuro.
Le azioni che si intendono mettere in campo in futuro per
prevedere aiuti fissi a quegli allevatori a cui fossero
diagnosticati dei soggetti positivi a questa malattia è di
modificare la legge regionale 4 del 2012, che appunto limitava
questi aiuti, sino all'ottenimento della qualifica di territorio
ufficialmente indenne, introducendo una modalità simile a quella
della corresponsione degli indennizzi per le altre malattie
soggette a profilassi obbligatoria prevedendo, magari con dei
limiti di un numero di capi indennizzabili per non indurre nessuno
a tentativi di frode, un compenso integrativo regionale per ogni
capo positivo abbattuto nella misura fino al 50% dell'importo che
deriva detraendo dal valore zootecnico dell'animale, stabilito
dalla Giunta regionale sulla base dei prezzi di mercato, gli
importi del valore economico della carcassa e dell'indennità di
abbattimento statale stabilito per le altre malattie.
Come le dicevo abbiamo incontrato alcune volte queste aziende,
questi giovani allevatori e concordo con lei sul fatto che sia
necessario e importante supportare queste aziende soprattutto in
questo momento così difficile. Pertanto, sono allo studio delle
misure per riuscire a riconoscere la reale entità del danno
provocato dal sinistro, soprattutto in valutazione del difficile
periodo nel quale stiamo vivendo.
Presidente -
Grazie Assessore. Per la replica il
consigliere Planaz ne ha facoltà.
Planaz (LEGA VDA) -
Assessore oggi non la ringrazio, è
stato poco esaustivo, io le ho fatto due domande ben precise: se
c'è una tabella che indichi il valore degli animali nella nostra
regione! Perché se noi facciamo il conto che su novanta capi
macellati c'è la ridicola cifra di 30.000 euro, dividendo per
novanta sono 300 euro a capo. Adesso io mi chiedo: lei che è
Assessore all'agricoltura, conosce il valore degli animali
produttivi della nostra regione, sì o no? Perché se lei mi dice che
conosce il valore degli animali nella nostra regione ed eroghiamo
300 euro a capo per animali che si sono dovuti abbattere
obbligatoriamente! Non è che uno ha deciso "mah, forse lo abbatto o
non lo abbatto". Voglio ricordare che dopo una vita di sacrifici
per selezionare una stalla di quaranta-cinquanta capi e da oggi a
domani te ne trovi senza, non è che giri la Valle e ti trovi di
nuovo cinquanta capi come quelli che avevi prima. C'è già un danno
di riproduzione e c'è un danno della mancata produzione sui mesi
che non hai più potuto produrre, in più magari ti trovi con degli
animali che dovrai sostituire, perché andando a comprare degli
animali non sempre hai la garanzia di avere degli animali
produttivi come quelli che avevi in stalla precedentemente.
È per questo motivo che io le chiedo e farò in modo di
controllare che questo accada: che si risarcisca i danni della
mancata produzione e che il risarcimento degli animali che sono
stati abbattuti a causa di questa malattia sia risarcito in modo
equo. E non mi accontento né io né chiunque altro di 300 euro a
capo. Questa cosa speriamo che non succeda più, perché abbiamo dei
controlli degli animali che vengono da fuori valle che sono
obbligati a rispettare le quarantene e tutti questi allevatori
hanno rispettato le loro regole e nessuno ha comprato penso animali
da fuori valle; poi lei mi cita "gli animali vaccinati". Se ci
accorgiamo oggi che alcuni animali ancora vaccinati dalle prime
vaccinazioni che venivano fatte possono essere portatori del virus,
in caso di circolo del virus in un periodo dove magari gli animali
incontrano l'influenza e tutto il resto, magari bisognava
accorgersene prima. Altrimenti noi facciamo pagare tutti questi
piccoli sbagli a questi pochi allevamenti: siamo solo più che
rimasti in pochi, in più questi giovani che ci sono qua e che hanno
speso tutta la loro vita per selezionare una stalla di bovini
idonea alla produzione del latte, poi li trattiamo in questo modo,
io penso che bisognerebbe valutare meglio ed essere a conoscenza
dei fatti.
In più le dico un'altra cosa: se noi andiamo a vedere lo storico
di queste aziende, hanno un rischio in più di contrarre la
malattia, ma per il semplice fatto che non hanno mai incontrato la
malattia neanche quando c'era il virus che circolava in tutta la
valle. Perché c'è stato un periodo in cui c'erano allevamenti che
erano completamente infetti ed allevamenti che erano completamente
indenni da questa malattia, e questi due allevamenti sono tra
questi. Allora bisognerebbe andare a vedere e a risarcire in modo
equo delle persone che hanno sempre lavorato bene e onestamente,
che oggi pagano il prezzo più caro per l'eradicamento di questa
malattia di cui non ne hanno le colpe.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK