Consiglio Regionale della Valle d'Aosta - Oggetto del Consiglio n. 268 del 14 maggio 1981 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 268 del 14 maggio 1981 - Resoconto
OGGETTO N. 268/81 - AUMENTO DEL CAPITALE SOCIALE DELLA CENTRALE
LAITIÈRE D'AOSTE. (Reiezione di mozione)
(Omissis) testo illeggibile
... dalla Giunta e credo che sarà discussa nella Commissione,
tuttavia, anche considerato il fatto che questa ristrutturazione ha
bisogno di un po' di tempo per essere messa a punto, noi crediamo
sia necessario aumentare il capitale sociale della Centrale del
Latte.
Abbiamo scritto nella mozione che l'aumento del capitale sociale
permette una maggiore libertà di manovra per la Centrale del Latte
che, in sostanza, si traduce praticamente, nella possibilità di
aumentare il fido in banca e, di conseguenza, una più elevata
disponibilità di liquidità per pagare i conferitori.
La mozione fa riferimento a ritardi nel pagamento dei compensi
per il latte conferito, si parla di alcuni mesi, mi risulta che in
questi giorni è stato pagato il latte di febbraio, e restano in
sospeso i mesi di marzo e aprile.
Crediamo che, evidentemente, il problema non sia solo quello di
ricapitalizzare la società, ma di migliorare la gestione della
Centrale del Latte che, per altro, ha ridotto notevolmente, in
questi ultimi anni, le perdite, e quindi si tratta di fare alcuni
interventi che permettano una migliore gestione. Questo aumento di
capitale ci sembra, tuttavia, necessario per le ragioni che ho
prima elencate e in questo senso chiediamo al Consiglio e alla
Giunta di provvedere con un disegno di legge che aumenti questo
capitale sociale.
Presidente
- Ha chiesto di parlare il Consigliere Voyat.
Ne ha facoltà.
Voyat
(UV)
- Se in futuro ci saranno delle
disponibilità non avremo niente in contrario all'aumento del
capitale. Bisogna, però, ricordare che in questo stesso Consiglio
si è votato per la diminuzione del capitale e ci sono state delle
dichiarazioni di Consiglieri circa la inopportunità di una
decisione presa in modo affrettato comunque - non mi ricordo se
all'unanimità o in maggioranza - la decisione è stata presa.
A questa mancanza si potrebbe tuttavia supplire con
integrazioni, fatte in tempo, del capitale cioè senza aspettare
troppo, senza che gli interessi passivi pesino troppo sul bilancio
della Centrale del Latte, oppure pur aumentando il capitale
sociale, facendo in futuro una fidejussione alla Centrale del
Latte, in modo che quando gli impegni finanziari sono impellenti,
la Centrale del Latte possa usufruire di fondi bancari con una
certa garanzia da parte della Regione, e di integrazione degli
interessi da parte della Regione stessa. Riconosciamo che,
evidentemente la mancanza di fondi porti degli scompensi, degli
oneri anche e soprattutto ai conferitori del latte, però la cosa
che non accettiamo da parte del Partito Comunista è il riferimento
nella premessa al forte carico di interessi passivi e ad un
continuo deficit di gestione. Bisogna ricordare, intanto, che il
deficit di gestione, in questi ultimi anni, è sempre in
diminuzione. Quest'anno sembra che i responsabili della Centrale
del Latte parlino di non più 35/40 milioni di deficit. A questo
punto, sarebbe bene che il Partito Comunista si ricordasse delle
gestioni fallimentari che ci sono state alla Centrale del Latte,
quando il Partito Comunista era responsabile, cioè quando i deficit
superavano i 200 milioni, non i 30 milioni. Non si deve, quindi,
adesso in tutti i casi rimproverare questo Assessorato, questa
maggioranza o questa amministrazione della Centrale del Latte
perché, bilancio alla mano, si può vedere che la collaborazione,
anche se ancora perfettibile, tra Amministrazione regionale e
Consiglio di Amministrazione della Centrale del Latte ha portato a
una diminuzione del deficit. Qui mi permetto, evidentemente a
titolo personale, di fare un piccolo riconoscimento all'opera
dell'attuale Presidente della Centrale del Latte, che con la
collaborazione del Consiglio di Amministrazione ha reso possibile
la diminuzione di questo deficit e in collaborazione con
l'Assessorato, la previsione di una ristrutturazione, almeno
iniziale, tecnica, che verrà presentata dall'Assessore alla
Commissione per lo Sviluppo Economico.
Presidente
- Ha chiesto di parlare il Consigliere
Minuzzo. Ne ha facoltà.
Minuzzo (PSDI)
- Ritengo che il problema della Centrale
del Latte sia di imminente soluzione, anche perché il Presidente
della III Commissione ha inviato una convocazione ai Commissari in
cui all'ordine del giorno vi è il problema della ristrutturazione
della Centrale del Latte.
Per evitare possibile polemiche che, certamente, non
contribuiscono alla risoluzione di questo annoso problema - ed è
per questo che non rispondono al collega Voyat in merito ai deficit
subiti dalla Centrale del Latte nella sua gestione - chiedo ai
proponenti e al Consiglio regionale di soprassedere alla votazione
di questa mozione rinviandola al primo o al secondo Consiglio di
giugno, in modo che la Commissione Sviluppo Economico avrà già
potuto esaminare il problema della ristrutturazione della Centrale
del Latte, per cui l'eventuale aumento del capitale sociale potrà
rientrare in un discorso organico di ristrutturazione della
Centrale stessa, invece di prendere delle decisioni estemporanee,
senza una verifica di quelle che effettivamente sono le volontà
della Regione, della Giunta e del Consiglio regionale per la
risoluzione di questo problema. Io chiedo quindi ai proponenti se
non ritengono utile soprassedere alla discussione e alla
conseguente votazione di questa mozione per portarla nella prima o
nella seconda adunanza del Consiglio Regionale del mese di
giugno.
Presidente
- Ha chiesto di parlare il Consigliere Cout.
Ne ha facoltà.
Cout
(PCI)
- Intervengo solo perché, in qualche
modo, siamo stati tirati in causa dal Consigliere Voyat.
Rifiuto questo modo di porre il problema della Centrale del
Latte perché dopo discussioni su discussioni, dopo che sono stati
presentati piani su piani per la ristrutturazione del latte, penso
che non si possa arrivare in Consiglio e fare quasi una
contrapposizione fra posizioni del PCI e Assessorato.
Penso che questo sia un problema ben più vasto che implichi
un'analisi delle effettive esigenze di modificazione nella
struttura, nell'organizzazione della Centrale del Latte e sulla
base di questa fare in Consiglio delle scelte, possibilmente
unitarie per una soluzione che deve cercare di andare a ridurre
sempre di più le perdite come giustamente Tonino aveva prima fatto
rilevare. Il problema è, secondo me, di arrivare quanto più
possibile vicino ad un bilancio che sia, anche se non in attivo,
almeno pari.
La Centrale del Latte, diverse volte in Commissione, è stata
posta nella luce di un servizio sociale; tant'è vero che si è
parlato di latte nelle scuole, di un servizio che garantisca un
certo tipo di prodotto e che implica, quindi, la necessità di
aiutarla attraverso contributi.
C'è inoltre il grosso problema del prezzo al produttore per il
conferimento del latte che sappiamo potrebbe prendere fuori ad un
prezzo inferiore.
Si è visto in Commissione che altre questioni possono essere
discusse e approfondite: si possono razionalizzare l'organizzazione
ed il conferimento - e qui alcune scelte sono già indicate nel
progresso che verrà indicato dall'Assessore Marcoz, - si può
pensare a migliorare il commercio dei prodotti; si può pensare ad
eliminare il surplus del latte facendo della Centrale del Latte una
centrale di trasformazione, invece di mantenere il caseificio
annesso, che è una della maggiori cause di deficit.
La nostra proposta è di individuare le cause che producono delle
perdite fin dall'inizio, quali gli interessi passivi,
l'impossibilità di contrarre le operazioni bancarie. Questo aumento
di capitale va proprio quindi nel senso di eliminare all'origine le
cause del passivo. Il problema non è di coprire il deficit, ma di
prevenire il più possibile.
Ritengo che soprassedere su questa decisione significhi
rimandare ancora la discussione - anche se è vero che si discuterà
di questo piano di ristrutturazione - e che ci debba essere su
questo un impegno dell'Assessorato, per cui sarebbe bene sentire
che cosa pensa l'Assessore e quali sono le sue eventuali
proposte.
Presidente
- Ha chiesto di parlare l'Assessore
all'Agricoltura e Foreste, Marcoz. Ne ha facoltà.
Marcoz
(UV)
- Per evitare le polemiche il più
possibile mi assocerei alla richiesta fatta dal Consigliere
Minuzzo.
I vari disegni, le varie proposte a conoscenza dei Commissari
sono cinque o sei, e penso che la settimana prossima il Presidente
Maquignaz convocherà la III Commissione per discutere di tutto
l'andamento della Centrale del Latte. Sarei d'accordo, come dice
Minuzzo, che nella prima quindicina del mese di giugno venisse in
Consiglio la ristrutturazione definitiva della Centrale del
Latte.
Il collega Voyat ha sollevato alcune obiezioni a cui io volevo
far cenno, soprattutto in Commissione; si parla tanto di interessi
passivi che sono una spina nella Centrale del Latte. A parte il
fatto che siamo scesi sui 35 milioni di deficit, - cosa
sopportabilissima, vista la funzione sociale, come dice Cout, della
Centrale del Latte - certamente, mi sono trovato in una situazione
diversa da quella attuale perché, secondo il Codice Civile il
capitale sociale non può essere utilizzato per spese di esercizio,
ma solamente per far fronte alle azioni dei sottoscritti.
Ufficialmente non si dovrebbe mai intaccare il Capitale sociale,
quindi che siano 220 o 440 milioni non ha nessuna importanza. Il
minimo di capitale come società per azioni sono 200 milioni quindi
una volta che c'è questo è più che sufficiente. Ecco; mi rifiuto
quindi di votare una mozione di questo tipo, mentre sono d'accordo
nel discutere per trovare la soluzione cosicché la Centrale del
Latte abbia questo fondo disponibile per far fronte a quei due o
tre mesi di spesa per il pagamento del latte.
In questo senso, accetterei la raccomandazione di Cout di
portare in Commissione questi problemi della Centrale del Latte ma
non posso accettare questa mozione del PCI.
Presidente
- Ha chiesto di parlare il Consigliere Voyat.
Ne ha facoltà.
Voyat
(UV)
- Non voglio addentrarmi,
evidentemente, nelle questioni tecniche della Centrale del Latte.
Voglio solo ribadire a Cout che non è questione di polemica, ma di
dire la verità così com'è. Non si può, infatti direttamente o
indirettamente, come forza politica, aver portato la Centrale del
Latte sul baratro del fallimento, con dei deficit di 200/250
milioni e poi presentarsi in Consiglio e dire tutti insieme:
dobbiamo trovare una soluzione. Ritengo che bisognerebbe avere la
correttezza morale di dire: fino adesso le cose non sono andate
adesso stanno andando un po' meglio mettiamoci insieme a lavorare
per questo, riconoscere quindi che qualcosa di buono è stato fatto
e si sta andando a soluzione.
Non si può venire qui ad accusare o almeno far sottintendere che
la responsabilità è o dell'Assessore perché ha ridotto il capitale
sociale o dell'Amministrazione della Centrale del Latte, e chiedere
la collaborazione di tutti, quando si è responsabili, a monte, del
disastro che c'é.
Presidente
- Ha chiesto di parlare il Consigliere
Maquignaz. Ne ha facoltà.
Maquignaz
(DP)
- Voglio fare una comunicazione:
avrei provveduto a convocare la Commissione Sviluppo Economico per
il giorno 18 maggio alle ore 15, purtroppo molti Commissari hanno
già comunicato che non potranno partecipare alla riunione, per cui
la Commissione dovrà essere convocata in data da destinarsi.
Probabilmente, poiché alcuni Commissari staranno via per dieci o
quindici giorni, questa dovrà essere prorogata a dopo il prossimo
Consiglio, cioè dopo il 29.
Presidente
- Colleghi Consiglieri, è stata formalizzata
una proposta di soprassedere all'esame, discussione e votazione di
questa mozione fino a che la terza Commissione non avrà affrontato
il problema e formulato delle proposte. I presentatori della
mozione ritengono che sia una proposta accettabile?
Ha chiesto di parlare il Consigliere Tonino. Ne ha facoltà.
Tonino
(PCI)
- Per quanto concerne il contenuto
della mozione, nella proposta che la Giunta ha fatto e ha portato
in Commissione non si conosce il riferimento al miglioramento della
situazione e della disponibilità finanziaria della Centrale, per
cui questa parte mancante del discorso perché è essenzialmente un
discorso di ristrutturazione tecnica del funzionamento, è
importante, secondo noi, che sia affermata in questa sede.
Noi restiamo convinti che una strada sia quella dell'aumento del
capitale sociale, possono esserci anche altre strade e possiamo
elencarle nella mozione se l'Assessore ci tiene, perché crediamo
che sia la fidejussione, sia un fondo di rotazione siano anch'esse
strade da seguire.
Quello che ci sembra importante riaffermare oggi è che c'è la
necessità di fornire alla Centrale del Latte un capitale di
esercizio che permetta una gestione, da un punto di vista
finanziario, migliore. Questa è l'esigenza che vorremmo riaffermare
oggi, se possibile, con questa mozione. Siamo, perciò, disponibili
ad eventuali correzioni, ma non disponibili ad un rinvio perché, ci
sembra, questa, una parte essenziale che manca nelle proposte fatte
finora.
Per quanto riguarda le polemiche da caffè che fa Voyat, io credo
che abbia già risposto Cout. In ogni caso, ho riconosciuto
all'inizio, che la Centrale del Latte ha oggi una situazione
finanziaria migliore e non ho difficoltà a riconoscere che questo è
merito sia dell'attuale Presidente che del Vice Presidente. È il
Consiglio di Amministrazione della Centrale del Latte che è
riuscito a sanare una situazione diventata difficile per mancati
interventi della Regione e per cattive scelte di carattere
aziendale. Ma in questo Consiglio di Amministrazione ci siamo anche
noi, caro Voyat, per cui questa migliore situazione non è merito di
una sola forza politica, ma di coloro che al suo interno hanno
lavorato seriamente. Un intervento di ristrutturazione è urgente,
questo Consiglio di Amministrazione lo sta chiedendo da anni,
mentre la Giunta regionale arriva oggi, con anni di ritardo, su
questa esigenza improcrastinabile.
Tutti, ormai, siamo d'accordo che deve essere fatto nel più
breve tempo possibile, è oggettivo quindi che siamo in presenza di
un ritardo clamoroso.
Questa è la verità dei fatti, il resto è, credimi, veramente
soltanto della propaganda spicciola che non vale neanche la pena
discutere.
Insistiamo sulla mozione. La nostra convinzione è che oggi sia
necessario riaffermare quell'aspetto che non è contenuto nelle
proposte fatte oggi.
Presidente
- Altri che chiedono la parola?
Allora, mi sembra che i proponenti non accolgano l'invito del
Consigliere Minuzzo e che chiedono la votazione della mozione.
Ha chiesto di parlare il Consigliere Faval, ne ha facoltà.
Faval (UV)
- Dal punto di vista politico mi pare che non
vi sia alcuna difficoltà ad accettare la richiesta fatta dal
Consigliere Minuzzo, nel senso che voi qui proponete una soluzione
ben precisa: la Commissione, della quale fate parte anche voi,
potrebbe, come è stato anche detto dall'Assessore, da un punto di
vista tecnico, prevedere una soluzione di tipo diverso. È prematuro
per il Consiglio chiedere alla Giunta di impegnarsi unicamente in
quella direzione proprio perché sappiamo tutti che la Commissione
competente è stata convocata per discutere questo argomento, quindi
potrebbe anche sortirne una soluzione diversa voluta da tutti.
Presidente
- Ha chiesto di parlare il Consigliere Tonino.
Ne ha facoltà.
Tonino
(PCI)
- Ho detto che ero disposto ad
aggiungere anche soluzioni diverse. Potremmo mettere una
formulazione più generica e cioè presentare un disegno di legge che
possa risolvere i problemi finanziari della Centrale del Latte.
Proporrei un emendamento: sostituire la frase
"per l'aumento del
capitale sociale" con "che possa risolvere i problemi finanziari
della Centrale Laitière d'Aoste".
Presidente
- Ha chiesto di parlare il Consigliere
Minuzzo. Ne ha facoltà.
Minuzzo
(PSDI)
- Premetto che l'emendamento
proposto dal collega Tonino, comunque, non serve a farmi cambiare
opinione e votare questa mozione. Votare questa mozione, in
effetti, con gli emendamenti proposti dal collega Tonino servirebbe
unicamente a prendere e a perdere ulteriore tempo, perché la
Commissione - lo ha annunciato anche il Consigliere Maquignaz - è
stata convocate per studiare e risolvere il problema della
ristrutturazione su documentazioni, dossier, studi già in possesso
di tutti i Commissari, a questo punto la Giunta Regionale, secondo
la proposta fatta dal collega Tonino, dovrebbe fare un elaborato
suo, presentarlo alla Presidenza del Consiglio, da lì far ripartire
tutto l'iter. A me sembra che sia un ulteriore perdita di tempo e
non riesco a capire il perché non si voglia soprassedere alla
votazione di questa mozione che, in fondo non risolve assolutamente
niente. Dico sinceramente: non accetto questa mozione; rinviamola
alla seconda quindicina di giugno, dopo di che, se la Commissione
non ha lavorato per motivi diversi il Gruppo Comunista potrà
prendere delle posizione: come giustamente ha detto il collega
Faval, della Commissione Sviluppo Economico, competente in materia,
fa parte anche il rappresentante del Gruppo Comunista che, in
quella sede potrà portare tutte le proposte di ristrutturazione, di
ripianamento del problema economico della Centrale del Latte che
ritiene necessarie.
Il problema finanziario della Centrale del Latte si risolve solo
ed unicamente con una ristrutturazione se non vogliamo solo porre
una pezza. Diamo un miliardo -come diceva il collega Viberti - alla
Centrale del Latte e risolviamo il problema finanziario, però
rimane comunque il problema di fondo nella gestione per gli anni a
venire, per cui ci deve essere un discorso globale.
Presidente
- Ha chiesto di parlare il Consigliere
Viberti. Ne ha facoltà.
Viberti
(DPROL)
- Solo per una precisazione,
perché in futuro resterà scritto che il Consigliere Viberti ha
detto di dare un miliardo alla Centrale del Latte.
Questa era una battuta che io facevo all'indirizzo
dell'Assessore ai Lavori Pubblici, il quale dimostrava di non
capire quali altri metodi ci fossero, oltre a un rifinanziamento
nel capitale sociale della Centrale del Latte per risolvere i
problemi, io gliene ho indicato uno al quale, per altro, questa
Giunta fa ricorso molto spesso ed in molte occasioni. Era, però, lo
ripeto, a livello di battuta, non penso assolutamente che si
possono risolvere i problemi regalando un miliardo alla Centrale;
faccio parte della Commissione dello Sviluppo Economico e a più
riprese ci siamo trovati di fronte ad una serie di elaborati che
sembravano dare una soluzione, o per lo meno, presentare quali
erano i problemi che costituivano, per la Centrale del Latte,
impedimento ad arrivare almeno al pareggio e mi auguro che questa
volta si possa arrivare ad una soluzione definitiva, tramite la
discussione in Commissione.
Sinceramente, per quello che riguarda questa mozione, non so che
tipo di posizione prendere, capisco che il Partito Comunista
intenda fare delle pressioni, e in questo senso, per una scelta
politica, voterò questa mozione, ma effettivamente non riesco a
capire quale tipo di soluzione prospetti questo deliberato. Direi,
piuttosto, se si vuole fare una scelta politica e dare un impegno
più preciso alla Giunta: togliamo addirittura "nel più breve tempo
possibile", mettiamo un impegno fisso "entro due mesi", così
troverei più comprensibile questo tipo di intervento.
Me ne scuso con i compagni del Partito Comunista, ma mi pare che
il loro atteggiamento sia troppo spesso quello di picchiare con la
mano sinistra, ma con la mano destra, poi, attenuare il colpo, per
cui o si picchia o non si picchia nei confronti di questa
Giunta.
Personalmente, lo ripeto, è una scelta politica, voto a favore
di questo deliberato così modificato, però se si vogliono ottenere
delle cose bisogna anche avere la serietà ed il coraggio di
chiederle come si ritiene che sia opportuno.
Presidente
- Ha chiesto di parlare il Consigliere Marcoz.
Ne ha facoltà.
Marcoz
(UV)
- Noi, onestamente, non possiamo
votare questo deliberato, quindi diciamo al Partito Comunista; o si
chiede il rinvio di questa mozione o altrimenti voteremo contro
come maggioranza.
Presidente
- Giunti a questo punto mi sembra che la
soluzione migliore sia quella di chiedere al Consiglio di
pronunciarsi. Ora, siccome non è stata formalizzata la proposta di
rinvio e i proponenti chiedono che sia votata la mozione...
Ha chiesto di parlare il Consigliere Minuzzo, ne ha facoltà.
Minuzzo
(PSDI)
- Io ho formalizzato la
sospensione. Formalizzo; l'ho ribadito due volte, ho fatto
l'invito, ripetuto nel secondo intervento.
Presidente
- Ha chiesto di parlare il Consigliere Tonino.
Ne ha facoltà.
Tonino
(PCI)
- Io credo sia opportuno mettere ai
voti la richiesta di rinvio che non accettiamo e spiego il
perché.
La proposta avanzata dalla Giunta è una proposta di
ristrutturazione di carattere tecnico e non prevede alcun
intervento di carattere finanziario.
Ora, è opportuno che in Commissione noi discutiamo di questo
aspetto, ma è altrettanto chiaro che un disegno di legge al
proposito debba presentarlo la Giunta. Che poi questo disegno di
legge preveda un contributo a fondo perso, il fondo di rotazione,
la fidejussione o l'aumento del capitale, questo è un elemento che
discuteremo nella Commissione e su cui è giusto che la Giunta
cominci a pensare.
Queste sono le ragioni per cui, secondo noi, l'impegno della
Giunta di predisporre il disegno di legge per migliorare la
situazione finanziaria deve essere un impegno che il Consiglio deve
dare alla Giunta, Viberti, non so se questo vuol dire picchiare
forte o no, credo sia un compito che spetta alla Giunta.
Presidente
- Allora, il Consigliere Minuzzo formalizza la
proposta di rinvio della votazione ai sensi dell'articolo 51.
Sulla proposta di rinvio ha chiesto di parlare il Consigliere
Voyat. Ne ha facoltà.
Voyat
(UV)
- Come ha già detto l'Assessore noi
chiediamo di rinviare. Questa mozione infatti parla di aumentare il
capitale sociale mentre nel futuro può darsi che l'Assessore si
possa presentare con altre soluzioni, visto che ha già detto che
l'aumento del capitale sociale non ha, adesso, possibilità di
farlo.
Presidente
- Voglio precisare, perché non ci siano
equivoci, che la proposta di rinvio si riferisce al testo originale
della mozione, non al testo emendato, in quanto il testo emendato
ora, mi sembra, la proposta subordinata per trovare una soluzione
al problema. La formalizzazione è per l'iscrizione della mozione
all'ordine del giorno nella seconda quindicina di giugno.
Metto in votazione la proposta di rinvio.
Esito della votazione:
Presenti: 28
Votanti: 12
Astenuti: 16
Maggioranza: 15
Favorevoli: 2
Contrari: 10
Il Consiglio non approva.
Presidente
- Metto in votazione la mozione nel testo
emendato dai proponenti la mozione.
Esito della votazione:
Presenti: 28
Votanti: 27
Astenuti: 1 (De Grandis)
Maggioranza richiesta: 15
Favorevoli: 10
Contrari: 17 (DC+UV+DP+UVP+PSDI)
Il Consiglio non approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK