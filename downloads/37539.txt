Consiglio Regionale della Valle d'Aosta - Oggetto del Consiglio n. 1290 del 11 giugno 2015 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CASA DA GIOCO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1290 del 11 giugno 2015 - Resoconto
OGGETTO N. 1290/XIV - Approvazione del bilancio al 31
dicembre 2014 della Gestione Straordinaria in liquidazione per
l'esercizio della Casa da gioco di Saint-Vincent, a norma
dell'articolo 8 della legge regionale 21 dicembre 1993, n.
88.
Presidente
- La parola all'Assessore Perron.
Perron (UV)
- Grazie Signor Presidente.
La Casino de la Vallée Gestione Straordinaria fu istituita nel
1993, con la legge 88, come ho già illustrato a quest'aula.
Successivamente la legge 36 del 2001 ha istituito la Casino de la
Vallée società per azioni e autorizzato la messa in liquidazione
della Gestione Straordinaria che è iniziata, quindi, il primo
gennaio 2003. Con l'avvio della liquidazione il Comitato di
gestione che esisteva precedentemente è stato sostituito dal
liquidatore, nella persona del ragionier Bo.La funzione principale
della liquidazione, cioè pagamento dei debiti, incasso dei crediti
e sistemazioni contabili, è stata assolta all'inizio della
procedura di liquidazione.
Ad oggi, di fatto, cosa succede? Di fatto la procedura di
liquidazione si protrae unicamente e obbligatoriamente per gestire
i numerosi contenziosi che sono in essere da tempo, in difesa dalle
pretese finanziarie di terzi. Vorrei evidenziare che l'enorme
contenzioso iniziale si è ridotto nel tempo, anche se solo
lievemente a causa del comportamento del gruppo Léfèbvre, che in
sede contenziosa si oppone in ogni grado di giudizio alle numerose
sentenze loro avverse, per le quali perdono, ma per le quali,
godendo del fatto che le società del gruppo hanno sede in paradisi
fiscali, non provvedono al pagamento delle spese di giudizio, a cui
vengono puntualmente condannati. Quindi il bilancio è formato da
poche poste, anche se sono significative, non ci sono immobili, non
vi è personale dipendente. Il bilancio della Gestione Straordinaria
è semplificato, si risparmiano in questo modo i costi della
revisione contabile. Quindi il bilancio al 31 dicembre 2014 non
rileva particolari evoluzioni del contenzioso, il conto economico
evidenzia una perdita di 90.000 euro per il 2014, contro i 130.000
dell'anno precedente, con questo si darà copertura con le riserve
accantonate in passato. Nello specifico ci sono crediti per
2.170.000, sono svalutati per 2.059.000 euro, come ho detto, per la
dubbia esigibilità connessa alle difficoltà di recupero. I crediti
netti sono pari a 112.000 euro nei confronti di terzi ai quali si
aggiungono 6.900 euro di crediti tributari. I debiti sono debiti a
lungo termine, pari a 1.600.000 euro, a cui si aggiungono 190.000
euro di debiti nei confronti dei fornitori. Quindi la perdita di
esercizio è pari a 90.000 euro e viene assorbita dagli utili degli
anni precedenti, portando così un patrimonio netto positivo di
24.000 euro. Stante la natura di questi crediti, dagli esiti
infruttuosi, e dalle azioni volte all'ottenimento delle somme
spettanti - queste società hanno sede, come dicevo, in paradisi
fiscali - il liquidatore ha ritenuto ragionevole rappresentarle
come una remota se non impossibile probabilità di incasso, quindi
ha provveduto a iscrivere un fondo per la loro integrale
svalutazione. Quindi la perdita è generata da costi per acquisto di
beni e servizi, che sono costituiti sostanzialmente da spese
legali, spese notarili, collaborazioni professionali.
Voglio informare il Consiglio, e di questo voglio ringraziare
pubblicamente il liquidatore Romano Bo, che il compenso del
liquidatore dal primo gennaio 2015 è stato ridotto ulteriormente
rispetto al passato, già ridotto a 21.000 euro, ora ridotto a
15.000 euro, proprio in considerazione della ridotta attività che è
stata posta a carico della società. Di questo chiedo quindi
l'approvazione in Consiglio regionale, per poter dar corso agli
adempimenti del caso. Grazie.
Si dà atto che dalle ore 10,49 assume la presidenza il
Vicepresidente Follien.
Follien (Presidente)
- Grazie Assessore per
l'illustrazione. Apriamo la discussione generale. Colleghi vi
invito a prenotarvi per intervenire. Non ci sono interventi. Se non
ci sono interventi chiudiamo la discussione generale. Discussione
generale chiusa. Se non ci sono interventi possiamo passare alla
votazione dell'atto. Votazione aperta. Colleghi votate. Votazione
chiusa.
Presenti: 32
Votanti: 20
Favorevoli: 20
Astenuti 12 (Bertschy, Certan, Chatrian, Cognetta, Fabbri,
Gerandin, Grosjean, Morelli, Nogara, Roscio, Rosset, Laurent
Viérin)
Il Consiglio approva.
Passiamo all'esame del punto 40 all'ordine del giorno. Colleghi,
ricordo che verranno trattati congiuntamente i punti 40 e 41,
quindi chiederei al collega Segretario Roscio di leggere anche il
punto 41, con all'esame il testo della II Commissione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK