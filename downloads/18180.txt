Consiglio Regionale della Valle d'Aosta - Oggetto del Consiglio n. 1273 del 19 aprile 2000 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
AMBIENTE
TRASPORTI E VIABILITÀ
Viabilità
Precedente
Successivo
Resoconto integrale del dibattito dell'aula
Oggetto del Consiglio n. 1273 del 19 aprile 2000 - Resoconto
OGGETTO N. 1273/XI Rimozione del ponte provvisorio in
località Crétaz del Comune di Cogne e interventi di
riqualificazione dell'intera zona. (Interpellanza)
Interpellanza Ricordato che a seguito
dell’alluvione del 1993 venne costruito in località
Cretaz del Comune di Cogne un ponte provvisorio sul torrente Grand
Eyvia, in sostituzione del ponte sulla strada regionale n. 47,
rimasto seriamente lesionato;
Osservato il ponte a suo tempo danneggiato è stato rimesso in
pristino, tanto che il traffico vi scorre normalmente;
Rilevato come il ponte provvisorio, pur avendo cessato le sue
funzioni, non sia stato ancor rimosso, dando brutta immagine di sé
a valdostani e turisti;
i sottoscritti Consiglieri regionali
Interpellano
l’Assessore competente per sapere:
1) se e quando verrà rimosso il ponte provvisorio costruito in
località Cretaz del Comune di Cogne, a seguito dei danni provocati
dall’alluvione del 1993;
2) se è intenzione dell’Amministrazione rimettere
in pristino l’intera zona interessata dal percorso
alternativo e provvisorio, ora dismesso, attraverso idonei
interventi di riqualificazione ambientale.
F.to: Curtaz - Beneforti
Presidente
La parola al Consigliere Curtaz.
Curtaz (PVA-cU)
Brevissima presentazione
dell'interpellanza. Come fanno i "Cognen" e molti turisti, il
sottoscritto passa spesso a Crétaz dove a fine 1993, a seguito
della famosa alluvione che ha colpito la nostra regione, era stato
lesionato fortemente il ponte che attraversa, sopra l'abitato di
Crétaz, la Grand Eyvia ed era stato costruito un ponte provvisorio
fatto con degli enormi tubi posizionati sul greto del torrente, poi
con tempi piuttosto lunghi il ponte lesionato è stato rimesso in
sesto e viene riutilizzato ormai da parecchi mesi.
Nello stesso tempo però il ponte provvisorio non è stato rimosso
ed è lì a dare una brutta immagine di sé perché non è un bel ponte,
non è in una zona dove può fare buona figura, quindi sarebbe il
caso di rimettere in pristino quell’area e, chiedo
io, visto che questo ponte è ai margini di una zona piuttosto
malmessa sotto il profilo ambientale, se sono previsti degli
interventi nell'intera zona interessata dal percorso alternativo
provvisorio, ora dismesso, attraverso interventi di
riqualificazione ambientale.
Presidente
La parola all'Assessore al territorio, ambiente
e opere pubbliche, Vallet.
Vallet (UV)
I lavori di ripristino del ponte di Crétaz
sulla strada regionale danneggiata dall'alluvione del 1993 sono
stati conclusi nel mese di novembre del 1999.
Con la delibera n. 4821 del 20 dicembre 1999 sono stati
approvati e finanziati i lavori di ripristino dei terreni in
corrispondenza della variante provvisoria, comprendenti la
rimozione del guado che ormai non è più necessario.
Con il provvedimento n. 635 del 15 febbraio 2000 il Dirigente
del Servizio costruzioni stradali ha affidato i lavori da eseguire
in economia comprendenti oltre la rimozione del guado provvisorio e
del tracciato stradale sulla sinistra orografica anche la relativa
sistemazione a verde della zona.
Su espressa richiesta del Comune di Cogne si prevede invece il
mantenimento del tratto di strada in destra orografica che conduce
alla discarica di inerti provenienti dall'attività mineraria e alla
zona destinata alle attività artigianali.
Quindi, dal punto di vista amministrativo, tutto è stato
predisposto; considerando la stagione e considerando l'imminenza
della Pasqua i lavori verranno iniziati nell'ultima settimana di
aprile e realizzati, credo, in brevissimo tempo.
Presidente
La parola al Consigliere Curtaz.
Curtaz (PVA-cU)
Mi dichiaro soddisfatto della
risposta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK