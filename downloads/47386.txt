Consiglio Regionale della Valle d'Aosta - Oggetto del Consiglio n. 3661 del 23 maggio 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Piano socio-sanitario regionale
RICERCA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3661 del 23 maggio 2024 - Resoconto
OGGETTO N. 3661/XVI - Interpellanza: "Approvazione del
progetto regionale finalizzato a sperimentare metodi innovativi di
presa in carico delle persone affette da cefalea primaria
cronica".
Bertin (Presidente) -
Punto n. 42. Come per la
precedente, si procederà con una lettura della risposta, seguirà la
replica dell'interpellante. Si è prenotato il Presidente della
Regione, ne ha facoltà.
Testolin (UV) -
I Consiglieri Manfrin e Lavy interpellano
il Governo: "Se sia stato deliberato il progetto regionale, così
come previsto dalle disposizioni citate"; "In caso contrario per
quale motivo non sia stato deliberato nelle tempistiche previste"
e, terzo quesito, "Quali siano le tempistiche di elaborazione del
progetto".
Confermiamo la sensibilità dell'Assessorato e dell'Azienda USL
sul tema della cefalea primaria cronica, che ha trovato riscontro
sia nella veicolazione della mozione approvata dal Consiglio
regionale nel 2022 presso le istituzioni centrali, sia nell'avvio
delle attività per l'elaborazione di un progetto regionale sul
tema, pur non avendo ricevuto in Valle d'Aosta finanziamenti
dedicati da parte dello Stato.
Il decreto del Ministero della salute, 23 marzo 2023,
concernente la sperimentazione di progetti regionali sulla cefalea
primaria cronica, ai sensi della legge 81/2020, non prevede alcun
finanziamento per le Regioni e Province a Statuto speciale,
pertanto le Regioni e le Province autonome, non comprese in alcun
finanziamento statale ma che hanno comunque scelto di lavorare sul
progetto concernente la cefalea primaria cronica non hanno le
scadenze citate nell'interpellanza, in quanto le stesse sono
riferite ai soli fini di rendicontazione per l'erogazione dei fondi
statali.
Nell'autunno 2023 abbiamo avviato i confronti per l'elaborazione
di un progetto regionale sulla cefalea primaria cronica, convocando
una prima riunione con il direttore sanitario dell'Azienda USL,
allora il dottor Giardini, e la coordinatrice nazionale di AI.Ce.,
Fondazione Onlus, il gruppo operativo del Centro italiano di
ricerche neurologiche avanzate.
In tale incontro la coordinatrice di AI.Ce., nonostante fosse
dispiaciuta che lo Stato avesse limitato i finanziamenti per i
progetti solo a una parte delle Regioni, si è complimentata per
l'impegno della nostra Regione a voler comunque intraprendere
autonomamente un percorso nel senso indicato dalle linee
d'indirizzo ministeriali.
Tra le attività progettuali in corso di elaborazione vi è la
definizione di un modello per la presa in carico del paziente
valdostano con cefalea cronica: il modello include l'utilizzo di un
regime ambulatoriale e di day hospital, di farmaci innovativi e il
potenziamento di strumenti strategici, quali la telemedicina, per
favorire aspetti fondamentali quali le televisite di controllo, la
condivisione di monitoraggio del diario della cefalea e il sostegno
psicologico del paziente.
A tale proposito, risulta estremamente proficua la nuova
convenzione stipulata lo scorso 8 maggio tra l'Azienda USL e la
Fondazione Istituto Neurologico nazionale Mondino di Pavia,
eccellenza italiana ed europea nell'ambito dello studio della cura
delle cefalee, nonché sede nazionale dell'Alleanza Cefalalgici,
ispiratrice del progetto stesso.
In tal senso è importante evidenziare come l'Azienda USL abbia
riattivato, nei primi mesi dell'anno in corso, il Centro per la
diagnosi e cura delle cefalee - riconosciuto sia a livello
regionale sia a livello nazionale - con le agende CUP dedicate alle
visite neurologiche per cefalea e alle visite urgenti per cefalea
cronica.
La presenza di un centro cefalee attivo è infatti condizione
necessaria e anticipata prima di tutto per l'erogazione dei LEA e
poi per la realizzazione di progetti come quelli oggetto di
quest'iniziativa.
Il Centro regionale per la diagnosi e cura delle cefalee ha
anche partecipato alla sperimentazione degli anticorpi monoclonali
specifici per il trattamento di profilassi dell'emicrania cronica
recentemente introdotti. Il Centro è inoltre fra i primi in Italia
per la somministrazione del farmaco in base alla popolazione
residente. Di tale attività è data evidenza nei registri AIFA di
monitoraggio farmacologico per il controllo dell'appropriatezza
prescrittiva dei medicinali autorizzati.
Presidente -
Per la replica, consigliere Manfrin.
Manfrin (LEGA VDA) -
Ovviamente esprimerò la mancata
soddisfazione a quest'interrogazione, la esprimo a lei in quanto
rappresentante, la esprimerò anche ovviamente all'Assessore, e
motivo questa mancata soddisfazione.
In primis perché viene detto che in realtà le Regioni e le
Province autonome non possono accedere a questo riparto di fondi
nazionali; io ho la tabella dei progetti e dei fondi che sono stati
ripartiti per chi ha correttamente presentato progetti secondo le
scadenze, quindi entro dicembre 2023, e, per esempio, una su tutte,
la Regione Sicilia, che ha uno Statuto di autonomia, ha beneficiato
di 450 mila euro per il progetto, quindi quasi mezzo milione di
euro, eppure è una Regione autonoma.
A questo proposito giova anche guardare il decreto ministeriale
con il quale si stabilisce la progettazione, dove non c'è alcuna
preclusione per le Regioni e le Province autonome ma questo
progetto è esteso a tutti, quindi evidentemente ci sono stati dei
ritardi o la mancanza di volontà di attivare questo progetto e
siamo arrivati alla situazione odierna.
Mi stupisce particolarmente la risposta che è stata elaborata
dagli uffici dell'Assessorato alla sanità che dice: "Va beh, anche
se non c'erano fondi nazionali, non abbiamo rispettato le scadenze
ma ci siamo comunque mossi".
Grazie al piffero, ci sono persone che purtroppo soffrono di
cefalea cronica anche in Valle d'Aosta, quindi sarebbe stato
opportuno attivare i progetti ben prima, anche se non ci fossero
stati finanziamenti per le Regioni, questo però purtroppo non è
successo, quindi ci si sta ancora attivando mentre le altre Regioni
sono già partite.
È di tutta evidenza quindi che chi purtroppo soffre di questa
patologia si trova a essere indietro rispetto alle altre Regioni e
si trova ad avere un sostegno che, purtroppo, è sicuramente in
ritardo rispetto alle altre Regioni.
Su questo tema ritorneremo, ringraziamo per le risposte che sono
state fornite, però troviamo che siano assolutamente errate e che
non sia stata considerata invece la necessità d'intervenire e
magari anche di usufruire di un sostegno dal punto di vista
statale.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK