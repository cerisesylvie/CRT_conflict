Consiglio Regionale della Valle d'Aosta - Oggetto del Consiglio n. 1146 del 9 febbraio 2005 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ZONA FRANCA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1146 del 9 febbraio 2005 - Resoconto
OGGETTO N. 1146/XII - Istituzione di una zona franca d'impresa
in un'area da definirsi del territorio valdostano. (Approvazione di
risoluzione)
Risoluzione
Il Consiglio regionale della Valle d'Aosta
Richiamate:
- La situazione di grave crisi economica che sta
caratterizzando il comparto industriale valdostano;
- Le ingenti risorse finanziarie erogate nel tempo
dall'Amministrazione regionale;
Considerato che:
- La nostra regione soffre di carenze infrastrutturali che
riducono sensibilmente la nostra competitività in termini di nuovi
insediamenti industriali;
- Allo stato attuale è difficile sostenere la concorrenza con
altre aree del territorio nazionale a maggior attrazione
industriale;
- In tempi recenti sono stati costituiti sia in Italia, sia
in altre nazioni europee punti franchi d'impresa, caratterizzati da
particolari agevolazioni fiscali;
Rilevato che:
- La previsione dell'articolo 14 contenuta nello Statuto di
Autonomia della Valle d'Aosta sancisce il territorio regionale
quale zona franca - di consumo - posta al di fuori della linea
doganale;
- L'attualizzazione e riconversione di tale inattuata
previsione statutaria in zona franca d'impresa creerebbe un
indiscutibile volano economico;
Impegna
La Giunta regionale a:
1) verificare tempestivamente la possibilità di istituire -
compatibilmente all'attuale quadro normativo europeo e in
riferimento ai principi statutari di autonomia - una zona franca
d'impresa limitatamente ad un area da definirsi del territorio
valdostano;
2) a riferire entro 120 giorni alle competenti Commissioni
consiliari.
F.to: Frassy - Tibaldi - Lattanzi
Président - La parole au Conseiller Frassy.
Frassy (CdL) - Nell'illustrare questa risoluzione, penso che sia
opportuno ricordare che il dibattito su questa risoluzione era già
stato effettuato durante la seduta straordinaria sulla situazione
del comparto industriale, di conseguenza da parte nostra non ci
sarebbe l'esigenza di ripetere quel dibattito, nel senso che
l'importanza della risoluzione era stata oggetto di valutazione in
quella sede e che il testo della risoluzione è un testo molto
chiaro su un argomento di grande attualità, che ha precedenti
significativi nella vicina Francia, ma anche nei punti franchi che
esistono presso Trieste, Genova, Messina, Napoli e in altre
località dello Stato italiano.
Di conseguenza se non ci sono richieste di ulteriori
delucidazioni, la darei per illustrata richiamando quel
dibattito.
Président - Je déclare ouvert le débat.
La parole au Conseiller Curtaz.
Curtaz (Arc-VA) - È vero quanto diceva il collega Frassy che una
parte della discussione su questa risoluzione, presentata dalla
"Casa delle Libertà", era già stata avviata in occasione del
dibattito sulla crisi industriale. Tuttavia, visto che l'iniziativa
è stata riproposta all'ordine del giorno di questo Consiglio,
riteniamo doveroso fare alcune osservazioni dichiarando la nostra
totale contrarietà a questa iniziativa.
Spero di non suscitare troppo disappunto nei colleghi della
"Casa delle Libertà" dicendo che il mio stato d'animo nel leggere
questa risoluzione, associandola alle idee che vengono giornalmente
comunicate all'opinione pubblica da parte della "Casa delle
Libertà" mi fa sentire come nella situazione in cui si troverebbe
qualcuno, se da parte nostra si proponesse un incremento del
passaggio dei TIR oppure se da parte di qualche collega
dell'"Union" si proponesse l'abolizione delle regioni in Italia.
Questo lo scarto che intravedo fra le concezioni liberali e
liberiste della "Casa delle Libertà" e un'iniziativa che con questi
principi stride in maniera evidente.
Non c'è nulla di più antiliberale e antiliberista che una
normativa fiscale che, contravvenendo a tutte le leggi di mercato e
pure ai principi fondatori del Trattato di Maastricht della libertà
di circolazione delle persone, delle merci e dei servizi,
costituisce una zona franca che rappresenta per chi ne beneficia un
indubbio vantaggio di carattere economico a detrimento della
concorrenza.
Quindi, e lo dico senza amore di polemica ma con un certo
imbarazzo, sono molto sorpreso del contenuto di questa
iniziativa.
Immagino che l'iniziativa troverà terreno fertile in questa
aula, trattandosi di iniziativa di facile spendibilità popolare - a
volte si usa il termine demagogico, ma a me non piace mai - e anche
facilmente comprensibile visto che per anni si è parlato in Valle
d'Aosta di zona franca, ma di altra zona franca, e trova un "humus
culturale" favorevole: noi siamo la regione del privilegio, siamo
la regione a cui tutto è dovuto, siamo una regione in cui non è mai
chiaro il discrimine fra quello che è un diritto e quello che è un
privilegio a danno di altri, quindi è evidente che un'iniziativa di
questo tipo possa - come credo - ottenere il successo in
quest'aula.
Direi che è un problema prima di tutto culturale. Noi non siamo
d'accordo su una iniziativa del genere; pensiamo che la Valle
d'Aosta per usare la terminologia popolana, debba tirarsi su i
pantaloni da sola e non abbia bisogno di zone franche, perché credo
che questa risoluzione, se venisse approvata e venisse inviata a
Bruxelles, procurerebbe una diffusa e giustificata ilarità. Perché
è stupefacente che una Regione, che si vanta di essere la seconda o
la terza in Europa quanto a ricchezza pro capite, richieda una zona
franca di impresa, che è ovviamente una misura eccezionale che
viene consentita laddove ci sono delle particolari difficoltà
economiche o laddove ci sono delle opportunità economiche - come
avviene nei casi dei porti - da sviluppare per favorire un certo
tipo di politica economica e dei trasporti, a svantaggio di altre
politiche economiche in materia di trasporti.
Una zona franca di impresa nella nostra regione non ha alcun
senso; per quanto mi riguarda - non voglio neanche parlare a nome
dei colleghi -, mi vergognerei di richiedere una cosa del genere
essendo io cittadino di una delle regioni più ricche d'Europa.
Président - La parole au Conseiller Lattanzi.
Lattanzi (CdL) - Ho ascoltato con attenzione le argomentazioni
che inducono il consigliere Curtaz immagino a nome del suo gruppo
ad assumere una posizione critica rispetto a questa proposta, che
però vorrei riportare nell'ambito del suo corretto dibattito, ma
per dare giustizia a un'iniziativa che non vuole scomodare
Bruxelles, non vuole creare uno scandalo mondiale, ma vuole solo
fare una proposta.
La proposta è creare i presupposti di verifica, di studio e di
approfondimento di un'opportunità.
Credo che questa iniziativa non abbia bisogno di andare a
Bruxelles, perché dà mandato al nostro Governo regionale di
verificare l'opportunità di un'eventuale zona franca.
In merito alle critiche del gruppo "Arcobaleno" vorrei ricordare
che questa iniziativa è nata in un dibattito sulla crisi economica
di questa Regione, che vede le nostre aziende in grande difficoltà;
certamente fra le molte argomentazioni che abbiamo evidenziato
delle difficoltà delle imprese ce n'è una sulla quale forse abbiamo
l'opportunità di intervenire, che è quella della tassazione.
Ripetutamente le imprese valdostane si sono lamentate di una serie
di situazioni, quella dell'area dei trasporti, dell'isolamento
delle linee di comunicazione, si lamentano dell'eccessiva
burocrazia, si lamentano di un carico fiscale oneroso perché
all'interno di un contesto nazionale oneroso.
Allora perché il nostro partito ha fatto questa proposta? Perché
credo che il nostro partito sia coerente con il sentimento di molti
cittadini che trovano troppo oneroso il carico fiscale in generale;
parlando di economia, troppo oneroso per le imprese italiane,
parlando di regione, troppo oneroso per le nostre aziende
valdostane che devono competere sui mercati internazionali.
Se noi come Regione abbiamo l'opportunità di creare una
condizione di favore, si è parlato del costo dell'energia, si è
parlato di migliorare i collegamenti, si sta parlando di fare
investimenti per lo sviluppo della tecnologia, dell'informatica; se
si percorre anche la strada della valutazione di un minore carico
fiscale a favore delle imprese valdostane credo che non sia
illiberale, è esattamente il contrario: è fra le questioni più
liberali che possiamo fare perché dipende da noi! Perché se
dipenderà da noi e se questa Regione deciderà di incassare dalle
aziende valdostane meno tasse, fa una scelta autonoma che
giustifica ogni investimento; decide di rinunciare a degli introiti
fiscali magari dovendo anche rinunciare a sforbiciare nel bilancio
qualche surplus o qualche spreco, per rilanciare l'economia, perché
questa iniziativa è nata nel contesto del dibattito per favorire lo
sviluppo economico di questa Regione.
Quindi credo che non sia assolutamente demagogico, certamente lo
è meno che chiedere di ridurre gli stipendi ai consiglieri, lo è
meno di fare comunicati stampa dove si dice che sono stati versati
2.000 euro per le aziende in crisi della bassa Valle, perché c'è
gente che ha versato molto più di voi e non ha fatto comunicati
stampa, lo è meno di tutte quelle iniziative che voi molto
sistematicamente e in maniera sì demagogica o, come dice lei,
spendibile popolarmente vengono illustrate alla stampa e ai media
in questo Consiglio.
Qui vogliamo solo verificare se è possibile che la Regione
incassi meno tasse dalle imprese valdostane per dargli la speranza
di potersi sviluppare nel mercato internazionale. Meno tasse per le
nostre aziende, probabilmente più posti di lavoro per tutti.
Président - La parole à l'Assesseur au tourisme, aux sports, au
commerce, aux transports et aux affaires européennes, Caveri.
Caveri (UV) - L'aspetto che mi dispiace di più è che il
Consigliere Curtaz l'altra volta non mi ha ascoltato, nel senso che
avevo cercato di dimostrare che l'iniziativa era buona.
(interruzione del Consigliere Curtaz, fuori
microfono)
Lei non ha studiato nel frattempo, mentre ero convinto che
avrebbe approfondito, conoscendo la sua scienza giuridica. Se non
ci sono riuscito l'altra volta, vista l'ora, non ci provo.
Fra l'altro il "punto franco" a Trieste lo ha fatto
un'amministrazione di Sinistra, era Illy sindaco. Va bene c'è il
porto e da questo punto di vista l'unica cosa che purtroppo non
riusciremo mai a fare come "Union" è di portare il mare in Valle.
Se lo dovessimo fare, lo portiamo a Cervinia, perché il Consigliere
Maquignaz sarebbe contento e in epoca antichissima anche lì c'era
il mare! Ora mi limito a presentare un emendamento che dice:
"impegna la Giunta regionale a: 1) a studiare la fattibilità -
compatibilmente all'attuale quadro normativo europeo e in
riferimento ai principi statutari di autonomia - di una zona franca
d'impresa limitatamente ad un'area da definirsi del territorio
valdostano;"
... è un impegno che la Giunta assume nelle
diverse responsabilità. Nel mio caso, affari europei; nel caso
dell'Assessore Marguerettaz, le finanze; nel caso dell'Assessore
Ferraris, l'industria. Ognuno di noi avrà un pezzettino da
studiare.
Président - S'il n'y a pas d'autres collègues qui veulent
intervenir, je soumets au vote la résolution dans le texte amendé
par l'amendement de l'Assesseur Caveri:
Risoluzione
Il Consiglio regionale della Valle d'Aosta
Richiamate:
- La situazione di grave crisi economica che sta
caratterizzando il comparto industriale valdostano;
- Le ingenti risorse finanziarie erogate nel tempo
dall'Amministrazione regionale;
Considerato che:
- La nostra regione soffre di carenze infrastrutturali che
riducono sensibilmente la nostra competitività in termini di nuovi
insediamenti industriali;
- Allo stato attuale è difficile sostenere la concorrenza con
altre aree del territorio nazionale a maggior attrazione
industriale;
- in tempi recenti sono stati costituiti sia in Italia, sia
in altre nazioni europee punti franchi d'impresa, caratterizzati da
particolari agevolazioni fiscali;
Rilevato che:
- La previsione dell'articolo 14 contenuta nello Statuto di
Autonomia della Valle d'Aosta sancisce il territorio regionale
quale zona franca - di consumo - posta al di fuori della linea
doganale;
- L'attualizzazione e riconversione di tale inattuata
previsione statutaria in zona franca d'impresa creerebbe un
indiscutibile volano economico;
Impegna
La Giunta regionale a:
1) a studiare la fattibilità - compatibilmente all'attuale
quadro normativo europeo e in riferimento ai principi statutari di
autonomia - di una zona franca d'impresa limitatamente ad un'area
da definirsi del territorio valdostano;
2) a riferire entro 120 giorni alle competenti Commissioni
consiliari.
Conseillers présents et votants: 27
Pour: 24
Contre: 3
Le Conseil approuve.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK