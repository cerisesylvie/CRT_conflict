Consiglio Regionale della Valle d'Aosta - Oggetto del Consiglio n. 2346 del 20 aprile 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ACQUE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2346 del 20 aprile 2023 - Resoconto
OGGETTO N. 2346/XVI - Interrogazione: "Attività svolta per
agevolare il recepimento della normativa concernente la qualità
delle acque destinate al consumo umano".
Bertin (Presidente) -
Passiamo ora al punto n. 23
dell'ordine del giorno. Risponde l'assessore Sapinet.
Sapinet (UV) -
Grazie collega Restano per l'iniziativa,
dove si chiede quale sia l'attività svolta per agevolare il
recepimento della normativa in parola da parte di tutti gli attori
interessati alla gestione e alla sicurezza delle acque destinate al
consumo umano, dalla captazione fino alla distribuzione nei punti
d'uso, ivi compresi tutti i materiali e le sostanze destinate a
venire a contatto con le predette acque. Torniamo sulla tematica
acqua, un argomento che ci vede trasversalmente interessati,
sicuramente e direttamente le strutture dell'Assessorato, sia nella
gestione del territorio sia per quello dell'ambiente, tematica che
affrontiamo insieme all'agricoltura e, in questo caso, insieme alla
struttura igiene, sanità pubblica e veterinaria dell'Assessorato
alla sanità e politiche sociali, che ringrazio per la
collaborazione nella risposta, oltre che ovviamente a USL, BIM e
ARPA.
Come ricordato, con il decreto legislativo del febbraio 2023 n.
18, lo Stato italiano ha recepito la direttiva dell'Unione europea
n. 2020/2184 concernente la qualità delle acque destinate al
consumo umano. Lo scopo di questa nuova direttiva è di proteggere
le persone che vivono nell'Unione europea dagli effetti negativi
derivanti dal consumo di acqua contaminata, garantendo che l'acqua
destinata al consumo umano sia salubre e pulita. Tale direttiva fa
seguito alle precedenti direttive che fin dal 1988 hanno
profondamente modificato le azioni di tutela delle acque che erano
definite potabili, estendendo le tutele a tutte le acque che in
qualsiasi processo produttivo, relativo al consumo alimentare e a
ogni uso, coinvolgesse l'essere umano. Inoltre era previsto,
all'epoca, che le acque fossero tutelate fin dalla loro origine,
con tutti i provvedimenti conseguenti anche nella nostra regione,
per l'individuazione delle aree di tutela e di protezione dei punti
di captazione.
Le novità inserite con la direttiva 2020/2184 coinvolgeranno i
gestori dei sistemi idropotabili, gli operatori del settore di
trattamento delle acque destinate al consumo umano e direttamente
anche i cittadini. In particolare, tra gli elementi di novità,
figurano l'aggiornamento dell'elenco dei parametri, l'uso
dell'approccio basato sul rischio, la trasparenza sulle questioni
relative alle risorse idriche e l'accesso a informazioni aggiornate
da parte dei consumatori, l'introduzione dei requisiti minimi di
igiene e qualità di materiali che entrano in contatto con l'acqua
potabile, nonché i reagenti chimici e i materiali filtranti
utilizzati per il trattamento; infine, le disposizioni volte a
migliorare l'accesso all'acqua potabile sicura per i gruppi
vulnerabili ed emarginati e un accesso migliore per chi già ne
beneficia.
In relazione agli standard qualitativi, sono previste modifiche
restrittive per alcuni parametri, l'introduzione di nuovi parametri
da monitorare e l'istituzione di un elenco di controllo per
sostanze o composti che destano preoccupazione per la salute presso
l'opinione pubblica o la comunità scientifica. Di particolare
rilevanza nell'ambito delle disposizioni introdotte, l'opportunità
di indirizzare l'individuazione dei pericoli e degli eventi
pericolosi anche in relazione ai rischi derivanti ai cambiamenti
climatici e da perdite.
Non ultimo, è vivo il tema dell'informazione al pubblico in
termini sia di accesso più agevole alle informazioni trasparenti ed
aggiornate sulla produzione, gestione e qualità dell'acqua potabile
erogata, sia sulle implicazioni del consumo di acqua per rafforzare
la fiducia nell'acqua fornita e nei servizi idrici. Questo per fare
il punto sulla nuova norma.
Alla luce di quanto precede, il dipartimento programmazione
risorse idriche e territorio ed il dipartimento ambiente, con il
supporto di ARPA, hanno promosso un primo incontro fra gli attori
interessati, coinvolgendo sin da subito il BIM e attraverso di esso
la società unica di gestione appena costituita, nota come SEV,
Services des Eaux Valdôtaines. Infatti, il decreto legislativo
appena approvato prevede una definita progressione delle attività
da compiere, che vedono una prima scadenza collocata a gennaio del
2024 per poi concludersi entro gennaio del 2036.
Nel corso della riunione tenutasi in data 24 gennaio, quindi una
riunione prima dell'approvazione del decreto, l'ARPA ha esposto
alcune elaborazioni dei rilevamenti effettuati negli ultimi 20 anni
presso le sorgenti, circa mille campioni all'anno, finalizzati a
ottimizzare la rete di campionamento e in particolare volta a
identificare numero e distribuzione di positività, identificare
numero e distribuzione di superamenti, definire i
trend
quantitativi e definire un modello predittivo. Da queste
rilevazioni emerge un numero limitato di percentuali di
superamento, un numero considerevole di parametri che non hanno mai
registrato positività e alcuni parametri che mostrano trend di
aumento e diminuzione nell'ultimo ventennio. La base dati ottenuta
omogenea e aggiornabile potrà fungere quindi da base conoscitiva
per una rivisitazione della rete di misura e campionamento.
Si tratta certamente di una prima valutazione che può costituire
la base, per determinare il grado di rischio delle aree afferenti
ai bacini, ma sicuramente non esaustiva. Sia per la necessità di
irrobustire un sistema informativo che c'è ma che va rafforzato,
mediante una sistematica raccolta dei dati cartografici, sia per i
sempre più sensibili effetti delle crisi siccitose, derivanti dal
cambiamento climatico, che determinano una maggiore esposizione al
rischio decadimento qualitativo delle risorse idriche; ne avevamo
parlato già in altre iniziative, il rischio di questa crisi idrica,
oltre a un discorso di quantità d'acqua, ci pone un problema anche
di qualità. Parallelamente, USL ha un archivio cospicuo di analisi
effettuate al rubinetto che sono complementari ai rilievi ARPA.
In esito a un secondo incontro, che si è svolto il 24 di
febbraio, si è condiviso il programma di attività da realizzare nei
prossimi mesi, dettagliatamente in cinque punti.
Il primo punto: la Regione, per tramite dei tre dipartimenti
interessati, quindi territorio, ambiente e sanità, dovrà formulare
un piano di lavoro che includa anche gli enti strumentali ARPA,
azienda USL e BIM, al fine di rispettare il cronoprogramma imposto
dal decreto. Il secondo punto: la azienda USL valuti i dati delle
proprie analisi storiche, incrociando le informazioni disponibili
presso ARPA. Terzo punto: USL, BIM e ARPA, con il supporto della
struttura gestione demanio idrico, avvia il confronto dei dati
sulle diverse piattaforme, anche finalizzato a ridefinire nuovi
punti di campionamento, capitalizzando l'esperienza maturata,
procedere con la mappatura della zona di distribuzione rispetto a
quella servita. Quarto punto: il BIM attiverà i Comuni nei
possibili adempimenti da effettuare prima del passaggio delle
competenze. Quinto punto e non ultimo: la Regione dovrà avviare i
necessari contatti presso INVA, per la creazione del sistema
informativo di riferimento che sarà parte del sistema informativo
del servizio idrico integrato previsto dalla legge regionale n. 7
del 2022.
Avevamo parlato ieri durante l'esame del disegno di legge n. 87
della tematica, ma credo che oggi con quest'iniziativa ci torniamo,
sicuramente ancora più opportuna, l'abbiamo detto, nei prossimi
mesi saremo chiamati a decidere sull'assetto futuro delle gestioni
delle risorse idriche. L'esame e la discussione del piano di tutela
delle acque sarà sicuramente un momento molto importante, un
momento strategico nel quale torneremo ad affrontare la questione
acqua.
Come dicevo poco fa, abbiamo spesso parlato di un problema di
quantità ma è assolutamente corretto prendere in considerazione il
problema della qualità, così come stiamo facendo e così come
faremo.
Presidente -
Replica il consigliere Restano.
Restano (GM) -
Grazie Assessore per la sua risposta. È
una risposta che non ritengo soddisfacente, estremamente tecnica,
la risposta che può dare un dirigente preparato quali quelli che
lei ha a suo servizio, ma la domanda era tutta un'altra. La domanda
riguardava la visione che il Governo ha su questa tematica, non era
una risposta tecnica e chiedeva quello che era stato fatto, non
quello che si farà, perché il cronoprogramma, quello stampato, ce
l'abbiamo tutti, è troppo facile; è la visione politica! La Valle
d'Aosta non è la pianura Padana, non è né l'Olanda né il Belgio. La
Valle d'Aosta ha una conformazione territoriale completamente
diversa rispetto ad altre realtà. Noi siamo la regione dei quattro
4000, abbiamo le sorgenti di montagna, abbiamo i ghiacciai, e la
carenza idrica che stiamo vivendo ci pone in allarme, ma ci poneva
già in allarme tempo addietro.
È vero, lei ha citato delle norme, il dpr n. 236 del 1988, ma le
ricordo, collega, che le acque superficiali erano trattate anche
dalla n. 152 del 1996, e già lì si parlava di classificazione. Io
non l'ho citato nella mia interrogazione, ma sarebbe interessante
sapere dal 1996 a oggi se sono state classificate le acque, perché
la problematica che stiamo vivendo da due anni a questa parte, cioè
quella della carenza idrica, l'ho già accennato ieri, ci impone il
prelievo di acque superficiali. Lei ha citato il piano territoriale
delle acque e ha accettato una sfida, perché mi ha risposto lei, ma
la tematica è un'altra, la tematica è sanitaria. Lei farebbe
operare una persona dal collega Chatrian? Farebbe fare
un'isterectomia a una donna dal collega Chatrian o andrebbe dal
collega Barmasse? In questo momento si sta occupando di un tema
sanitario chi non ne ha la competenza. La visione è questa: ci
vanno persone competenti. È vero, non l'ha citato esplicitamente,
oggi si parla dell'approccio
One Health
, multisettoriale, ma
chi deve governare la baracca quando si parla di salute e di
sanità? L'ingegnere o il medico? In alcuni casi dovrebbe contare un
pochino di più il medico, perché poi alla fine è quello che fa le
valutazioni. Allora, mi fa specie che mi risponda lei, doveva
rispondermi qualcun'altro.
Io la ringrazio perché ha accettato la sfida, però noi volevamo
sapere quella che è la visione politica. Poi i dirigenti sono
bravi, sono tutti competenti e fanno il loro mestiere, ma noi dove
vogliamo andare con la baracca? Dove vogliamo portarla? Qual è la
problematica? Quando parliamo di inquinamenti di nichel e di
cadmio, sappiamo dove ci portano? Sappiamo che ci portano a dei
tumori e a degli importanti eczemi? Vogliamo evitarli o rimandiamo
sempre la palla, al di là dell'acronimo SEV, ai sindaci e ai
cantonieri che poi sono quelli che sanno dove andare a pescare
l'acqua?
C'è gente che ci ha dedicato la vita a questo settore e noi non
possiamo estrometterli. Ce ne sono pochi di competenti in questo
settore e dobbiamo utilizzarli e valorizzarli. Questo non viene
fatto, e non si sa soprattutto quale sia l'orientamento. Non è lei
che ovviamente mi può rispondere, perché è pochi giorni che siede
su quella sedia, però l'orientamento andava dato un anno fa, un
anno e mezzo fa, due anni fa, e non ci risulta niente, perché lei
non mi ha risposto su questo punto.
Comunque le dico che la classificazione è dal 1996 che andava
fatta e a oggi non è fatta. Il registro che lei ha citato, andava
già fatto in precedenza, e noi oggi ci troviamo a doverlo ancora
fare. Allora, molto onestamente le chiedo invece un impegno, ma lo
chiedo anche al collega Marzi, di prendere in mano la questione.
L'ho già richiamato su questo tema in passato, l'ho fatto ancora
ieri, ma vorremmo vedere un impegno concreto, un'immissione di
risorse, perché la produzione di acqua potabile non è solo tubi e
depuratori, è qualcosa di più per la nostra cittadinanza.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK