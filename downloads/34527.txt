Consiglio Regionale della Valle d'Aosta - Oggetto del Consiglio n. 2292 del 7 marzo 2012 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
GIUNTA REGIONALE
TRASPORTI E VIABILITÀ
Trasporti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2292 del 7 marzo 2012 - Resoconto
OGGETTO N. 2292/XIII - Approvazione di mozione: "Impegno
dell'Assessore al turismo, sport, commercio e trasporti a riferire
alla competente commissione consiliare in merito ai ricorsi
presentati in materia di affidamento del servizio di trasporto
pubblico locale in Valle d'Aosta".
Mozione
Il Consiglio regionale della Valle d'Aosta/Vallée
d'Aoste
Premesso che il Consiglio di Stato ha sospeso la procedura di
affidamento del servizio di trasporto pubblico locale in Valle
d'Aosta e di trasporto disabili, mentre il Tar della Valle d'Aosta
si era espresso in precedenza, respingendo il ricorso presentato da
una società concorrente che chiedeva l'annullamento della sua
esclusione dalla gara d'appalto regionale e dell'impatto
complessivo del servizio in questione;
Tenendo conto del rilevantissimo importo dell'appalto in
questione, per il quale era prevista una base d'asta di 220 milioni
di euro;
Preoccupato per la dilatazione dei tempi della procedura in
corso;
Impegna
l'Assessore al Turismo, sport, commercio e trasporti a
riferire con la massima urgenza alla competente commissione
consiliare in ordine alle motivazioni dei ricorsi pendenti, alle
conseguenze della sospensione disposta e ai possibili diversi esiti
del contenzioso in corso.
F.to: Louvin - Bertin - Giuseppe Cerise - Chatrian - Patrizia
Morelli
Président
- La parole au Conseiller Louvin.
Louvin (ALPE)
- Grazie Presidente.
La questione del trasporto pubblico su gomma in questo caso è
uscita dai nostri radar da qualche tempo. Questo Consiglio ha
approvato, nel 2010, un'importante riorganizzazione del piano di
bacino di traffico della Valle d'Aosta per il periodo 2011-2020 ed
è un piano sul quale abbiamo a lungo discusso su parecchi aspetti;
ricordo, fra gli altri, la vicenda dei centroidi che aveva
parecchio animato la discussione, ma è stata poi avviata una
procedura per l'affidamento dei relativi servizi per questo
periodo.
Ora, nello spazio di pochi giorni, a ridosso della presentazione
delle nostre iniziative, si è verificata una situazione complessa e
contraddittoria sotto il profilo processuale. Devo dire, a scanso
di equivoci, che per una volta forse non è responsabilità
dell'Assessore, ma certo è una questione delicata, collegata
all'esclusione dalla gara di una società concorrente, che ha fatto
ricorso al Tribunale amministrativo regionale per essere riammessa
ed aver visto respinto il proprio ricorso. Si è verificata una
singolare situazione, per cui la decisione del Tribunale
amministrativo è stata oggetto di una sospensiva da parte del
Consiglio di Stato, che ferma di nuovo le macchine della procedura
di gara; mi pare di aver capito che si tratta di una sospensiva
presidenziale, che in sede collegiale il Consiglio di Stato non si
sia ancora pronunciato sulla questione, quindi è una vicenda in
movimento e, forse, anche in rapido movimento.
Noi riteniamo importante poter fare il punto della situazione
sugli effetti del prolungamento di queste procedure, che vedono nei
primi mesi del 2012 non ancora in funzione il piano decennale
2011-2020. Non sappiamo - e credo che nessuno sappia con certezza -
quale possa essere lo sviluppo successivo della procedura, e
comunque si tratta di una situazione alquanto delicata. Intanto
perché non si tratta di un appalto qualunque, ma di un appalto
importante dal punto di vista sostanziale, stiamo parlando di un
appalto di circa 220.000.000 di euro, ed è un appalto che coinvolge
investimenti sostanziosi da parte delle società, organizzazioni
aziendali articolate dal punto di vista degli investimenti,
proprietà di mezzi, e ci interessa anche in termini di
stabilizzazione dei posti di lavoro connessi, oltre che di
miglioramento del servizio che si potrà conseguire. Parlo del
personale, perché nelle maestranze che attualmente svolgono questi
servizi ci sono persone che hanno assunzioni a tempo indeterminato
ed hanno assoluta tranquillità di veder ricondotto dal punto di
vista della continuità lavorativa il loro rapporto in essere, in
funzione delle norme di garanzia che prevedono che in questi casi
le maestranze transitino a servizio del nuovo appaltatore. Ma
questo non coinvolge il personale a tempo determinato, che è
sottoposto ad altre regole, e che quindi si trova in situazioni di
sospensione e di incertezza.
Non credo che sia il caso di approfondire ulteriormente gli
aspetti che possono essere correlati al rallentamento delle
procedure di aggiudicazione. Ripeto: siamo a circa 20 mesi
dall'adozione del nuovo piano di bacino ed il servizio non è ancora
aggiudicato. Dalla lettura della procedura e da come si può
ricostruirla, ci sono anche dei tempi tecnici che giustificano
ampiamente l'arco particolare di questa procedura, ma la situazione
che si viene a creare con questo blocco imposto dal Consiglio di
Stato è un elemento che ci preoccupa.
Chiediamo che l'Assessore operi nella sua veste un'attività
informativa, che possa mettere al corrente la commissione
consiliare sulle motivazioni dei ricorsi, ma soprattutto sui
possibili esiti per quanto riguarda i riflessi che possono avere
sull'attivazione dei servizi in questione. Grazie.
Presidente
- La discussione generale è aperta.
Se non ci sono richieste di intervento, dichiaro chiusa la
discussione generale.
La parola all'Assessore al turismo, sport, commercio e
trasporti, Marguerettaz.
Marguerettaz (UV)
- Grazie Presidente.
Rispetto a questa mozione non c'è nessun tipo di problema,
possiamo accoglierla, quindi vengo volentieri in commissione perché
la situazione è molto articolata e complessa, e la commissione
ritengo sia il luogo idoneo per fare tutte le analisi ed affrontare
- anche con l'ausilio dei legali - questa procedura. Anche senza la
mozione sarei venuto, comunque c'è la mozione, la votiamo.
Presidente
- Pongo in votazione la mozione:
Consiglieri presenti, votanti e favorevoli: 31
Il Consiglio approva all'unanimità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK