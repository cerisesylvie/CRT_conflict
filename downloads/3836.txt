Consiglio Regionale della Valle d'Aosta - Oggetto del Consiglio n. 109 del 11 marzo 1981 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 109 del 11 marzo 1981 - Resoconto
OGGETTO N. 109/81 - NUMERO DEI VALDOSTANI HANDICAPPATI FISICI E
PSICHICI ASSISTITI PRESSO VARIE STRUTTURE SANITARIE DAL LUGLIO
1978. (Interrogazione con risposta scritta)
Presidente
- Do lettura dell'interrogazione in oggetto
presentata dal Consigliere Viberti:
INTERROGAZIONE CON RISPOSTA SCRITTA
IN CONSIDERAZIONE del fatto che il 1981 è stato dichiarato
"anno dell'handicappato";
TENUTO CONTO che l'Amministrazione regionale si è sempre
interessata al problema;
SI INTERROGA
L'Assessore alla Sanità ed Assistenza Sociale per sapere
quanti valdostani handicappati fisici e psichici (in età maggiore)
sono assistiti presso enti, istituti, manicomi, ospedali
psichiatrici, ospizi od altro, fornendo la relativa documentazione
dall'inizio della corrente legislatura ad oggi.
Presidente
- La risposta non è pervenuta. Si svolge
oralmente, siete d'accordo? Invece di inviare una risposta scritta,
l'Assessore ritiene di poter rispondere direttamente in Consiglio
regionale, ai sensi dell'art. 96 del Regolamento.
La parola all'Assessore Rollandin.
Rollandin (UV)
- La lettera di trasmissione che avevo
ricevuto per la raccolta dei dati non rispondeva esattamente a
quanto chiesto nell'interrogazione con la quale si domandava quanti
handicappati fisici o psichici erano assistiti presso enti,
istituti, manicomi, ospedali psichiatrici, ospizi o altro, fornendo
relativa documentazione. Io avevo fatto predisporre un elenco delle
strutture nelle quali sono attualmente ricoverati valdostani e il
loro numero complessivo. Sono stati elencati gli istituti
dell'albergo geriatrico Residenza Serena Alice Castello (?), gli
istituti Andreoli di Borgonovo Val Tidone, l'istituto alla
Provvidenza di Busto Arsizio, la Casa di Riposo di Casale
Monferrato, l'istituto San Vincenzo de' Paoli, il Soggiorno Tabor,
l'ospedale Germani, la Colonia Agricola Feletto Canadese, l'ospizio
S. Anna, la Casa di Riposo Re Carlo Alberto di Luserna S. Giovanni,
la Casa di Riposo Villa Orlandi di Luserna S. Giovanni, l'istituto
Costante Gris (?) di Mogliano Veneto, la Casa di Riposo di Montalto
Dora, la Casa di Riposo di Opera Romani di Trento, l'istituto
neuropsichiatrico Cremonesini di Pontevico, la Casa di Riposo
dell'istituto San Giuseppe di Rocca Canavese. Il numero in ognuno
di questi varia da 1 a un massimo di 10 in un'unica struttura: 10
sono i ricoverati presenti nella Casa di Riposo di Gressoney, che
noi abbiamo incluso nell'elenco perché non sapevo se si intendevano
solo le strutture al di fuori della regione o anche quelle
all'interno; dunque, 10 sono nella Casa di Riposo Marta Tedy - ed è
il numero più alto - ma è una struttura della nostra Regione. Per
le altre, il numero varia da 1 a 4, per un totale, compresa anche
l'infermeria di Villaret, di 83. Erano 81 nel '78, sono 83
oggi.
Per quanto riguarda gli handicappati psichici ricoverati in
ospedali psichiatrici, sono stati elencati gli istituti OO. PP. di
Torino, l'istituto neuropsichiatrico Fatebenefratelli di San
Maurizio Canavese, l'istituto neuropsichiatrico Fatebenefratelli di
Brescia e l'ospedale psichiatrico giudiziario di Castiglione delle
Stiviere. Nel '78 erano 126, attualmente sono 65.
Questi sono i dati.
Presidente
- Il Consigliere Viberti intende replicare? La
parola al Consigliere Viberti.
Viberti (DPROL)
- Oggi è l'11 marzo, l'interrogazione è
stata presentata il 27 gennaio, credo che ci fosse tutto il tempo
per mettere per iscritto le poche cose che l'Assessore ha detto.
Credo che sia cattiva volontà, a meno che - e non me l'ha spiegato
- non ci siano altri motivi che hanno indotto l'Assessore a
rispondere oralmente. È evidente che non essendo io uno stenografo
non ho avuto alcuna possibilità di prendere nota dei dati e non
posso assolutamente dichiararmi soddisfatto della risposta
ricevuta. Invito perciò l'Assessore a fornirmi i dati come meglio
crede, in separata sede e quando vuole lui, ma lo invito a farlo
nel più breve tempo possibile altrimenti saremmo costretti a
presentare una serie di interrogazioni e spero che egli non voglia
un'altra volta usare del Regolamento per togliere una facoltà a un
suo collega, perché anche noi conosciamo il Regolamento e siamo in
grado di usarlo altrettanto bene, anzi, forse con maggior
cattiveria. Perciò mi auguro che l'Assessore faccia pervenire
quanto era richiesto nell'interrogazione e che, come aveva promesso
verbalmente al sottoscritto, integri quanto di un'altra
interrogazione ancora mancava, e mi auguro che lo faccia in fretta,
lo ripeto, altrimenti l'atteggiamento della Nuova Sinistra nei
confronti dell'Assessore alla Sanità non sarà più quello della
ricerca del confronto nonostante tutto, ma sarà esclusivamente
volto allo scontro e possibilmente allo stillicidio di qualsiasi
cosa che possa infastidire e rallentare i lavori dell'Assessore
alla Sanità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK