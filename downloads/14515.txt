Consiglio Regionale della Valle d'Aosta - Oggetto del Consiglio n. 1772 del 24 gennaio 1996 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
FORMAZIONE PROFESSIONALE
Precedente
Successivo
Resoconto integrale del dibattito dell'aula
Oggetto del Consiglio n. 1772 del 24 gennaio 1996 - Resoconto
SEDUTA ANTIMERIDIANA DEL 24 GENNAIO 1996
OGGETTO N. 1772/X Coordinamento fra le iniziative di formazione
professionale nel settore turistico alberghiero.
(Interpellanza)
Interpellanza Rilevato nel corso del 1995 la Fondazione per la
formazione professionale turistica ha organizzato due corsi
indirizzati agli oltre 500 albergatori valdostani aventi come
denominazione "Gestione delle risorse umane" e "Marketing per il
servizio turistico alberghiero";
Appreso che la partecipazione a tali corsi non ha raggiunto le
venti presenze e di queste circa la metà erano rappresentate da
dipendenti di un unico albergo;
Considerato che il Centro Sviluppo, nei mesi scorsi ha
organizzato un corso di formazione per gestori di alberghi, ma lo
stesso non si è potuto svolgere per il mancato raggiungimento del
numero minimo di partecipanti previsto (10 altresì);
Considerato altresì che, nel corso del 1996 l'Ascom Servizi
(Associazione regionale del Commercio e del Turismo e dei Servizi
della Valle d'Aosta) organizzerà più corsi di formazione
indirizzati al settore turistico alberghiero e che la stessa
fondazione intende promuovere ulteriori sei corsi;
i sottoscritti Consiglieri regionali
Interpellano
l'Assessore competente per conoscere:
1) se e come l'Assessore pensa di aver svolto un compito di
coordinamento fra le iniziative di formazione professionale nel
settore turistico alberghiero;
2) quali indirizzi si ritiene di dover dare nell'immediato
futuro in merito alla politica dei corsi di formazione indirizzati
al settore turistico alberghiero.
F.to: Collé - Marguerettaz
Presidente Ha chiesto la parola il Consigliere Collé.
Collé (PpVA) Questa è la continuazione del discorso che abbiamo
iniziato poco fa.
Nel 1985, lo dicevo prima, la Fondazione ha organizzato due
corsi di formazione: il primo avente come titolo "Risorse umane",
il secondo, "Marketing per il servizio turistico alberghiero".
Vengono inviate le lettere ai 500 albergatori presenti in Valle e
il risultato di questa richiesta fatta ai nostri albergatori è
stato il seguente, per quanto mi risulta, poi l'Assessore potrà
correggermi. Sia all'uno che all'altro corso hanno partecipato 17
persone, di cui più della metà arrivavano da un unico albergo
presente in Valle d'Aosta.
Per quanto i miei dati siano validi, mi dicono che di
albergatori veri e propri ce n'erano otto, quindi su 500
albergatori presenti in Valle d'Aosta, 8 hanno risposto a questi
due corsi. Questi corsi sono costati uno 26 milioni, l'altro 32
milioni; sappiamo com'è la procedura: l'80 percento è diviso fra
CEE, Stato e Regione, rimane il 20 percento che è a carico della
Regione.
Una domanda che non ho potuto inserire nell'interpellanza perché
ne sono venuto a conoscenza dopo, riguarda una cosa che ritengo
grave. Mi risulterebbe che un consigliere di amministrazione della
Fondazione del turismo faccia da insegnante a questi corsi. Non so
se questo è vero, lo chiedo all'Assessore, ma se fosse vero sarebbe
una cosa gravissima. Verrebbe da chiedersi se il controllore
controlla il controllato, a meno che questa persona non sia nella
società Rubierre. Ma a questo punto ci sarebbe un altro problema:
come fa la Fondazione per il turismo ad affidare un incarico alla
Rubierre, quando una persona ne fa parte. Quindi gradirei sapere se
questo corrisponde a verità o meno.
Per quanto riguarda il Centro Sviluppo, che è un ente regionale,
tale Centro organizza anche lui, tenta di organizzare nel mese di
dicembre del 1995 un corso di formazione per gestori di alberghi,
invia le solite lettere; qui non vengono presi in considerazione
tutti gli alberghi della Valle, ma vengono presi in considerazione
la città di Aosta e 25 comuni limitrofi scelti fra i più grandi. Il
risultato di questa volontà di fare questo ulteriore corso qual è
stato? L'obiettivo era quello di raggiungere le 10 unità, non si
sono raggiunte le 10 unità...
(... intervento dell'Assessore Agnesod, fuori microfono...)
... allora al Centro Sviluppo mi danno informazioni sbagliate,
lei mi replicherà.
Assessore, lei prima mi ha detto che questi corsi hanno un
risultato buono, anzi ottimo, come dicono i partecipanti. Ma
signori miei, qui non vado a vedere se gli 8 o i 10 che hanno
partecipato al corso sono soddisfatti; quello che mi chiedo, come
Regione, è se questo è l'indirizzo giusto che stiamo percorrendo,
perché se mi trovo di fronte a 500 operatori del turismo e se di
questi rispondono 8 ad una iniziativa che prende la Regione, o
comunque un ente collegato con la Regione, mi permetto di dire che
questa non è la strada giusta che stiamo percorrendo.
Un altro aspetto è quello dell'Ascom, un altro ente che citavo
prima, che chiede per il 1996 di fare tre corsi di formazione
indirizzati agli operatori del turismo, per un costo globale che si
aggira attorno ai 500 milioni. Anche qui ho saputo - questo ad onor
del vero mi è stato detto dall'Ufficio programmazione - che non è
ancora stato dato il definitivo consenso per inviare la pratica
alla CEE, tuttavia c'è la volontà politica di mandare avanti anche
questi ulteriori tre corsi.
Poi sappiamo che per il 1996 - la conferma è arrivata prima
dall'Assessore - faremo questi sei corsi organizzati dalla
Fondazione, sei corsi che sono la continuazione di quei due già
fatti nel 1995. Anche qui mi viene da chiedere: arriva una società
di Roma, le diamo un incarico per vedere cosa succede in Valle
d'Aosta nel settore degli operatori turistici, questa ci fa un
bello studio, prevedendo 365 giorni all'anno di turismo e gli
alberghi pieni, la conclusione qual è? Che dobbiamo fare 16 corsi
di formazione. Due li abbiamo fatti nel 1996, sei abbiamo avuto
conferma che verranno fatti nel 1996. Allora hanno ragione i
Valdostani a dire che molte volte arrivano in Valle d'Aosta per
mangiare alle spalle della nostra Regione. Non c'era, chiedo, in
Valle d'Aosta una società preparata a poter fare questo? Non esiste
forse un'agenzia del lavoro che è nata per portare avanti il
discorso dei corsi di formazione?
Assessore, la domanda che pongo e che già prima avevo iniziato a
fare è questa: se lei ritiene con tutti questi enti che
organizzano, non so con quale coordinamento, e vedendo quelli che
sono i risultati: innanzitutto che esista questo coordinamento, se
questi primi risultati avuti sono per lei soddisfacenti, se
l'Amministrazione regionale continuerà in questa strada. Noi lo
abbiamo detto prima, lo ripetiamo adesso, crediamo che tutto questo
sia all'insegna della disorganizzazione, crediamo che tutti
vogliano occuparsi di turismo, ma che non ci sia nessuno che prende
le briglie in mano per coordinare il turismo in Valle.
Presidente Ha chiesto la parola l'Assessore al turismo, sport e
beni culturali, Agnesod.
Agnesod (UV) E' vero che nel corso del 1995 la Fondazione per la
formazione professionale turistica ha organizzato due corsi
indirizzati al settore alberghiero, uno sulla "gestione delle
risorse umane" e il secondo sul "marketing per il servizio
turistico alberghiero"; due corsi che sono stati rivolti a tutti
gli albergatori operanti nella nostra Regione. Non è esatto
affermare che la partecipazione a tali corsi non ha raggiunto le
venti unità; venti era il numero giusto per avere un proficuo
risultato dai corsi stessi, per la loro impostazione e collocazione
un numero superiore sarebbe stato penalizzante ai fini del buon
esito dei corsi stessi. Quindi venti era il numero massimo
ammissibile. Ci sono state 18 adesioni per l'uno e 17 per
l'altro...
(... intervento del Consigliere Marguerettaz, fuori
microfono...)
... queste sono considerazioni che lasciano il tempo che trovano
e dimostrano qual è la pretestuosità che sta dietro a questa
interpellanza, perché se andiamo a vedere fino in fondo, riesco
anche a capire e a leggere ben chiaramente chi l'ha voluta questa
interpellanza.
Quindi ci sono state 18 adesioni e 17 per l'altro, nel caso di
più adesioni avremmo dovuto ricorrere alla duplicazione dei corsi
stessi.
Non è vero che la metà di un corso erano dipendenti di un unico
albergo, erano tutti di alberghi diversi e solo due erano del
Billia.
Per quanto riguarda il Centro Sviluppo, non corrisponde a verità
ciò che viene detto nell'interpellanza; infatti, nell'ambito degli
interventi previsti dalla Regione nel documento unico di
programmazione 1994-1996, la società Centro Sviluppo è stata
indicata quale soggetto attuatore della misura 2 e 3, intitolata
"Valorizzazione delle risorse umane", formazione applicata di
imprenditori, dirigenti e quadri aziendali, e che ha per obiettivo
la formazione applicata di imprenditori e quadri dirigenti su 14
temi monografici, quindi riguardanti tutti i settori, e non solo
quello turistico.
A tale scopo, nell'ambito dell'attività professionale di cui
alla legge regionale 5 maggio 1983 n. 28, il Centro Sviluppo ha
presentato il progetto Formulenza, composto da 6 moduli; con
deliberazione 3 marzo 1995 n. 1818 la Giunta regionale ha approvato
tale progetto quale prioritario con il numero d'ordine 225 e numero
di progetto 0461CAT. Fra i diversi moduli approvati il modulo 1
concerneva il controllo dei costi aziendali. A seguito di numerose
richieste di operatori e con l'approvazione delle diverse
associazioni di categoria, rappresentanti nel Consiglio di
amministrazione del Centro Sviluppo, è stato progettato un corso
sul controllo dei costi aziendali per alcuni gestori di alberghi. A
tale fine sono stati contattati i soggetti imprenditoriali
interessati e per evitare sovrapposizioni. Pertanto nella
fattispecie il Centro Sviluppo ha presentato il progetto
nell'ambito di un consiglio direttivo della Fondazione regionale
per il turismo, nel quale erano rappresentati, oltre alla stessa
fondazione, la Dava, l'Associazione degli albergatori valdostani e
l'Ascom.
Verificata la totale complementarietà del progetto rispetto a
precedenti, presenti e future iniziative dei suddetti soggetti, in
base alla legge sulla concorrenza, è stato pubblicizzato
l'intervento in oggetto; per ragioni collegate al periodo in
essere, dicembre 1995, si è reso necessario lo spostamento dello
stesso ad una data più conveniente, seconda metà di gennaio, ma il
corso si terrà in modo del tutto regolare.
Per quanto riguarda l'Ascom servizi, occorre evidenziare che
tale associazione è presente in seno alla Fondazione stessa
attraverso un proprio rappresentante, e prima che i corsi di
qualunque genere riguardanti il settore turistico vengano
organizzati da altri enti, la Fondazione ne viene informata e
sicuramente questo per evitare che si svolgano corsi analoghi
soprattutto nello stesso periodo. Questo coordinamento è già stato
organizzato.
Inoltre occorre tener conto della funzione di indirizzo che
viene svolta dall'Assessorato al turismo in collaborazione con il
Servizio studi, programmi e progetti del settore operativo della
formazione e orientamento professionale della Presidenza della
Giunta. In effetti, proprio in riferimento ad alcune richieste
avanzate circa l'organizzazione di alcuni corsi particolari da
realizzarsi nel corrente anno, sono state evidenziate alcune
perplessità da parte dell'Assessorato in merito alla carenza di
analisi del fabbisogno e di individuazione di reali obiettivi
occupazionali. Questa è la risposta a quell'osservazione che faceva
prima il Consigliere Collé; è una comunicazione che è stata inviata
nel mese di ottobre 1995 al Servizio studi e programmi ed anche
all'Ascom, dove si dice che due dei tre corsi proposti non hanno i
presupposti perché sono carenti nel lato che prima dicevo.
Questo per dire che la funzione di controllo e di coordinamento
esiste già in questo momento, indubbiamente la politica della
formazione indirizzata al settore va ancora maggiormente
potenziata, cercando di coinvolgere sempre più tutto il comparto,
cercando di porre in sempre maggiore evidenza la necessità di
essere sempre più preparati con una maggiore professionalità, per
essere in grado di rispondere a quelle che sono le esigenze del
settore che sono sempre più avanzate.
Presidente Ha chiesto la parola il Consigliere Collé.
Collé (PpVA) Intanto volevo leggerle la delibera n. 10401 della
Giunta regionale del 22 dicembre 1995 - a corso fatto, fra l'altro
- dove si decide di fare il corso sul marketing per il servizio
turistico alberghiero. Nella delibera non si dice, come ha detto
lei, Assessore, che il numero di 20 partecipanti era il numero
massimo, ma si dice: "a) numero dei partecipanti: 20". Questa è la
prima considerazione che volevo farle, visto che ci attacchiamo a
queste cose.
(... intervento dell'Assessore Agnesod, fuori microfono...)
... a queste cose, Assessore. Credo che non ci sarebbe nulla di
male ad ammettere che obiettivamente di fronte a questo modo che si
è pensato di portare avanti c'è una effettiva difficoltà, e le cose
non stanno andando come si pensava.
Credo che non ci sia nulla di male, se qui tutti vogliamo il
bene della Valle d'Aosta in questo frangente particolare del
turismo, perché a questo punto verrebbe voglia di chiedere: ma sono
state scartate delle domande? O si è arrivati al numero di 17 con
grande sforzo perché - e ribadisco quanto detto prima - i
dipendenti del Billia non sono 2, ma ben di più, e lei lo sa!
Un'altra cosa che mi ha sorpreso è stato quanto ha detto
l'Assessore: "Ho capito da quanto ha esposto Collé chi ha voluto
questa interpellanza". Siccome ieri ho avuto la visita di un
consigliere di amministrazione per chiedermi le intenzioni che
avevo con questa mia interpellanza, dico qui tranquillamente che
questa interpellanza l'ha voluta il sottoscritto nel momento in cui
ha partecipato alla presentazione dello studio Rubierre. Da quel
momento il Consigliere Collé si è documentato su quanto stava
accadendo, si è documentato con l'Assessorato al turismo, con il
Centro Sviluppo, con l'Ascom, con la programmazione...
(... intervento dell'Assessore Agnesod, fuori microfono...)
... come Consigliere chiedo degli elementi, mi danno delle
risposte, e credo che queste corrispondano per il 90 percento a
verità.
Lei mi dice che il coordinamento che lei ritiene giusto e che è
quello che è in piedi, è quando si dice che non vengano fatti nello
stesso periodo. Assessore, noi partiamo da un altro presupposto,
diciamo che, se vogliamo arrivare ad una politica turistica in
Valle che sia valida, l'Assessorato al turismo o Fondazione per il
turismo, o chi per esso, riunisca questi enti e da tutti questi
esca la necessità reale sul territorio per fare questi corsi.
Ma non possiamo permetterci che ognuno si alzi al mattino e pur
di non farlo nello stesso periodo dell'altro, organizzi
qualsivoglia corso di formazione.
Prendo atto, credo che la notizia sia abbastanza fresca, dei due
corsi che sono stati tolti dalla richiesta fatta dall'Ascom, così
ci è stato dichiarato.
A conclusione di questa interpellanza, non mi ritengo
soddisfatto di quanto dichiarato dall'Assessore perché ci è stato
detto che, così come è applicata oggi la politica turistica in
Valle d'Aosta, tutto sommato va bene, per certi aspetti addirittura
mi si dice che questa impostazione data è un ottimo risultato,
mentre noi non crediamo che questo sia giusto, non crediamo che
questa sia una cosa accettabile per la Valle d'Aosta. Purtroppo
l'Assessore non mi ha risposto ad una domanda molto delicata, e che
a questo punto mi vedrò costretto a formulare in altro modo.
Si dà atto che, dalle ore 11,54, riassume la Presidenza il
Presidente Stévenin.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK