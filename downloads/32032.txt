Consiglio Regionale della Valle d'Aosta - Oggetto del Consiglio n. 868 del 18 novembre 2009 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
STATUTO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 868 del 18 novembre 2009 - Resoconto
OGGETTO N. 868/XIII - Interpellanza: "Riorganizzazione degli
uffici dell'Agenzia delle entrate della Valle d'Aosta".
Interpellanza
Considerato che in data 12 ottobre 2009 ha avuto inizio la
"riorganizzazione" degli uffici dell'Agenzia delle Entrate della
Valle d'Aosta, accompagnata da un consistente taglio delle
posizioni dirigenziali e da una cospicua riduzione degli
organici;
Rilevando il rischio di un depotenziamento degli uffici
dislocati in Valle d'Aosta, in particolare riguardo alle sedi di
Verrès, Pont-Saint-Martin e al nuovo Ufficio di Châtillon di cui si
paventa il dimezzamento numerico;
Rilevando il palese contrasto di questa operazione rispetto
all'annunciata vicinanza al territorio largamente propagandata al
momento dell'inaugurazione delle sedi decentrate;
Ritenendo difficile che questo ridimensionamento risulti
compatibile con i canoni di un efficiente servizio di prossimità
alla cittadinanza;
Rilevato che il processo è stato deciso centralmente e solo
comunicato a livello locale;
i sottoscritti Consiglieri regionali
Interpellano
la Giunta regionale per sapere:
1) se la Giunta è stata informata in via preventiva;
2) quali siano i reali intendimenti del Ministero
dell'Economia e delle Finanze in ordine alla "razionalizzazione"
degli uffici territoriali (Aosta e Châtillon) e degli sportelli
decentrati (Verrès e Pont-Saint-Martin) e quali le reali
conseguenze sul piano logistico ed occupazionale;
3) quali iniziative intenda porre in essere la Giunta
regionale per contrastare il depotenziamento delle strutture
periferiche delle Agenzie fiscali (Entrate e Dogane) e per
combattere il processo di generale accentramento burocratico nel
solo capoluogo degli uffici amministrativi pubblici;
4) se siano vigenti Convenzioni relative a specifiche imposte
che prevedano standard e particolari obiettivi di mantenimento in
loco di personale.
F.to: Louvin - Giuseppe Cerise - Bertin - Chatrian - Patrizia
Morelli
Président
- La parole au Vice-président Chatrian.
Chatrian (VdAV-R)
- Grazie, Presidente. Assessore, noi
siamo venuti a conoscenza di questa importante (non più eventuale)
riorganizzazione dell'Agenzia delle entrate della Valle d'Aosta,
riorganizzazione che probabilmente è già stata accompagnata da un
taglio delle posizioni di vertice dirigenziali e anche di un taglio
importante di riduzione degli organici. Una tabella importante che
ci deve far riflettere, non solo a livello territoriale, ma a
livello di numeri: nel 2006 l'Agenzia aveva quasi 150 risorse, oggi
nel 2009 ne conta 130. La nostra iniziativa mira ad affrontare, se
possibile fino in fondo, l'impostazione scelta anzitutto. Crediamo
nel nostro territorio, nella territorialità, ma crediamo
soprattutto nel dare dei servizi ai cittadini, quindi chiediamo con
la nostra iniziativa in che maniera, se c'è la volontà, con quali
forze e con quale peso... di mantenere sul territorio questi
servizi, nel territorio di Verrès, Pont-Saint-Martin, Châtillon,
oltre al discorso dei posti di lavoro e dei servizi che si deve
cercare di dare al cittadino.
Un'altra preoccupazione è quella dell'accentramento,
dell'accentrare tutto dal punto di vista burocratico e non solo,
nel capoluogo regionale, legato al fatto delle difficoltà, della
territorialità, legato al fatto proprio della vicinanza al
cittadino. Non vado oltre, ascoltiamo la vostra risposta.
Président
- La parole à l'Assesseur au budget, aux
finances et au patrimoine, Lavoyer.
Lavoyer (FA)
- Grazie, Presidente. Ringrazio gli
interpellanti che con questa iniziativa ci danno la possibilità di
chiarire lo stato dell'arte di tale riorganizzazione, problema che
fra l'altro in via informale mi era stato sollevato anche dai
colleghi Crétaz e Prola per quanto riguarda gli aspetti degli
uffici di Pont-Saint-Martin e Verrès. Questa iniziativa quindi
coglie l'occasione per fare il punto della situazione e informare
l'intero Consiglio delle problematiche in itinere.
Innanzitutto sul primo quesito:
"se la Giunta è stata
informata in via preventiva"
, premesso che non è obbligo da
parte dell'Agenzia delle entrate di riferire al Governo regionale
sulla riorganizzazione degli uffici, però, a seguito sia di questa
iniziativa, e a seguito della sollecitazione dei colleghi Crétaz e
Prola, ho fatto una riunione per entrare nel merito delle
problematiche sollevate da questa interpellanza (con il direttore
dell'Agenzia delle entrate, Carmelo Rau, e con la dirigente
dell'Agenzia delle entrate, la dott.ssa Zaffagnini) in cui mi è
stato detto che un'informazione in via informale era stata data di
questa riorganizzazione in un incontro che il dottor Rau ha avuto
con il Presidente del Governo regionale. Non c'è stata alcuna
azione del Governo regionale, perché questa riorganizzazione non va
a penalizzare assolutamente tutti gli aspetti e le giuste
preoccupazioni che emergevano sul ruolo di questi sportelli
decentrati e vengo nel dettaglio a specificare la richiesta del
punto n. 2. Questa riorganizzazione, come sappiamo, avviene a
livello nazionale e interessa una riorganizzazione di tipo
provinciale, non avendo noi la provincia, il problema di
riorganizzazione è di interesse regionale.
Entrerò poi nel merito degli aspetti occupazionali, però la
sostanza è che gli uffici decentrati di Aosta e di Châtillon -
perché gli uffici di Verrès e di Pont-Saint-Martin fanno capo agli
uffici di Châtillon, mentre gli altri uffici decentrati, che sono
quelli di Cogne e di Courmayeur sono decentrati, ma fanno
riferimento ad Aosta - non subiranno assolutamente nessun tipo di
depotenziamento, anzi riassumo: come ben sa il collega
interpellante, in questo momento vivono dei protocolli d'intesa,
che erano a suo tempo stati firmati dal direttore dell'Agenzia
delle entrate, dall'allora Sindaco Prola, dall'allora Sindaco
Crétaz, dal Sindaco di Cogne e dal Sindaco di Courmayeur. Non solo
quindi vivono questi protocolli d'intesa che fanno permanere sul
territorio tali servizi, ma c'è la totale disponibilità da parte
del direttore dell'Agenzia delle entrate, che non solo l'ha
dichiarata, ma sta mettendo in atto una serie di incontri con
queste Amministrazioni locali, con gli attuali Sindaci per
verificare lo stato dell'arte delle cose ed eventualmente rivedere
un ulteriore protocollo d'intesa.
Dov'è l'unico problema... che però non ha nessuna ricaduta di
tipo negativo nei confronti dell'utente, preoccupazione principale
di tutti noi... il decentramento: la popolazione si deve spostare
per i servizi, quindi la posizione baricentrica di Châtillon, di
Pont-Saint-Martin e di Verrès anche per le vallate deve essere un
punto di riferimento per i cittadini che non devono venire
obbligatoriamente al capoluogo di Aosta. L'unico aspetto
riorganizzativo è quello relativo ai servizi, che sono quelli delle
verifiche... quelle che sono le attività di controllo, gli
accertamenti e le verifiche sul contribuente verrebbero accentrati
in un nucleo a livello regionale e sul territorio nazionale a
livello provinciale. Questa è una disposizione di legge, ma questo
non inficia il servizio con il contribuente, la verifica che venga
fatta da un nucleo che ha una logistica... fra l'altro, tale nucleo
di verifica non aveva nessuna logistica nelle aree decentrate di
Pont-Saint-Martin o di Verrès, o Cogne, o Courmayeur, c'era un
nucleo di verifica a Châtillon ma, dal punto di vista del servizio
al cittadino, non cambia nulla. Queste sono azioni ispettive da
parte dell'amministrazione finanziaria dell'Ufficio delle entrate,
che verrebbe decentrata anche per una migliore organizzazione in un
unico nucleo a livello regionale. Qua l'intervento politico nei
confronti dell'Agenzia delle entrate non avrebbe alcun senso; ha
senso invece un intervento, che è stato fatto in questo incontro,
di chiedere la massima attenzione e di concordare in modo preciso
tutte le modificazioni e l'organizzazione di questi uffici con le
amministrazioni locali. Da una parte ci è stato detto che non ci
sarà alcun tipo di depotenziamento e che saranno fatti degli
incontri con i sindaci, le amministrazioni locali per verificare se
integrare o modificare i protocolli che tuttora esistono.
Volevo anche sottolineare dal punto di vista occupazionale, e
parlo dell'area dei servizi, che il totale dei dipendenti dei vari
servizi, raffronto ottobre 2008-ottobre 2009, passa da 59 a 66, con
un aumento di più 7, quindi non c'è una riduzione del
personale.
La riflessione che va fatta - e questo è un dato oggettivo - è
che gli sportelli decentrati di Châtillon (quelli di
Pont-Saint-Martin e di Verrès) hanno una funzione importante,
perché, dalle statistiche e dai monitoraggi mensili del 2008,
risulta che 1.872 utenze hanno utilizzato tali sportelli
decentrati, quindi, se fossero stati toccati, avrebbero dato luogo
ad un problema preoccupante. Altra cosa invece sono i servizi
decentrati di Aosta, perché chi ha utilizzato gli sportelli di
Cogne e Courmayeur è in numero zero, però questo non vuol dire che
non vi sia la volontà di mantenere... il direttore dell'Ufficio
entrate si incontrerà con il Sindaco di Courmayeur e con il Sindaco
di Cogne e insieme concorderanno come far funzionare tale tipo di
sportello, questo per avere un quadro informativo il più completo
possibile.
Anche se in modo non proprio corrispondente ai quesiti, penso di
aver dato una risposta articolata e complessiva delle cose.
L'occupazione globale assolutamente non ha subito nessuna
diminuzione, perché nel raffronto adesso l'occupazione globale
dovrebbe essere 110 unità circa, non possiamo entrare nel merito se
viene cambiato o spostato un dirigente... quindi 110 unità... con
questa funzione accentrata del Servizio accentramenti e verifiche
fiscali può anche darsi che vi sia su quel settore una riduzione di
personale, però il nostro problema è che il servizio funzioni sia
dal punto di vista dell'area a servizi, sia dal punto di vista
dell'area a controllo.
Per quanto attiene la problematica che può far intervenire
un'azione politica dell'Amministrazione regionale... è l'area
servizi, che non solo viene mantenuta, ma c'è la disponibilità a
potenziarla e a concordare con le amministrazioni locali per un
migliore funzionamento della stessa; il personale è aumentato di 7
unità.
Chiudo con l'ultima informazione relativa all'aspetto delle
dogane, che mi pareva fosse affrontato anche nell'iniziativa. Qui
abbiamo contattato il dottor Stillavato dell'Agenzia delle dogane
di Aosta, al quale abbiamo chiesto delucidazioni in merito ad
un'ipotesi di riorganizzazione dell'Agenzia e quali potevano essere
i possibili effetti di un eventuale depotenziamento. Il dottor
Stillavato ci ha informati con una comunicazione scritta che è vero
che esiste un progetto di riorganizzazione dell'Agenzia a livello
nazionale e interregionale, ma assicura che tale riorganizzazione
non avrà nessun tipo di impatto negativo sulla situazione attuale
della nostra regione. Questa è la comunicazione scritta che ci è
pervenuta e io avevo anche sottolineato che era un'informazione che
serviva a dare una risposta ad un'iniziativa consiliare, quindi
come mi è stata prodotta la illustro ai Consiglieri
interpellanti.
Président
- La parole au Vice-président Chatrian.
Chatrian (VdAV-R)
- Grazie, Presidente. Abbiamo ascoltato
attentamente, Assessore, le sue dichiarazioni. Soddisfatti da una
parte, quella legata al fatto che al cittadino saranno dati gli
stessi servizi sia a Pont-Saint-Martin e Châtillon che a Verrès. La
nostra preoccupazione era legata anche all'accentramento: lei ci ha
portato a conoscenza che sarà solo accentrato il servizio delle
verifiche, quindi chi perderà una parte di funzione sarà lo
sportello di Châtillon, in quanto era l'unico ad avere questo
servizio di verifica e quindi, dal punto di vista amministrativo,
il controllo sarà totalmente fatto ad Aosta. Ci ha fornito due
numeri legati ai servizi: l'incremento che si è avuto in questo
ultimo anno a livello di impiego. Nel nostro quesito al punto n. 2
chiedevamo le conseguenze logistiche, ma occupazionali globali; a
noi, Assessore - ma torneremo di nuovo su questo argomento -,
risulta che il trend occupazionale in questi ultimi tre anni sia
stato un trend negativo. Giustamente lei dice non è di competenza
regionale, questo lo sappiamo; proprio nella prima domanda abbiamo
chiesto approssimativamente se la Giunta era stata informata e lei
ci ha risposto che non era un obbligo. Sappiamo anche questo. Al
punto n. 2 la nostra domanda era più "a lungo termine", forse un
po' più fine. Ci risulta che il piano logistico ed occupazionale
abbia un trend negativo, ma, da quello che emerge- e probabilmente
risulta anche a voi, anche se non è di competenza della Giunta
regionale o del Presidente della Regione -, nel 2010 ci sarà un
ulteriore calo occupazionale, (non so se risulta solo a noi, mi
sembra che risulti anche al Presidente)... e questo calo non è un
calo di una risorsa, ma è un calo di 12-15 risorse, intorno al 10
per cento, penso siano i dati che ha anche il Presidente. Mi
spiace, Assessore, che lei non abbia voluto rispondere a tale
quesito: i
"fils rouges"
di questa nostra iniziativa, sono
depotenziamento da una parte, mantenimento (lei ci ha ben risposto)
dei servizi sul territorio dall'altra, ma capisce che se le tre
Agenzie: entrate, dogana e territorio... e se i numeri a questo
punto sono quelli che... nel 2006 parlavamo di 150 risorse e nel
2010 parleremo di 118/119 risorse... ahimè registriamo che è un
trend che ha un delta importante a nostro avviso. Ci riteniamo
quindi in parte soddisfatti per la parte del cittadino e molto
preoccupati a livello occupazionale, a livello di risorse umane, a
livello logistico legato alle conseguenze reali che ci saranno sul
nostro territorio e di ulteriore perdita importante di posti di
lavoro nella nostra regione. Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK