Consiglio Regionale della Valle d'Aosta - Oggetto del Consiglio n. 2445 del 6 giugno 2012 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Personale medico e paramedico
ASSISTENZA SOCIALE
Assistenza socio-sanitaria
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2445 del 6 giugno 2012 - Resoconto
OGGETTO N. 2445/XIII - Interpellanza: "Stato della procedura
per l'esternalizzazione del personale in servizio presso la
struttura residenziale per anziani Domus Pacis di Donnas".
Interpellanza
Ricordata la precedente iniziativa del gruppo ALPE
relativamente alla situazione di grave difficoltà in cui si trova
la società VIVERE s.r.l., gestore della struttura residenziale per
anziani Domus Pacis di Donnas, facente capo ad ARCHIMEDICA, in
procinto di licenziare 61 dei 65 dipendenti per procedere
all'esternalizzazione del personale;
Richiamata la deliberazione della Giunta regionale n. 185 del
3 febbraio 2012 recante approvazione della proroga al 30 giugno
2012 della convenzione stipulata tra la Regione e la casa di riposo
Domus Pacis di Donnas, gestita dalla società VIVERE s.r.l. per la
gestione dei servizi socio-assistenziali e per l'erogazione di
prestazioni di assistenza sanitaria per gli ospiti aventi
diritto;
Constatato che le recenti notizie evidenziano una situazione
di stallo nella procedura per l'esternalizzazione;
i sottoscritti Consiglieri regionali
Interpellano
l'Assessore competente per conoscere:
1) se è informato sullo stato della procedura di
esternalizzazione, se ha avuto contatti recenti con la direzione di
ARCHIMEDICA e quali sono le sue valutazioni;
2) quali sono gli intendimenti della Giunta riguardo al
mantenimento del servizio in vista della scadenza della convenzione
prevista per il 30 giugno 2012;
3) se le condizioni, gli obblighi e i parametri previsti
dalla convenzione saranno mantenuti con
l'esternalizzazione.
F.to: Patrizia Morelli - Giuseppe Cerise - Louvin
Presidente
- La parola alla Consigliera Patrizia
Morelli.
Morelli (ALPE)
- Merci M. le Président.
Ritorniamo oggi su una questione che già avevamo sollevato
alcuni mesi or sono: quella dell'esternalizzazione del personale
annunciata dalla società Vivere S.r.l., facente capo ad
Archimedica, che gestisce la Casa di riposo Domus Pacis di Donnas.
Ad aprile l'Assessore aveva risposto alle nostre richieste di
chiarimento rassicurandoci, sulla base di un incontro che aveva
avuto con la dirigenza di Archimedica, quanto al fatto che i
livelli occupazionali sarebbero stati assolutamente mantenuti, così
come gli standard qualitativi del servizio, servizio che coinvolge
ben 65 ospiti nella struttura della Bassa Valle. Ora non siamo a
conoscenza di ulteriori sviluppi, anzi le informazioni che ci
giungono sono piuttosto di una situazione di stallo. Poiché avevamo
annunciato che avremmo mantenuto vivo il nostro interesse riguardo
a questa struttura, che riveste una grande importanza per la Bassa
Valle, ma non solo - ricordo che comprende anche una struttura che
accoglie i malati di Alzheimer -, siamo di nuovo a chiedere
all'Assessore quali sono i recenti sviluppi, se ha ulteriormente
avuto contatti con Archimedica, con quali risultati e quali sono le
sue valutazioni rispetto all'evoluzione di questa situazione.
Poiché la Regione è titolare di una convenzione con la società
Vivere, che riguarda l'assistenza di 15 pazienti gravemente non
autosufficienti, che andrà a scadenza a fine giugno e sulla quale
non abbiamo notizia di un rinnovo, vorremmo capire quali sono gli
intendimenti della Giunta riguardo a questa convenzione, se verrà
rinnovata e con quali condizioni e quali garanzie da parte della
società titolare e se i parametri e gli obblighi previsti
dall'attuale convenzione verranno interamente rispettati. La
ascoltiamo con molto interesse, Assessore.
Presidente
- La parola all'Assessore alla sanità, salute
e politiche sociali, Albert Lanièce.
Lanièce A.
- Grazie Presidente. Ringrazio la collega
Morelli, perché mi permette di fare il punto della situazione su
una questione che giustamente, come è stato detto nelle premesse, è
in fase di stallo.
Il sottoscritto ha convocato un incontro con la delegazione di
Archimedica, capeggiata dal suo Amministratore delegato, circa 10
giorni fa. Durante l'incontro è emersa da parte della società la
proposta di convenzionare con l'Amministrazione l'intera struttura
in luogo dei 15 posti per le persone anziane e i 17 per i malati di
Alzheimer, quindi vuol dire convenzionare circa 80 posti. Questa
strada, sulla base degli attuali fabbisogni, delle disponibilità
finanziarie e in relazione al processo soprattutto di
riqualificazione e ristrutturazione delle microcomunità pubbliche
in atto nell'area limitrofa a quella di Donnas, pare a noi del
tutto impraticabile. In buona sostanza, se otto anni fa si decideva
di non ristrutturare le nostre microcomunità, era un discorso che
poteva starci; ormai abbiamo: la microcomunità di Gaby, che è
ristrutturata; la microcomunità di Perloz, che passerà a 40 posti;
quella di Hône, che è in fase di ristrutturazione. Ho quindi
spiegato loro che, se non si faceva questo investimento, poteva
anche starci, ma voleva dire nel bacino della Bassa Valle chiudere
tutte le microcomunità, quindi credo sia condivisibile questa
decisione... Per altro verso pare al momento accantonata l'ipotesi
di esternalizzazione paventata nei giorni scorsi, avendo
Archimedica calcolato nell'operazione ipotizzata un risparmio poco
significativo in virtù delle particolari condizioni contrattuali
per la cooperazione che la Regione prevede. Per valutare eventuali
strade alternative, che, da una parte, salvaguardino i livelli
occupazionali attuali e la qualità dei servizi e, dall'altra,
produca risparmio nella gestione della casa, è stata chiesta da
parte di questo Assessorato un'analisi dettagliata della situazione
finanziaria, organizzativa e di gestione con una rosa di più
scenari possibili. Siamo in attesa di ricevere la relativa
documentazione.
"Quali sono gli intendimenti della Giunta riguardo al
mantenimento del servizio in vista della scadenza della convenzione
prevista per il 30 giugno 2012"
: è chiaro che solo qualora
siano garantita la funzionalità della struttura e il livello
qualitativo dei servizi in linea con gli standard previsti dalla
normativa regionale, si procederà, conformemente a quanto stabilito
per le altre strutture private attualmente soggette a convenzione,
con un'ulteriore proroga dell'attuale convenzione o alla stipula di
una nuova convenzione.
Terza domanda:
"se le condizioni, gli obblighi e i parametri
previsti dalla convenzione saranno mantenuti con
l'esternalizzazione"
, già l'altra volta avevo sostenuto che,
stante il fatto secondo cui il processo di esternalizzazione si è
interrotto, i parametri degli standard minimi sia strutturali che
di gestione previsti dalla futura convenzione con la Casa di riposo
Domus Pacis dovranno essere del tutto analoghi a quelli applicati
alle altre strutture semiresidenziali e residenziali pubbliche e
private ubicate sul territorio regionale in questo momento in corso
di revisione.
È corretto quindi dire che siamo in una fase di stallo, c'è una
presa d'atto che l'esternalizzazione non porterebbe ad un
significativo risparmio; a questo punto, a fronte di questa
richiesta di convenzione totale, abbiamo chiesto delle proposte
graduali in modo da poter valutare quello che ci proporranno.
Presidente
- La parola alla Consigliera Patrizia
Morelli.
Morelli (ALPE)
- Merci M. le Président.
L'Assessore conferma dunque la fase di stallo e smentisce le
notizie rassicuranti che ci erano state date nell'aprile scorso. Ci
rendiamo conto che la trattativa non è facile, tuttavia il fatto
che la Regione sia detentrice di una convenzione per quanto
riguarda le persone anziane gravemente non autosufficienti e che
l'USL sia titolare di un'altra convenzione per i malati di
Alzheimer ci pare che metta la Regione in una situazione di forza
nei confronti della società che gestisce la Domus Pacis. Il fatto
che si decida di non esternalizzare ci sembra una notizia
confortante, speriamo che venga confermata, perché in questo modo
pensiamo che i livelli occupazionali verranno mantenuti.
Immaginiamo che non sia assolutamente una fase agevole, ma che sia
assolutamente necessario da parte dell'Amministrazione regionale
fare tutto il possibile affinché sia la situazione occupazionale,
sia la serenità e la tranquillità delle persone alloggiate presso
la Domus Pacis sia garantita. Grazie, Assessore, per la sua
risposta, le chiedo di tenerci al corrente dell'evolversi della
situazione anche attraverso la V Commissione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK