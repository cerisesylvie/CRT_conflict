Consiglio Regionale della Valle d'Aosta - Oggetto del Consiglio n. 645 del 25 novembre 1982 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 645 del 25 novembre 1982 - Resoconto
OGGETTO N. 645/VII - DISCUSSIONE GENERALE SUI PROGETTI DI
LEGGE IN MATERIA DI EDILIZIA PUBBLICA RESIDENZIALE E RECUPERO
URBANISTICO.
PRESIDENTE:
La parola al Consigliere Tonino, relatore
della proposta di legge n. 437; ne ha facoltà.
TONINO - (P.C.I.):
La nostra proposta di legge parte
dall'evidente esigenza di utilizzare immediatamente i 3 miliardi
destinati all'acquisizione del quartiere Cogne di Aosta e previsti
nei fondi globali del bilancio del 1982.
L'impostazione che noi abbiamo dato alla proposta di legge si
può dividere in due parti: una prima parte che riguarda il
comportamento dell'Amministrazione regionale di fronte a questo
nodo urbanistico che è il quartiere Cogne di Aosta, e una seconda
parte che riguarda, invece, l'utilizzo immediato dei 3
miliardi.
Per quanto concerne la prima parte è nostra convinzione che la
Regione debba favorire il risanamento e la ristrutturazione del
quartiere Cogne di Aosta attraverso due interventi: un primo
intervento di contributi in conto capitale a favore del Comune per
l'acquisto degli immobili; ed un secondo di formalizzazione dei
programmi di finanziamento per le opere di recupero urbanistico del
patrimonio edilizio esistente e di riqualificazione urbanistica del
quartiere.
Questi due filoni di intervento della Regione, devono
naturalmente, tenere conto del piano di riqualificazione del
quartiere che deve essere approvato dal Consiglio comunale
(ascoltati i competenti Consigli di zona). Il piano che dovrà
indicare le modalità di intervento, i tempi ed i costi dell'azione
di risanamento.
Evidentemente, in questo caso, si tratta di rispettare la
competenza del Comune per quanto concerne le scelte che devono
essere operate all'interno del quartiere.
Sempre nel quadro delle scelte di indirizzo noi chiediamo anche
che l'utilizzo del quartiere Cogne debba essere riservato alle
forme di edilizia residenziale pubblica, quali sono quelle previste
dalla legislazione vigente e cioè l'edilizia sovvenzionata,
realizzata dall'Istituto autonomo case popolari, agevolata dalle
cooperative, convenzionata con le imprese. Cioè quelle forme di
edilizia residenziale pubblica che sono previste, per intenderci,
dal piano decennale della casa.
Questo per quanto riguarda gli indirizzi regionali.
L'articolo 2 affronta invece, l'utilizzo immediato di questi 3
miliardi. Con la nostra proposta chiediamo che la concessione di
questo contributo a favore del Comune di Aosta, sia vincolata
soltanto ad un accordo fra il Comune e la Nuova Sias, evidentemente
con l'apporto della Regione, per l'acquisizione, anche graduale, di
tutto il quartiere.
Questa è l'unica condizione che noi imponiamo al Comune affinché
sia possibile l'utilizzazione in tempi brevi di questa somma.
Per intenderci, potrebbe essere un primo acconto sull'acquisto
programmato di tutto il quartiere.
Questa è l'impostazione della nostra proposta di legge che in
alcune parti ho visto essere ripresa dalla proposta della Giunta,
anche se con alcune diversità rispetto alle quali credo sia più
opportuno che ci pronunciamo più avanti.
PRESIDENTE:
La parola all'Assessore ai Lavori Pubblici
Borbey per l'illustrazione del disegno di legge n. 448; ne ha
facoltà.
BORBEY - (D.C.):
Il disegno di legge n. 448 con dicitura:
"Finanziamenti integrativi e regionali nel settore dell'edilizia
residenziale e pubblica" si può dire che sia suddiviso in tre parti
al fine di utilizzare i fondi previsti sul bilancio 1982 ed
iscritti nei fondi globali e precisamente: 195 milioni per
interventi integrativi all'edilizia residenziale pubblica (legge
457); 3 miliardi iscritti per l'acquisizione o contributo al Comune
di Aosta, o primo contributo al Comune di Aosta per l'acquisizione
del quartiere Cogne o parte del quartiere Cogne o dell'intera parte
del quartiere oggetto del recupero; 2 miliardi, iscritti sempre nel
bilancio 1982, sempre a favore dell'edilizia residenziale
pubblica.
Allora era stato iscritto: "ad integrazione o nuova legge 24"
invece con questa nuova legge si viene ad integrare la n. 457 per
il quadriennio 1982-1985 che finalmente, posso darne notizia al
Consiglio regionale, è stato deliberato dal CIPE e quindi i
finanziamenti per il futuro quadriennio sono stati deliberati ed
entro 20 giorni dovrebbe pervenire da parte del Ministero dei
Lavori Pubblici, la nota ufficiale per potere poi indire i
bandi.
Questi 2 miliardi forse non saranno utilizzati tutti nel 1983
ma, in ogni modo, la legge li impegna e dà 90 giorni di tempo alla
Giunta regionale per presentare un disegno di legge specifico per
integrare la 457 per i mutui privati. Intenzione dell'esecutivo
della Giunta regionale è pertanto di presentare un disegno di legge
al Consiglio regionale per lasciare la disponibilità di tutti i
fondi relativi al quadriennio '82-'85 a disposizione per l'edilizia
agevolata, cooperativa e sovvenzionata, senza intaccare i fondi a
favore dei privati ed integrando invece i mutui dei privati con i
fondi regionali. L'articolo 1 e 2 prevedono appunto l'istituzione
di un fondo regionale destinato a concorrere alla copertura delle
quote di ammortamento dei mutui a carico dello Stato.
Ciò perché vi è stata una eccedenza sulle disponibilità
assegnate alla Regione, ad un determinato tasso precalcolato;
pertanto, in conseguenza dell'aumento del costo del denaro si è
creato un maggior onere dovuto alla variazione del tasso di
interesse. Per questo si sono impegnati 195 milioni.
All'art. 3 ci sono 253 milioni che sono dei fondi maggiori
attribuiti dalla legge del 25 marzo dell'82, al n. 94, fondi che
verranno utilizzati tutti per il biennio '82-'83 per l'agevolata e
per le cooperative.
In linea di massima potranno essere finanziate 3 cooperative per
circa 30-40 alloggi.
L'art. 4 prevede quello che ho anticipato prima e cioè l'impegno
dei fondi per circa 2 miliardi per i quali, la Giunta, si impegna a
presentare un disegno di legge entro 90 gg..
L'art. 5 prevede invece, un contributo particolare al Comune di
Aosta per l'acquisizione di una prima parte del quartiere Cogne e
precisamente dice che (questa è l'intenzione dell'Amministrazione
regionale) questi 3 miliardi verranno dati al Comune di Aosta a
condizione che venga stipulato un accordo tra il Comune e l'Ente
proprietario - quindi la Nuova Sias - degli immobili da recuperare,
che preveda quindi a graduale acquisizione dell'intera parte del
quartiere oggetto di recupero.
La Giunta regionale assegnerà questo contributo non appena sarà
stipulato un accordo tra il Comune di Aosta e l'Ente proprietario
in merito all'acquisto di tutta quella parte di quartiere che dovrà
essere oggetto di recupero. Questo contributo, inoltre, è
condizionato all'approvazione da parte del Comune di un piano di
recupero che quantifichi il costo globale dell'intervento e
definisca la quota dei volumi a destinazione abitativa, nonché alla
redazione di un programma generale di intervento recante
indicazioni circa il tipo di intervento e le relative modalità di
attuazione, con particolare riferimento ai tempi e alla
sistemazione abitativa, provvisoria e definitiva, degli attuali
abitanti.
PRESIDENTE:
Signori Consiglieri è aperta la discussione
generale. La parola al Consigliere Carlassare; ne ha facoltà.
CARLASSARE - (Dem. Prol. - Nuova Sin.):
Prima di fare un
intervento in merito, vorrei delucidazioni e precisazioni su quanto
è stato detto dall'Assessore Borbey. In pratica, non mi pare ci sia
una grossa differenza tra il disegno di legge presentato dal Gruppo
comunista ed il disegno di legge presentato dalla Giunta.
Al comma 2° dell'art. 6 si dice: "Alla stipula di un accordo tra
il Comune e l'ente proprietario degli immobili da recuperare che
prevede l'acquisizione, anche graduale, dell'intera parte di
quartiere oggetto di recupero".
Il problema mi sembra sia questo: con i commi successivi, in
pratica, si demanda al Comune la scelta politica su come agire nei
confronti della Nuova Sias, proprietaria degli immobili.
So bene che è competenza comunale, però sarebbe importante che
da questo disegno di legge e successivamente, da questa legge,
scaturisse anche una precisa volontà dell'Amministrazione regionale
che stabilisse che l'intero quartiere è oggetto di trattativa con
la Nuova Sias e l'intero quartiere Cogne è da considerarsi
quartiere di edilizia pubblica, sovvenzionata o convenzionata.
Vorrei pertanto, che la Giunta esprimesse un suo parere e chiarisse
se ritiene fattibile una operazione dove solo una parte del
quartiere, che a questo punto potrebbe anche essere minima, possa
essere oggetto di contrattazione; oppure se intenda con questa
legge, iniziare un'operazione che tende al recupero di tutto il
quartiere. Ciò perché potrebbe verificarsi una situazione di questo
genere (faccio un esempio che mi viene in mente): il Comune
contratta con la Nuova Sias l'acquisizione di una parte del
quartiere, costruisce o ristruttura (dipende dalle scelte che
verranno fatte) crea dei servizi, rende più funzionale il tutto,
valorizzando così non solo il quartiere ma tutta l'area.
La rimanente parte di quartiere, ancora di proprietà della Nuova
Sias, acquista valore, facendo sì che la Società o chi per essa,
possa effettuare un'operazione di carattere speculativo,
approfittando degli interventi che sono stati fatti dall'Ente
pubblico che ha finanziato questa operazione.
Penso di essere stato sufficientemente chiaro, però vorrei delle
delucidazioni in merito al fine di potere dare, successivamente, un
giudizio complessivo.
PRESIDENTE
: L'Assessore ai Lavori Pubblici Borbey chiede
la parola; ne ha facoltà.
BORBEY - (D.C.):
Riteniamo che mettendo la dicitura:
"Alla stipula di un accordo tra il Comune e l'Ente proprietario
degli immobili da recuperare che preveda l'acquisizione, anche
graduale, dell'intera parte del quartiere oggetto del recupero"
lasciamo molto spazio al Comune di Aosta.
Nella legge è difficile specificare esattamente perché la parte
del quartiere può essere tutto il quartiere.
Se noi vincoliamo il Comune di Aosta e a dire: "tutto il
quartiere", secondo il mio punto di vista, è una forzatura per la
Regione, perché riteniamo che sia una competenza esclusiva del
Comune di Aosta.
La Regione, se rimarrà a contatto col Comune di Aosta, per
questa convenzione con la Nuova Sias, dovrà garantire questi
finanziamenti. Noi riteniamo che sia doveroso da parte nostra
lasciare al Comune di Aosta la disponibilità e la possibilità di
fare questo piano nel dettaglio.
In questo piano volumetrico potrà essere inserita la possibilità
di occupare completamente il quartiere, oppure i tre quarti o i
nove decimi. Non è una frase sibillina, come dice il Consigliere
Carlassare, perché se noi dovessimo specificare l'intero quartiere,
potrebbe essere un errore urbanistico gravissimo, cosa che non
possiamo sapere ora poiché noi non siamo l'ente che ha dato lo
studio di questo nuovo quartiere. Il Comune di Aosta che lo ha già
affidato precedentemente ad una società (non so se è la stessa che
lo sta rivedendo o se è un nuovo ufficio professionale) ha
senz'altro una competenza più specifica per i futuri contatti,
indispensabili sia con la Regione, che per forza di cose, dovrà
venire necessariamente incontro finanziariamente al Comune di
Aosta, sia con la Nuova Sias per trattare quale può essere la parte
di quartiere per la quale si dovrà intervenire.
Il discorso della Regione continua, anche perché nel bilancio
'83 sono stati inseriti altri 3 miliardi, quindi se la cosa dovesse
divenire urgente, nulla vieta di fare una modifica ed aumentare il
finanziamento. Pertanto, riteniamo giusto che il Comune di Aosta ci
presenti precise proposte.
PRESIDENTE
: La parola al Consigliere Tonino; ne ha
facoltà.
TONINO - (P.C.I.):
Rispetto al disegno di legge della
Giunta, noi abbiamo già detto in Commissione che gli articoli, i
quali si riferiscono alla istituzione di un fondo integrativo
regionale per la copertura dei costi dell'edilizia residenziale
pubblica convenzionata e agevolata sono positivi.
Della necessità di questo fondo avevamo discusso parecchie volte
nella Commissione competente. Riteniamo anche giusto destinare le
maggiori risorse che sono state assegnate dallo Stato, al
finanziamento di nuove cooperative, anziché integrare programmi
esistenti. Lo abbiamo detto in Commissione e lo ripetiamo qui: sono
due articoli su cui siamo d'accordo.
Per quanto riguarda l'utilizzo dei 2 miliardi dobbiamo
registrare questo ritardo da parte della Giunta.
A questo proposito, sono convinto che non sia semplice una legge
di questa natura; tuttavia la Giunta aveva un anno di tempo per
pensarci ed ora, alla fine dell'anno, chiede altri 3 mesi di tempo,
che dubitiamo siano rispettati.
Se la Giunta ci tiene a fare intervenire la Regione per favorire
l'accesso alla prima casa per le famiglie valdostane, occorre che
qualcuno si dia da fare e lavori seriamente.
Oggi - lo abbiamo detto più volte - come risorse proprie stiamo
finanziando soltanto i fondi di rotazione. Non abbiamo altre
modalità di finanziamento che siano in grado di agevolare
l'acquisto, la costruzione, la ristrutturazione della prima
casa.
Per quanto riguarda il finanziamento di 3 miliardi per
l'acquisizione del quartiere Cogne, prima avevo accennato ad alcune
differenze, le quali, sostanzialmente, sono queste: per quanto
riguarda l'erogazione del contributo, subordinare l'erogazione
dello stesso all'approvazione da parte del Comune di un piano di
recupero temiamo porti ad un allungamento dei tempi, oltre il
lecito. I tempi tecnici per l'approvazione da parte del Comune di
un piano di recupero sul quartiere, conoscendo i ritmi del Comune
di Aosta, che è in realtà quello di tutti i Comuni, sono
sicuramente lunghi, sono dei tempi che rinviano la possibilità di
utilizzo. Noi siamo dell'avviso che l'erogazione debba essere
subordinata soltanto ad un accordo sull'acquisizione.
Qui, rispetto alle osservazioni che faceva prima il Consigliere
Carlassare, anche noi siamo dell'avviso che sia subordinata, a
livello di indirizzo della Regione, ad un accordo per
l'acquisizione di tutto il quartiere e non di una sola parte.
Questa non è una questione che riguarda soltanto il Comune di
Aosta; noi investiamo, come Regione, alcuni miliardi, e questi
miliardi li investiamo soltanto se ci sono le condizioni per
mantenere il controllo pubblico su tutto quel quartiere, senza
lasciare la possibilità che zone più appetitose siano invece
gestite dalla Nuova Sias o da altri.
Pertanto, la nostra opinione è che ci debba essere una
indicazione precisa. Siamo invece, dell'avviso di togliere quella
linea in cui si subordina il tutto all'approvazione, da parte del
Comune, del piano di recupero perché, ripeto, abbiamo
preoccupazioni di tempo e temiamo che i fondi rimangano a
svalutarsi nelle casse della Regione in attesa dell'approvazione,
da parte del Comune, di un piano di recupero.
Un'altra osservazione riguarda l'articolo 5; abbiamo detto prima
che è essenziale che il quartiere Cogne sia riservato all'edilizia
residenziale pubblica. Così dicendo, ci riferiamo anche a quelle
categorie di cittadini e di reddito che rientrano nei requisiti
richiesti per accedere all'edilizia residenziale pubblica. Per
ricapitolare, le fasce di reddito oggi, arrivano fino a 14 milioni
e mezzo che vengono computate soltanto per il 60% se si tratta di
lavoratori dipendenti. Questa garanzia che il quartiere sia
riservato a quelle categorie di cittadini non è garantita se si
cita e si permette anche il convenzionamento dell'art. 7 e 8 della
legge n. 10.
Lo abbiamo detto anche in Commissione che noi siamo contrari a
quell'aggiunta che è prevista dall'art. 5. Tra l'altro esiste anche
un problema tecnico. Terreni di proprietà del Comune o della
Regione dovrebbero essere ceduti per mezzo di una convenzione
dell'art. 35. Allora che senso può avere l'aggiunta del
convenzionamento della legge n. 10? Voglio ricordare che la
differenza tra la convenzione dell'art. 35 e quella della legge n.
10 sta proprio nel fatto che con la legge n. 10 non ci sono
questioni di reddito, nè ci sono questioni riguardanti la proprietà
o meno di altri alloggi nella città; due garanzie che invece
troviamo con la convenzione dell'art. 35. Per cui, la nostra
opinione è che quella aggiunta debba essere tolta. Per questo
presentiamo un emendamento per togliere quel riferimento alla
convenzione degli articoli 7-8 della legge n. 10. Quella
convenzione vale per l'intero territorio comunale ed è finalizzata
soprattutto, oltre che a garantire una quota di edilizia a prezzo
di cessione controllato, ad evitare di pagare la seconda parte
degli oneri di urbanizzazione relativi al costo di costruzione. Noi
siamo dell'avviso che all'interno di quel quartiere si parli
soltanto di edilizia residenziale e pubblica convenzionata ai sensi
dell'art. 35 della 865.
Per quanto detto noi presentiamo degli emendamenti.
Desidero riaffermare che è positivo che si vada immediatamente
all'utilizzo di questa somma; e credo che, al di là del
provvedimento legislativo, dorremmo chiedere al Comune e alla
Giunta un impegno fattivo affinché ci sia al più presto un accordo
per l'acquisizione di quell'area, in modo che sia risolto un
problema di aree e di immobili per mantenere nella città di Aosta
una quota elevata di edilizia controllata pubblicamente.
PRESIDENTE:
La parola al Consigliere Tamone; ne ha
facoltà.
TAMONE - (U.V.):
Per ripetere a Tonino quello che,
praticamente abbiamo detto già in Commissione perché è evidente che
le cose non cambiano perché cambia il giorno o l'aula in cui se ne
discute. Intanto, devo dire al Collega Carlassare che noi siamo
dell'avviso che il quartiere Cogne debba essere recuperato tutto e
credo che le trattative che stanno andando avanti in questo
momento, siano in questo senso, cioè per l'acquisto totale del
quartiere, salvo quell'area, che la Cogne ha già detto si
riserverà, relativa alle palazzine degli impiegati, o parte di
essa, cioè quella delle palazzine che a suo tempo erano chiamate
dei dirigenti.
Ritengo quindi che il Comune di Aosta acquisirà tutto il
quartiere Cogne, salvo le case Fanfani che non fanno parte di tale
quartiere, e meno le palazzine dei dirigenti, che sappiamo quali
sono.
Per quanto riguarda gli emendamenti all'art. 5 noi pensiamo che
accettare di potere dare la possibilità di costruire secondo gli
articoli 7-8 della legge n. 10 del 1977 sia soltanto una speranza e
un desiderio.
Queste possibilità sono legate da convenzioni abbastanza
complesse e complicate che devono essere fatte dai Comuni; crediamo
che si darà la possibilità di costruire ai sensi di questi
articoli, soltanto dopo uno studio approfondito della
questione.
Non ci sarà un abuso in questo senso. E' una possibilità in più
che vogliamo lasciare per fare in modo che questo si possa fare se
si presenterà l'occasione. Invece, siamo piuttosto dissenzienti con
Tonino ed il Partito Comunista sulla questione dell'approvazione da
parte del Comune, di un piano; non siamo diffidenti nei confronti
dei Comuni, anzi abbiamo in essi la massima fiducia, però non credo
sia corretto elargire dei miliardi a scatola chiusa. Il Comune, se
la cosa lo interessa, se la cosa riguarda i cittadini di Aosta in
maniera pregnante come noi pensiamo, deve essere capace di fare
questo piano con una certa urgenza anche perché non è da 15 giorni
che si parla di questo problema: trattasi di una questione
complessa della quale abbiamo parlato per moltissimo tempo.
Riteniamo che il Comune di Aosta possa e debba esprimersi su
questo argomento, con una certa urgenza. Se non lo farà...... chi è
colpa del suo mal, pianga se stesso. Non possiamo pensare sempre
agli altri, è ora che ciascuno provveda da solo a quanto gli
compete. Se il problema del quartiere Cogne è complesso, dedichino
una grossa parte delle loro energie, delle loro capacità, delle
loro intelligenze e volontà a risolvere questo problema. Credo sia
indispensabile per la Regione conoscere esattamente gli
intendimenti del Comune prima di elargire somme rilevantissime;
l'acquisizione totale del quartiere infatti, vuol dire spendere una
quindicina di miliardi oggi. Tirare fuori una somma di questo
genere senza sapere nemmeno che cosa si fa su questo quartiere, né
come intende intervenire il Comune e quale sia il piano che
interessa questo quartiere, a noi pare esagerato.
Pertanto chiediamo al Partito Comunista di lasciare perdere
questo emendamento perché riteniamo indispensabile che il Comune
presenti un piano preciso prima che noi sborsiamo delle lire, lire
che sono di tutti i cittadini della Valle d'Aosta.
Non è diffidenza ma è una necessità che il Comune si impegni a
fare questo piano nel più breve tempo possibile.
PRESIDENTE:
Mi pare che per coloro che conoscono il
problema, il discorso sia abbastanza interessante e chiaro; per
coloro invece che non hanno visto gli emendamenti e non li
conoscono, ma di cui sentono parlare, credo sia piuttosto difficile
seguire il dibattito. Quindi credo sia opportuno distribuirli in
modo che tutto il Consiglio sia in grado di seguire la
discussione.
Ricordo che se qualcuno ha da presentare degli emendamenti, il
fatto che siano presentati subito ci permette di fotocopiarli e di
distribuirli e quindi agevolare il dibattito.
La parola al Consigliere Nebbia; ne ha facoltà.
NEBBIA - (P.S.I.):
Circa i disegni di legge presentati
sia dal Partito Comunista che dalla Giunta affermiamo che il nostro
partito è completamente d'accordo circa gli obiettivi che tali
disegni di legge si prefiggono.
Rileviamo però, che il disegno di legge presentato dalla Giunta
è più organico e completo in quanto comprende, oltre la quota dei 3
miliardi destinati all'acquisizione del quartiere Cogne, un'altra
serie di interventi, sempre nel settore dell'edilizia residenziale
pubblica, che possono essere correlati all'acquisizione del
quartiere. E' questo uno dei punti qualificanti, secondo la nostra
valutazione, dell'attività della Giunta durante l'anno 1982 ed è
uno dei punti che noi avevamo sottolineato essere importanti per
una partecipazione del nostro partito alla maggioranza regionale.
Quindi, anche per questi motivi, siamo lieti che si arrivi ad una
prima definizione di questo problema.
Circa il disegno di legge presentato dalla Giunta, noi vorremmo
rilevare alcuni aspetti specifici che riguardano sia l'art. 5 che
l'art. 6. Per quanto concerne il primo, riteniamo che la
definizione, così come è stata proposta, sia adeguata perché
pensiamo che le specifiche norme da utilizzare, gli specifici
interventi da attuare debbano essere definiti dal Comune con il suo
programma generale di intervento.
Quindi riteniamo che debba essere permessa la più ampia libertà
di azione in quanto definire oggi dei limiti, sarebbe pregiudiziale
per le scelte successive. Quindi ci va bene tutto l'articolo,
particolarmente dove dice: "Da destinare prevalentemente alla
realizzazione di interventi di edilizia residenziale e pubblica,
sia sovvenzionata che convenzionata ai sensi dell'art. 35 della
legge n. 865 e degli artt. 7-8 della legge 28 gennaio n. 10". Sarà
poi compito e competenza del programma di intervento definire in
che misura queste diverse possibilità di attuazione dovranno essere
utilizzate, o modificate, nel corso del recupero dello stesso
quartiere. All'inizio si potrà partire con certi strumenti e poi
fra 5 o 6 anni può darsi che se ne utilizzeranno altri; ma
vincolare oggi l'attività comunale, nella legge, a scelte che
possono essere impreviste o imprevedibili in questo momento, ci
pare eccessivo.
Per quanto riguarda l'art. 6 sembra anche a noi che forse, la
dizione letterale dell'articolo sia eccessivamente vincolante
dell'attività comunale, per cui proporremmo un emendamento che
stilerò ora, il quale conglobi il 2° ed il 3° alinea del 1° comma,
in modo da chiarire meglio quali sono gli atti che il Comune deve
svolgere per potere avere questo contributo.
In particolare ci sembra che il secondo alinea non sia
sufficientemente chiaro perché fa riferimento genericamente, ad un
piano di recupero che foneticamente fa ricordare il piano di
recupero della legge 457 che si riferisce ai centri di interesse
storico ambientale. Quindi sarebbe un piano particolareggiato a
tutti gli effetti, mentre l'alinea successivo parla di un programma
generale di intervento che dovrebbe dare altre indicazioni.
Per semplificare e chiarire questi due alinea noi proporremmo di
farne uno solo che dica in questo modo: "All'approvazione da parte
del Comune di un programma generale di intervento che quantifichi
il costo globale dell'intervento, definisca la quota di volume di
destinazione abitativa e rechi indicazioni circa il tipo di
intervento e le relative modalità di attuazione con particolare
riferimento ai tempi e alla sistemazione abitativa provvisoria e
definitiva degli attuali abitanti".
Trattasi quindi di una caratterizzazione di un programma che
deve avere, su certi aspetti, delle precise indicazioni, programma
che risulta essere comunale e che, pertanto, deve essere approvato
in tempi abbastanza brevi senza avere tutte le caratteristiche
tecniche e di documentazione che ha, e dovrebbe avere, un piano
particolareggiato.
Noi pensiamo che in questo modo si acceleri tutta la procedura e
quindi ora presenterò questo emendamento che verrà posto in
discussione.
PRESIDENTE:
La parola all'Assessore ai Lavori Pubblici
Borbey; ne ha facoltà.
BORBEY - (D.C.):
Per quanto concerne l'intervento di
Tonino, riconosciamo si, una parte di ritardo per la questione
della finalizzazione dei 2 miliardi, ma tengo a precisare al
Consigliere Tonino che il ritardo è stato fatto appositamente
perché la maggioranza della Giunta, come abbiamo già detto, non
aveva più intenzione di finanziare la legge 24, bensì di fare un
disegno di legge unico, come hanno fatto altre Regioni per
aumentare i finanziamenti della 457.
Il ritardo da parte del Governo è imputabile prima al CEPA e poi
al CIP perché questo è da tre mesi e mezzo che ha tutta la
documentazione inviata dal CEPA, il quale ha sbagliato perché
invece di inviare solo la delibera della 457, ha mandato dei
quintali di altre cose. Siccome il CIP ha esaminato tutta la
documentazione e non solo quella urgente, ecco il ritardo dei tre
mesi e mezzo. Prima che sia pubblicato il bando per il quadriennio,
sarà presentata in Consiglio la legge regionale per la
finalizzazione dei 2 miliardi.
Riteniamo di non dovere accettare l'emendamento comunista di
sopprimere gli artt. 7 e 8 della legge n. 10 (concordo pienamente
con quanto ha detto il Consigliere Nebbia) perché crediamo sia di
competenza esclusiva del Comune definire queste cose.
Riteniamo che questa legge sia stata fatta dall'Assessorato ai
Lavori Pubblici proprio nello spirito di maggior decentramento
possibile e mi stupisco che proprio il Gruppo comunista abbia di
queste difficoltà, quando la legge è fatta in linea generale e dà
la possibilità al Comune di operare su quanto è di sua
competenza.
Stessa cosa per l'art. 6 quando dice di sostituire "dell'intera
parte del quartiere, oggetto di recupero" con "l'intero quartiere";
noi siamo preoccupati di accettare questo emendamento perché può
anche accadere che fra il Comune e la Nuova Sias si addivenga ad un
accordo per acquisire la quasi totalità del quartiere, meno forse,
un edificio o soltanto mille metri quadrati di questo quartiere.
Noi non vogliamo inserire questa condizione capestro al Comune di
Aosta che potrebbe pregiudicare l'intera operazione qualora la
Nuova Sias non intenda vendere tutto l'intero quartiere, ma volesse
riservarsene una parte.
Siamo invece, pienamente d'accordo con quanto ha detto il
Consigliere Nebbia perché lo spirito della legge della Giunta, nel
1° e 3° comma dell'art. 6 quando dice: "La stipula di un accordo
tra il Comune e l'Ente proprietario all'approvazione da parte del
Comune di un piano di recupero" noi intendiamo il piano in
dettaglio non come piano di recupero, ma lo riteniamo proprio per
quanto segue dopo questo comma "che quantifichi il costo globale
dell'intervento e definisca la quota di volumi a destinazione
abitativa". Quindi non un piano di recupero, non letteralmente come
aveva detto Nebbia, ma un piano che fissi almeno la quantificazione
del costo globale dell'intervento e la quota dei volumi a
destinazione abitativa.
Però accettiamo, a maggior chiarimento, l'emendamento che forse
il Consigliere Nebbia ha già preparato poiché elimina qualunque
dubbio letterale.
PRESIDENTE:
Ora credo che il problema sia quello di
mettere a confronto l'emendamento presentato dal Consigliere Tonino
e quello presentato dai Consiglieri Nebbia, De Grandis e
Tamone.
Visto che sono gli unici emendamenti presentati, li esamineremo
quando arriveremo agli artt. 5 e 6 del disegno di legge n. 448.
Se non ci sono altri che chiedono la parola, dichiaro chiusa la
discussione generale.
Do la parola al Consigliere Tonino, quale presentatore della
proposta di legge n. 437; ne ha facoltà.
TONINO c (P.C.I
.
):
Innanzitutto, noi rileviamo con
soddisfazione che le indicazioni della nostra proposta di legge
sono state recepite dalla Giunta, sia pure con alcune differenze
sulle quali voglio tornare un attimo.
Crediamo anche di potere dire senza trionfalismo, perché non è
il caso, che la nostra proposta ha fatto si che la Giunta si
svegliasse da un torpore su questi temi e si decidesse in extremis
a presentare un disegno di legge che riguarda questa materia. Per
queste ragioni fondamentali, visto che abbiamo presentato
emendamenti migliorativi al disegno di legge della Giunta, noi
ritiriamo la nostra proposta che, ripeto, è stata sostanzialmente
recepita nel provvedimento della Giunta.
Per questa maggioranza, e per la Giunta in particolare, è sempre
un disonore votare una proposta che viene dall'opposizione; noi non
ce la prendiamo, guardiamo ai fatti, ai contenuti e visto che essi
sono stati recepiti, la cosa ci fa piacere e chiediamo
semplicemente che le cose scritte siano portate avanti con solerzia
e con rapidità.
Rispetto agli emendamenti credo che entrerò più nel dettaglio
successivamente. Voglio dire che sul piano generale, l'emendamento
presentato dal Consigliere Nebbia è simile alla nostra richiesta di
eliminare il 2° alinea. I contenuti sono perfettamente uguali. Noi
chiedevamo di definire che cosa fosse questo piano di recupero;
sentendo parlare di un piano di recupero, lo avevamo inteso come un
piano di recupero della 457, il che significava... tempi, ecc.,
mentre - per rispondere a Tamone - il vincolo - che non è un
vincolo ma un indirizzo - che noi chiediamo al Comune di Aosta, era
contenuto nella nostra proposta e cioè quello di indicare una
programmazione del Comune, sulla qualità degli interventi. La
nostra proposta non è assolutamente contraria allo spirito di
decentramento, anzi, ogni volta che scriviamo un articolo, abbiamo
bene in mente quali sono i compiti e la loro divisione: a noi
spetta il compito di indirizzo, ai Comuni spetta il compito di
scegliere nel concreto quali interventi fare all'interno delle aree
di loro competenza.
Non ci sembra neanche eccessivamente vincolistica la richiesta
di trattare per l'intero quartiere, perché quando si parla di
intero quartiere, si chiarisce che non si tratta di una piccola
parte del quartiere. Dopo di che, se ci sono fuori i mille o i due
mila metri quadri, mi sembra una scusa che non ha senso. Per
"intero quartiere" noi vogliamo dare l'indirizzo al Comune che si
tratta per l'intero quartiere.
Dall'Assessore Borbey e dal Consigliere Tamone abbiamo sentito
che si tratta per l'intero quartiere e ci fa piacere.
Noi vorremmo che questo concetto fosse inserito anche nella
legge.
Ora vorrei dire qualcosa concernente l'ultima osservazione
riguardante gli artt. 7 e 8 della legge n. 10 e quel tipo di
convenzionamento. Mentre i Consiglieri parlavano mi sono riletto
con attenzione questi articoli. Si tratta di un convenzionamento,
ripeto, che non ha nulla a che vedere con il principio di destinare
quel patrimonio alle famiglie, ai cittadini che rientrano nelle
categorie di reddito e quindi con i requisiti per accedere
all'edilizia residenziale pubblica, per cui si tratta di una
scelta. Voi siete dell'avviso di permettere che all'interno del
quartiere costruiscano anche cittadini che non posseggono tali
requisiti. Questa non è una questione di autonomia del Comune ma
una questione di indirizzo. Noi spendiamo miliardi per acquisire
quel quartiere e la nostra opinione è che questi miliardi siano
destinati a quelle categorie di cittadini e di reddito. Ripeto,
secondo noi, è una questione di indirizzo e non di costrizione.
Tutti voi sapete che il numero delle cooperative di abitazione,
esistenti nella città di Aosta, con tutti i requisiti previsti
dalla legge, supera le 40, per cui la richiesta per quel tipo di
edilizia esiste. Noi insistiamo affinché quella parte della città
di Aosta sia destinata a quello scopo.
Naturalmente si tratta di una diversità che è importante.
Non è rilevante che sul complesso del provvedimento noi
esprimiamo un giudizio che è positivo.
PRESIDENTE:
La parola all'Assessore ai Lavori Pubblici
Borbey; ne ha facoltà.
BORBEY - (D.C.):
Molto brevemente per esprimere la
soddisfazione di tutto il Consiglio regionale per questo progetto
di legge. E' un problema importantissimo per la città di Aosta.
Ribadisco che noi abbiamo fatto un progetto di legge che dà la
maggiore autonomia al Comune di Aosta, e ci stupiamo che il Gruppo
Comunista, proprio per la città di Aosta, insista su determinate
questioni.
La convenzione, in base agli artt. 7 e 8 della legge n. 10 del
28.1.1977 dà facoltà al Comune di scrivere nella convenzione che,
in futuro, l'impresa che farà quel determinato immobile, possa
vendere solo determinati alloggi a persone che posseggono quei
requisiti.
Lo inseriscono nella convenzione, Tonino! Se non abbiamo fiducia
nel Comune, capoluogo di Regione e non gli vogliamo dare questa
autonomia, diciamolo! Noi abbiamo posto solo una condizione, in
questa legge, al Comune di Aosta, e cioè che diamo questi soldi
solo quando hanno espletato determinati adempimenti; non siamo
d'accordo con Tonino quando insiste per dare i fondi ad accordo
concluso circa l'acquisto di tutto il quartiere.
Abbiamo detto che prima vogliamo che esista un progetto, sia
pure di massima, un piano volumetrico definito, altrimenti il
Comune di Aosta ricadrebbe nello stesso errore commesso, purtroppo,
per la localizzazione della 457.
Parliamoci chiaro, qualunque maggioranza ci possa essere al
Comune di Aosta, può accadere la stessa cosa successa quando si
dovevano localizzare determinati fondi dell'edilizia residenziale
pubblica, prima, della legge 513 e ora del piano decennale (legge
457), cioè che all'ultimo momento, il comune, con delibera decide
di utilizzare determinate aree libere che trova ancora sul
territorio.
Come errori urbanistici, abbiamo visto tutti le due cooperative
vicino alle casermette. Lo abbiamo autorizzato anche noi, ma
purtroppo è un errore urbanistico! Desideriamo che questo non
avvenga più e quindi non siamo favorevoli a dare acconti al Comune
di Aosta se prima non ha fatto un programma generale, perché
potrebbe sempre succedere che noi elargiamo le somme necessarie per
acquisire le aree ed il Comune, non avendo un programma volumetrico
approvato precedentemente, cominci a fare degli interventi a
spizzichi nel quartiere.
Con queste precisazioni vogliamo dire che riconosciamo al
Partito Comunista l'impegno per questo problema e auspichiamo che,
così come è stato trovato questo accordo a livello di Consiglio
regionale, il Consiglio comunale di Aosta trovi lo stesso accordo
tra tutte e forze politiche.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK