Consiglio Regionale della Valle d'Aosta - Oggetto del Consiglio n. 1405 del 13 luglio 1990 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 1405 del 13 luglio 1990 - Resoconto
OGGETTO N. 1405/IX - VALUTAZIONE DEGLI ORGANI CONSILIARI IN
MERITO AD UNA CONSULENZA LEGISLATIVO-GIURIDICO-AMMINISTRATIVA.
(Reiezione di mozione)
PRESIDENTE:
Do lettura della mozione presentata dal
Consigliere Riccarand ed iscritta al punto 46 dell'ordine del
giorno.
MOZIONE
RICORDATO che, con deliberazione n. 8969 del 25 settembre 1989,
la Giunta regionale ha affidato al dottor Renato Barbagallo
l'incarico di una consulenza legislativo-giuridico-amministrativa,
in particolare nel settore delle norme di attuazione dello Statuto
Speciale;
RILEVATO che tale consulenza prevedeva una durata annuale con un
compenso di 50 milioni più 5 milioni per spese di viaggio;
EVIDENZIATO che tale consulenza scade il 30 settembre 1990, ma
che, se non viene disdetta entro il 31 luglio 1990, viene
automaticamente e tacitamente prorogata anche per i prossimi
anni;
SOTTOLINEATA la necessità di una ponderata valutazione
sull'opportunità di rinnovare tale incarico di consulenza;
il Consiglio regionale
della Valle d'Aosta
delibera
1) di impegnare la Giunta a trasmettere alla Conferenza dei
Capigruppo, entro la fine del prossimo mese di settembre, una
relazione sull'attività di consulenza finora svolta;
2) di disdire, entro la fine del mese di luglio 1990, l'incarico
di consulenza onde evitare una proroga tacita ed automatica prima
della valutazione da parte degli organi consiliari sull'opportunità
di mantenere tale incarico di consulenza.
PRESIDENTE:
Ha chiesto la parola il Consigliere Riccarand;
ne ha facoltà.
RICCARAND (VA):
Questa mozione, iscritta al punto 46, non
può essere rinviata, altrimenti perde ogni significato, perché
concerne una consulenza, affidata all'ex Segretario della Giunta
regionale, dott. Renato Barbagallo, che scade appunto il 30
settembre 1990, ma che viene automaticamente e tacitamente
prorogata se non viene disdetta entro la fine del mese di
luglio.
Di questo incarico professionale, come di altri che ci saranno,
noi riteniamo fortemente discutibile che non abbia una scadenza, ma
sia tacitamente ed automaticamente prorogato a tempo indeterminato,
al di là delle contingenti esigenze che ne sono
all’origine.
Noi non proponiamo di eliminare questo incarico, ma proponiamo
che lo si sospenda, disdicendolo entro il 31 luglio 1990, in modo
da poter valutare che cosa è stato fatto, quali problemi sono stati
risolti e se ci sono i motivi e le esigenze per affidare un nuovo
incarico per i mesi o gli anni successivi. Non ci sembra opportuno,
infatti, trasformare una consulenza in un incarico a tempo
indeterminato, come se si trattasse di una persona ancora
dipendente dall'Amministrazione regionale.
Oltretutto c'è da osservare che questo incarico è stato affidato
attraverso una deliberazione della Giunta regionale, senza alcuna
discussione in Consiglio, per cui, prima di rinnovare l'incarico,
noi riterremmo opportuna un'apposita valutazione. Non è vero quindi
che noi diamo una valutazione negativa su quello che è stato fatto
e neppure chiediamo che questo incarico sia eliminato, ma chiediamo
che sia sospeso e non scatti una proroga tacita ed automatica, in
modo che sia possibile valutarne l'utilità e decidere se sia
opportuno o meno rinnovarlo.
PRESIDENTE:
Ha chiesto la parola il Presidente della
Giunta, Bondaz; ne ha facoltà.
BONDAZ (DC):
Preciso subito che la maggioranza non intende
accettare la mozione presentata dal Consigliere Riccarand e
pertanto voterà contro.
Innanzitutto tengo a precisare che non si tratta di un incarico
a tempo in determinato, come è stato detto dal Consigliere
Riccarand, ma di un incarico affidato annualmente, che annualmente
può essere rinnovato o meno. Già questa precisazione è un primo
"distinguo"
sulle osservazioni del Consigliere
Riccarand.
In secondo luogo, la Giunta intende rinnovare l'incarico al
dott. Barbagallo per una lunga serie di motivi, ma soprattutto
perché è iniziato un contenzioso molto difficile con la tesoreria
unica, che, se non verrà fatta una decretazione sulle norme di
attuazione secondo i nostri intendimenti, potrebbe comportare
grosse difficoltà al nostro tesoriere e quindi alla nostra Regione.
Poiché i1 dott. Barbagallo è uno dei nostri consulenti nella
stesura delle norme di attuazione, ritengo che in questa fase
avremo bisogno di lui in modo tutto particolare.
Comunque vada questa votazione, mi riservo di fare avere al
Consigliere Riccarand, nonché al Consiglio o ai Capigruppo se la
riterranno opportuna, un'apposita relazione, che è già stata
richiesta e che riceverò nelle prossime settimane, sull'attività
svolta dal consulente.
In ogni caso, la maggioranza non intende accettare la mozione,
perché ritiene che sia fatta un po'
"ad personam"
e che non
tenga conto dell’esigenza dell'Amministrazione di
utilizzare il dott. Barbagallo per affrontare questioni di grossa
rilevanza anche a livello ministeriale.
PRESIDENTE:
Se nessuno chiede la parola, pongo in
votazione la mozione della quale abbiamo già dato lettura.
ESITO DELLA VOTAZIONE
Presenti: 26
Votanti: 20
Favorevoli: 1
Contrari: 19
Astenuti: 6 (Agnesod, Andrione, Faval, Mostacchi, Stévenin e
Vallet)
Il Consiglio non approva
PRESIDENTE:
Colleghi Consiglieri, la seduta è tolta ed il
Consiglio sarà convocato a domicilio.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK