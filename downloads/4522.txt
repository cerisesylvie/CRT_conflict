Consiglio Regionale della Valle d'Aosta - Oggetto del Consiglio n. 197 del 7 aprile 1982 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 197 del 7 aprile 1982 - Resoconto
OGGETTO N. 197/VII - INIZIATIVA PER L'ISTITUZIONE DI UNA
NUOVA COMUNITA' MONTANA COMPRENDENTE I COMUNI WALSER -
(Approvazione di mozione).
PRESIDENTE
: Colleghi Consiglieri, sono in discussione due
mozioni: la prima presentata dai Consiglieri Lustrissy, Maquignaz e
Lanivi e iscritta al n. 34 dell'ordine del giorno; la seconda
presentata dai Consiglieri Carlassare, Minuzzo e Tonino e iscritta
al n. 35 dell'ordine del giorno. La proposta della Presidenza è di
discuterle abbinate; ci sarà perciò una discussione unica ma la
votazione sarà separata a meno che i proponenti non trovino in
seguito una soluzione concordata.
Do lettura della mozione presentata dai Consiglieri Lustrissy,
Maquignaz e Lanivi:
Constatato che la proposta di legge costituzionale di iniziativa
del Consiglio regionale per l'aumento di un Consigliere regionale
in rappresentanza della Comunità Walser non è stata accolta dal
Governo nazionale;
Vista la proposta pervenuta dai Consigli comunali di
Gressoney-La-Trinité, Gressoney-Saint-Jean e Issime tendente ad
ottenere l'istituzione di una nuova Comunità Montana comprendente i
Comuni Walser;
Affermata l'esigenza di accogliere tale istanza per motivi di
carattere etnico e culturale;
IL CONSIGLIO REGIONALE DELIBERA
di impegnare la Giunta regionale a predisporre gli opportuni
atti amministrativi ai sensi dell'art. 4 della legge regionale
5.4.1973, n. 13 da sottoporre all'approvazione della prossima
riunione del Consiglio regionale.
PRESIDENTE
: Do lettura della mozione presentata dai
Consiglieri Carlassare, Minuzzo e Tonino:
Vista la più volte riconfermata volontà dei Comuni di
Gressoney-La-Trinité, Gressoney-Saint-Jean ed Issime di vedere
riconosciute le caratteristiche etnico-linguistiche delle loro
popolazioni;
Considerato che la costituzione di una Comunità Montana
comprendente i Comuni di Gressoney-La-Trinité,
Gressoney-Saint-Jean, Gaby ed Issime potrebbe favorire la
salvaguardia del patrimonio storico-culturale dei Walser;
IL CONSIGLIO REGIONALE DELLA VALLE D'AOSTA DELIBERA
di impegnare la Commissione Affari Generali, Programmazione e
Decentramento a predisporre in tempi brevi una proposta di legge
che risolva il problema della Comunità Walser nel senso voluto
dalle popolazioni dei Comuni interessati.
PRESIDENTE
: Illustra la prima mozione il Consigliere
Lustrissy, che ha facoltà di parlare.
LUSTRISSY - (D.P.):
Questa mozione prende la mossa dalla
proposta di legge costituzionale approvata nell'adunanza del
Consiglio regionale del 6 dicembre '79, proposta che risultava
dall'unificazione di due formulazioni distinte presentate
rispettivamente dai colleghi dell'Union Valdôtaine e dai colleghi
del Gruppo Comunista e che prevedeva una modifica dello Statuto
regionale con l'istituzione di un 36° Consigliere in rappresentanza
della Comunità Walser.
Di questa proposta di legge costituzionale non abbiamo più avuto
notizia sino al gennaio di quest'anno, quando il Governo su
proposta del Ministro dell'Interno approvava un disegno di legge
costituzionale, n. 1732, inviato in tale data alla Presidenza del
Senato, mediante il quale si accettava una precedente proposta del
Consiglio regionale tendente all'attribuzione alla Valle d'Aosta
delle competenze in materia elettorale per l'elezione del Consiglio
regionale, così come avviene normalmente nelle altre Regioni a
Statuto Speciale; tale richiesta veniva accettata dal Governo
assieme ad altre proposte di modifiche statutarie per quanto
riguarda le Regioni a Statuto Speciale.
La cosa che ci preoccupa di questa proposta di legge di
iniziativa governativa è che se da una parte accoglie un'istanza
del Consiglio regionale di modifica statutaria di rilievo, perché
attribuisce alla Regione Valle d'Aosta la competenza in materia
elettorale regionale, dall'altra parte nella relazione, respinge la
proposta di legge costituzionale di iniziativa del Consiglio
regionale per l'istituzione di un 36° Consigliere da assegnare alla
Comunità Walser.
Quello che meraviglia e lascia perplessi è la motivazione:
infatti, nella relazione che accompagna il disegno di legge, si
riconosce l'esistenza di questa Comunità dotata di caratteristiche
idiomatiche e culturali, ma si ritiene che la consistenza numerica
del gruppo è talmente limitata da non giustificarne la
rappresentanza in sede regionale distinta da quella comunemente
assicurata secondo i principi costituzionali dell'art. 51. Ma
l'art. 51 della Costituzione dispone semplicemente - ed è un
principio costituzionale di eguaglianza - che "tutti i cittadini
dell'uno o dell'altro sesso possono accedere agli uffici pubblici e
alle cariche elettive in condizioni di eguaglianza, secondo i
requisiti stabiliti dalla legge".
Ebbene, questo era il modo peggiore, secondo me, per rispondere
ad una istanza che muoveva da una richiesta che poco aveva a che
fare con l'art. 51 della Costituzione e che molto aveva a che fare,
invece, con l'art. 6 della Costituzione, il quale stabilisce che
"La Repubblica tutela con apposite norme le minoranze
linguistiche". Si ricollega, questo, alla dichiarazione dell'ONU,
approvata dal Parlamento nazionale alcuni anni fa, nella quale si
riafferma ancora il principio di rappresentanza delle minoranze
etnico-linguistiche nel contesto delle Comunità nazionali.
Per sopperire a questa volontà manifestata da parte del Governo
nazionale di non rispondere alla richiesta del Consiglio pur
riconoscendo l'esistenza di questa Comunità, e in considerazione
della recente richiesta avanzata dai rappresentanti
dell'amministrazione dei Comuni interessati all'istituzione di
questa rappresentanza a livello consiliare, abbiamo ritenuto
opportuno per il momento accontentarci di una soluzione temporanea
- in attesa di quella legislativa costituzionale che resta comunque
il nostro obiettivo - che soddisfi i desideri della Comunità che
chiede la rappresentanza in Consiglio regionale. E credo che- sia
anche legittima la richiesta di una evidenziazione come Comunità
Montana dei Comuni facenti parte della Comunità Walser, perché,
come fase di transizione, credo sia una delle possibili soluzioni
temporanee ad una situazione locale che il Consiglio regionale ha
sempre ritenuto degna di attenzione.
Naturalmente, questa soluzione che ho indicato come temporanea
avrà la durata che avrà, in quanto l'obiettivo che il Consiglio
regionale deve continuare a perseguire è quello di vedere
riconosciuta sul piano legislativo costituzionale la minoranza
culturale. E di conforto ci è anche un recente atto del Parlamento
Europeo che riguarda la nuova legge elettorale per le elezioni di
questo organismo; in questo atto, dopo aver dettato alcune norme
regolamentari per gli Stati membri, si fa richiamo particolare sul
piano generale per la nostra Regione, nel senso
che "allo scopo di tener conto delle particolarità geografiche o
etniche espressamente riconosciute dalla Costituzione scritta o non
scritta dello Stato interessato, gli Stati membri possono adottare
talune misure derogatorie alle disposizioni di cui agli articoli
precedenti". Questo sarà oggetto poi di altre battaglie, che il
Consiglio regionale dovrà condurre affinché nelle prossime elezioni
europee questa Comunità regionale trovi espressione e
rappresentanza.
Quanto qui proposto è naturalmente suscettibile di modifiche e
integrazioni, non è una proposta definitiva: la richiesta di
istituire una nuova Comunità Montana, così core suggerito dalle
amministrazioni locali, può essere interpretata in modi diversi e
siamo aperti a tutti i contributi e alle modifiche al contenuto
della mozione presentata purché si salvaguardi il principio di
rappresentanza. Su questo il Consiglio regionale si è già espresso
più di una volta: si tratta di individuare la forma ed il modo di
rappresentare queste istanze delle popolazioni locali.
Per quanto ci concerne, richiamandomi a quanto detto in premessa
sull'esigenza di non lasciare passare inosservata questa proposta
di legge governativa di riforma costituzionale, che pure nega
questa rappresentanza, vorrei proporre un emendamento alla mozione
che abbiamo presentato al Consiglio, giacché, come ho detto, la
mozione è modificabile: l'attuale parte dispositiva diventerebbe il
punto 1) e si aggiunge un punto 2) così formulato: "di invitare i
Parlamentari valdostani di farsi promotori nelle opportune sedi
parlamentari di idonee iniziative a modifica del disegno di legge
costituzionale n. 1732, presentato dal Governo il 26 gennaio 1982
alla Presidenza del Senato, con l'inserimento tra le competenze
attribuite alla Valle d'Aosta dallo Statuto del 1948 di norme
specifiche per la salvaguardia della particolarità culturale e
linguistica della minoranza Walser".
Credo che questo sia in linea con quanto già richiamato, con gli
intendimenti già manifestati e con le risoluzioni già adottate da
questo Consiglio affinché in via transitoria si pervenga alla
soluzione indicata, che però è ancora da concordarsi con gli
amministratori locali; in secondo luogo chiediamo che i
Parlamentari della Valle d'Aosta si facciano carico di questa
esigenza e, agganciandosi alla rifiutata proposta di legge
costituzionale del Consiglio regionale e al disegno di legge
presentato dal Governo, presentino opportuni emendamenti affinché
sul piano statutario e costituzionale venga riconosciuta questa
situazione.
PRESIDENTE
: Ha chiesto di parlare il Consigliere Tonino.
Ne ha facoltà.
TONINO - (P.C.I.):
Molto brevemente, per illustrare la
mozione che abbiamo presentato. Anche noi siamo partiti dalla
richiesta avanzata dai Comuni interessati: Gressoney-La-Trinité,
Gressoney-Saint-Jean, Gaby ed Issime, però partiamo anche da una
posizione che altre volte abbiamo espresso in quest'aula.
L'approvazione in Consiglio regionale della proposta di legge
costituzionale per la rappresentanza di un Consigliere regionale
espresso dalla Comunità Montana Walser rappresentava, secondo noi,
il primo passo per quello che avevamo definito il riconoscimento
politico di quella realtà, un primo passo anche in assenza di
attuazione dell'art. 6 della Costituzione, che prevede che lo Stato
legiferi, con legge organica, in materia di tutela delle minoranze
linguistiche esistenti nel Paese.
La nostra opinione era appunto che, per una Regione
particolarmente sensibile a queste tematiche, la proposta di legge
fosse il primo passo verso questo riconoscimento; riconoscimento,
ripete, di una realtà che è ben definita anche se forse alcuni
problemi possono sorgere per il Comune di Gaby, e si tratterà di
discuterli in quella sede; dicevo, una realtà che comunque è molto
ben circoscritta e rappresenta anche da un punto di vista sociale e
politico, una comunità con contorni ben definiti.
Perché la scelta della comunità montana? Noi crediamo che la
Comunità Montana, se attuata e se ad essa vengono riconosciuti
anche dei compiti che siano più ampi di quelli ricavabili da una
lettura restrittiva della legislazione esistente, possa essere la
condizione in cui una comunità riesce ad auto-gestire non soltanto
la sua economia ma anche tutto il suo patrimonio di strumenti
esistenti di difesa della storia, della lingua, della cultura. La
necessità di una autogestione in questa direzione fa d'altronde
parte della storia di quei Comuni: infatti, molte delle iniziative
sorte in quella zona sono nate spontaneamente ed hanno delle
radici, tra l'altro, molto indietro nel tempo.
La nostra opinione è perciò che lo strumento della Comunità
Montana sia anch'esso un primo passo per il riconoscimento di
quella realtà politica. Nel deliberato della mozione che abbiamo
presentato noi crediamo, a differenza dei colleghi Democratici
Popolari, sia necessario impegnare la Commissione Affari Generali
nella predisposizione degli strumenti.
Ribadisco inoltre questo concetto: qualsiasi proposta si faccia
si deve innanzitutto concordarla con quelle comunità, e in secondo
luogo deve essere per quanto possibile unitaria di tutte le forze
politiche presenti in quest'aula, ovviamente se non ci sono pareri
discordanti. Impegnare la Commissione Affari Generali in tale senso
garantisce di questa unitarietà del Consiglio; occorrerebbe
naturalmente tener presente soprattutto la assoluta necessità di
avere contatti e rapporti con quelle realtà, perché - ripeto -
alcuni problemi in fase attuativa potrebbero nascere.
Per quanto riguarda - ed ho concluso - la proposta della Giunta
di aggiungere un 2° punto al deliberato della mozione
precedentemente illustrata, noi siamo d'accordo con la proposta
avanzata dal Consigliere Lustrissy.
PRESIDENZA DEL VICE PRESIDENTE FAVAL
PRESIDENTE
: Ha chiesto di parlare il Consigliere Voyat.
Ne ha facoltà.
VOYAT - (U.V.):
Siamo d'accordo anche noi
sull'emendamento presentato dal Consigliere Lustrissy e, senza
ricominciare il discorso già fatto al momento dell'approvazione
della proposta di legge costituzionale, circa due anni fa, proposta
con la quale avevamo chiesto l'aumento di un Consigliere regionale,
annuncio la presentazione di un nostro emendamento che sostituisce
completamente il deliberato della mozione del Gruppo Demopopolare;
il nuovo testo del deliberato è il seguente: " di delegare la
Giunta regionale" - oppure, se il Consiglio è d'accordo, la
Commissione Affari Generali, per noi non ci sono difficoltà - "a
presentare al Consiglio regionale una proposta per la soluzione dei
problemi della Comunità Walser, in accordo con i Comuni interessati
e secondo le indicazioni della Commissione di studio legislativo
per la riforma dell'organizzazione amministrativa regionale ed il
riordino degli Enti locali".
Innanzitutto, non vogliamo partire con una proposta ben definita
quale può essere la Comunità Montana, anche perché abbiamo dei
dubbi che il solo fatto di creare una nuova Comunità Montana possa
risolvere tutti i problemi della Comunità Walser.
In secondo luogo, c'è la questione del Comune di Gaby; io ho qui
una deliberazione del Comune di Gaby in cui, alla fine del
deliberato, è scritto: "tenuto conto di questi elementi, il
Consiglio comunale ritiene che il problema debba venire
ulteriormente approfondito". Perciò ritengo che la Giunta
regionale, o la Commissione, insieme ai quattro Consigli comunali
interessati debba cercare una soluzione.
In ultimo, credo che sia anche logico tenere conto, qui in
Consiglio, di quelle che potranno essere le nuove idee, le nuove
proposte che possono venir fuori da questa Commissione di
studio.
Vorrei poi dire che se qualcuno aveva dei dubbi sull'attività
dei nostri Parlamentari a Roma, qui possiamo risolverli perché da
parte del Deputato della Valle d'Aosta è stata presentata una
proposta di legge sulla questione dei Walser. Il progetto di legge
porta il titolo: "Norme costituzionali a favore delle popolazioni
di lingua tedesca della Valle d'Aosta".
Riteniamo che anche questa iniziativa, seppure al di fuori delle
proposte che ha fatto ora il Consigliere Lustrissy, possa avere un
peso per una sempre più completa definizione dei problemi della
Comunità Walser.
PRESIDENTE
: Altri chiedono di parlare in sede di
discussione generale?
La parola al Presidente della Giunta
ANDRIONE - (U.V.):
A noi sembra che quale che sia
l'organo che studierà il problema e la sua soluzione concreta, la
cosa importante è quella di accogliere la richiesta dei Comuni
interessati. Se poi la struttura sarà quella della Comunità
Montana, o quella del Consorzio di Comuni o la delega ai Comuni per
ottenere certi scopi, non ha molta importanza perché ci sembra che
la difesa di un certo patrimonio sia un obiettivo valido.
Già tanti anni fa la Giunta regionale aveva istituito una
biblioteca comune e dei primi corsi di lingua tedesca che
proseguono ancora oggi, e partendo da questa situazione, ritenuto
che sia necessario aiutare i Walser a difendere ed a mantenere le
loro tradizioni, a me sembra che forse sarebbe più opportuno
iniziare con una Commissione consiliare, proprio per sgrossare il
problema in diretto contatto con i Walser; dopodiché, non appena le
idee saranno un po' chiarite, dovranno essere convocati i membri
dell'esecutivo, per vedere quali sono le possibilità pratiche.
Riteniamo, insomma, che il Consiglio possa sia istituire una
nuova Comunità Montana, perché non vi sono difficoltà di ordine
legislativo in materia, sia dare indicazioni pratiche su come di
fatto ottenere che i Walser possano avere una struttura a specifica
difesa del loro patrimonio culturale, delle loro tradizioni. Questo
mi sembra il punto da raggiungere e quindi la proposta del
Consigliere Voyat, integrata con il secondo punto della mozione del
Consigliere Lustrissy, è accettabile.
Proporrei però di scrivere "la Commissione" più che "la Giunta
regionale", proprio per evitare che il primo contatto diretto sia
tra esecutivo regionale e Walser. Incominciamo con la Commissione
Affari Generali e poi, immediatamente dopo, la Giunta regionale può
essere chiamata a rispondere.
PRESIDENTE
: Altri chiedono di parlare?
La parola al Consigliere Lustrissy.
LUSTRISSY - (D.P.):
Noi abbiamo già dichiarato di essere
disponibili a qualsiasi proposta di emendamento perché in
definitiva, come ha detto il Presidente della Giunta, quello a cui
miriamo è il risultato finale di questa attività; che poi si
risolva in un modo o nell'altro non ci interessa; l'importante è
che si risolva, d'intesa con le comunità locali; questo mi sembra
il principio più giusto che si possa affermare.
Siamo pertanto d'accordo di sostituire la parte deliberativa
della nostra mozione con. quella proposta dal Consigliere Voyat -
sostituendo alle parole "la Giunta regionale" le parole "la
Commissione Affari Generali", e naturalmente aggiungendo un punto
2° con il quale - pur tenendo conto che il nostro deputato On.
Dujany ha già predisposto un disegno di legge - si intende
sollecitare i Parlamentari a proseguire su questa iniziativa.
PRESIDENTE
: Altri chiedono la parola?
A questo punto, tenuto conto di come si è svolto il dibattito e
delle proposte che sono state avanzate dai vari Consiglieri, credo
sia opportuno puntualizzare la situazione. Alla mozione dei
Consiglieri Lustrissy, Maquignaz e Lanivi è stato proposto un
emendamento da parte del Consigliere Voyat, il quale ha accettato
le osservazioni del Presidente della Giunta.
Ne do lettura: Sostituire il deliberato con il seguente: "di
delegare la Commissione Affari Generali a presentare al Consiglio
regionale una proposta per la soluzione della Comunità Walser, in
accordo con i Comuni interessati e secondo le indicazioni della
Commissione di studio legislativo per la riforma
dell'organizzazione amministrativa regionale ed il riordino degli
Enti locali".
Il Consigliere Lustrissy ha poi proposto un emendamento
aggiuntivo alla stessa mozione, il quale recita: "di invitare i
Parlamentari valdostani a farsi promotori nelle opportune sedi
parlamentari di idonee iniziative a modifica del disegno di legge
costituzionale n. 1732, presentato dal Governo il 26 gennaio 1982
alla Presidenza del Senato, con l'inserimento tra le competenze
attribuite alla Valle d'Aosta dallo Statuto del 1948, di norme
specifiche per la salvaguardia della particolarità culturale e
linguistica della minoranza Walser".
PRESIDENTE
: Metto in approvazione l'emendamento proposto
dal Consigliere Voyat:
ESITO DELLA VOTAZIONE
Presenti, votanti e favorevoli: 24
Il Consiglio approva all'unanimità
PRESIDENTE
: Metto in approvazione l'emendamento
aggiuntivo proposto dal Consigliere Lustrissy:
ESITO DELLA VOTAZIONE
Presenti, votanti e favorevoli: 24
Il Consiglio approva all'unanimità
PRESIDENTE
: Do lettura della mozione così come
emendata:
Constatato che la proposta di legge costituzionale di
iniziativa del Consiglio regionale per l'aumento di un Consigliere
regionale in rappresentanza della Comunità Walser non è stata
accolta dal Governo nazionale;
Vista la proposta pervenuta dai Consigli comunali di
Gressoney-La-Trinité, Gressoney-Saint-Jean e Issime tendente ad
ottenere l'istituzione di una nuova Comunità Montana comprendente i
Comuni Walser;
Affermata l'esigenza di accogliere tale istanza per motivi di
carattere etnico e culturale;
IL CONSIGLIO REGIONALE DELIBERA
1) di delegare la Commissione Affari Generali a presentare al
Consiglio regionale una proposta per la soluzione della Comunità
Walser, in accordo con i Comuni interessati e secondo le
indicazioni della Commissione di studio legislativo per la riforma
dell'organizzazione amministrativa regionale ed il riordino degli
Enti locali;
2) di invitare i Parlamentari valdostani di farsi promotori
nelle opportune sedi parlamentari di idonee iniziative a modifica
del disegno di legge costituzionale n. 1732, presentato dal Governo
il 26 gennaio 1982 alla Presidenza del Senato, con l'inserimento
tra le competenze attribuite alla Valle d'Aosta dallo Statuto del
1948, di norme specifiche per la salvaguardia della particolarità
culturale e linguistica della minoranza Walser.
PRESIDENTE
: Metto in approvazione la mozione testè
letta:
ESITO DELLA VOTAZIONE
Presenti, votanti e favorevoli: 24
Il Consiglio approva all'unanimità
PRESIDENTE
: La mozione presentata dai Consiglieri
Carlassare, Minuzzo e Tonino è ritirata.
Passiamo all'esame dell'oggetto iscritto al n. 36 dell'ordine
del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK