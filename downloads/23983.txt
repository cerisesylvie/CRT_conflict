Consiglio Regionale della Valle d'Aosta - Oggetto del Consiglio n. 2973 del 19 settembre 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Trasporti
Autostrade e trafori alpini
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2973 del 19 settembre 2007 - Resoconto
OGGETTO N. 2973/XII - Insuccesso della politica di
agevolazioni tariffarie dell'autostrada per i pendolari.
(Interpellanza)
Interpellanza
Appreso che sono circa 200 i pendolari valdostani che
usufruiscono delle agevolazioni tariffarie applicate dal 1° luglio
scorso sul tratto autostradale compreso tra Aosta e
Pont-Saint-Martin;
Considerato che la platea di beneficiari è stata stimata tra
le 1.500 e le 2.000 unità;
i sottoscritti Consiglieri regionali
Interpellano
il Presidente della Regione e/o l'Assessore delegato per
conoscere:
1) se non ritiene che l'insuccesso dell'iniziativa effettuata
da SAV, società concessionaria autostradale partecipata dalla
Regione, sia determinato dall'esiguità dell'agevolazione e dalla
complessità delle procedure per l'accesso al beneficio;
2) se la Regione intende attivarsi per promuovere sconti più
appetibili a favore dei residenti, al fine di implementare
l'utilizzo dell'autostrada nell'asse di fondovalle.
F.to: Tibaldi - Lattanzi
Président
- La parole au Vice-président Tibaldi.
Tibaldi (CdL)
- Il titolo di questa interpellanza
introduce già l'argomento: l'insuccesso di questa politica
tariffaria o, meglio, di tale iniziativa effettuata da "SAV" visto
l'esiguo numero di adesioni pervenute. Perché lo definiamo esiguo?
Non certo con lo spirito o per il gusto di dire che l'iniziativa è
fallita, m, rispetto alle 1.500-2.000 adesioni previste, poiché più
o meno tali sono i pendolari che dalla bassa e media valle si
spingono fino ad Aosta per ragioni lavorative o professionali,
riteniamo che questo numero sia decisamente esiguo. Visti anche
articoli di stampa che sono stati recentemente pubblicati e visto
che queste 200 poco più adesioni si riferiscono al successo fra
virgolette dell'iniziativa di "SAV", chiediamo al Presidente della
Regione se non ritiene che essa sia stata circoscritta a questi
valori dall'esiguità delle agevolazioni e dalla complessità delle
procedure necessarie per accedere al beneficio, anche perché per
accedervi gli utenti interessati hanno dovuto seguire un certo
percorso. Ma è la seconda domanda che riteniamo più importante,
perché ha una valenza prospettiva. Sappiamo che si sta concludendo
quel quinquennio di politica tariffaria, che ha visto "SAV" in
particolare effettuare degli incrementi annuali decisamente elevati
e questo quinquennio si sta concludendo nel momento in cui "SAV",
come tutte le altre concessionarie autostradali italiane, sta
elaborando la politica tariffaria del prossimo quinquennio. Poiché
la Regione partecipa alla società concessionaria con una quota di
tutto rispetto, vogliamo sapere se e come intende attivarsi per
promuovere sconti più appetibili o per cercare di attivare una
politica tariffaria che sia a dimensione di coloro che in Valle
d'Aosta utilizzano l'autostrada per i transiti quotidiani.
Presidente
- La parola al Presidente della Regione,
Caveri.
Caveri (UV)
- Intanto vorrei dire che viviamo in un mondo
veramente montato sulle ruote quadre e non rotonde, perché ho letto
questa estate un articolo di Gino Agnesod particolarmente violento
contro gli aumenti autostradali, dimenticandosi che gli aumenti
decisi dalla "SAV" sono stati decisi quando lui era Assessore alle
finanze della Regione da cui dipendeva il controllo delle
partecipate, compresa la "SAV", quindi ci devono essere delle
persone che hanno delle crisi di identità, che non si ricordano più
del passato!
(interruzione di un Consigliere, fuori microfono)
... questo è il primo "step"... anche lei talvolta ha delle
crisi di identità... no, mai? Lei non è neanche mai "uno e trino".
Premesso che le agevolazioni autostradali sono state autorizzate
dall'"ANAS" e dal Ministero delle infrastrutture per un periodo
sperimentale a condizione che, oltre a garantire un isointroito -
come si dice con questo termine terrificante, che significa che
devono trovare una soluzione per cui aumentano i transiti e ci
guadagnano di più - per la società di gestione, si ponesse
contemporaneamente in essere un sistema di monitoraggio delle
ricadute dell'iniziativa in termini ambientali, di sicurezza e
fluidità del traffico. Trovo che sia presto fare il bilancio,
soprattutto in considerazione del fatto che il lancio
dell'iniziativa ha coinciso con il periodo estivo. Devo dire
comunque che le procedure per l'accesso non sono affatto complesse
e sono sostanzialmente le medesime per ottenere un "telepass
family". Inoltre il rilascio del "telepass" abilitato avviene
direttamente nel punto blu della società di gestione al momento
della presentazione della richiesta di rilascio, ossia c'è una
contestualità. La riduzione pari al 20% rappresenta il limite
massimo di riduzione che siamo riusciti a spuntare, ma questo era
un passaggio reso complesso dalla necessità di avere il parere
positivo dell'"ANAS" e con le modifiche della normativa vigente
anche del Ministero delle infrastrutture e ovviamente ritengo che
non debba essere, per chi ha un pendolarismo particolarmente fitto,
considerata irrisoria. Alcuni Consiglieri mi hanno fatto notare che
sarebbe stato più opportuno avere delle formule tipo abbonamento,
in realtà possiamo dire che con il "telepass" questo si configura
come un abbonamento, la differenza sta nel fatto che non si ha una
schedina o un tesserino, ma il "telepass" che risponde ad un certo
numero di possibilità quotidiane in una certa fascia oraria con
l'importo dello sconto a scalare sulla fattura successiva. Quanto
al numero dei beneficiari, gli esiti li conosciamo: oggi sono 235 i
"telepass" rilasciati, qui si potrebbe dire che "il bicchiere è
mezzo pieno o mezzo vuoto" a seconda di come lo si voglia vedere. È
vero che avevamo fissato una soglia molto più elevata, ma eravamo
anche pieni di ottimismo, non ho idea quanti saranno da qui a
qualche settimana, trovo non sia un numero da buttare via.
Ovviamente paghiamo anche il fatto che tutta questa operazione è
avvenuta sulla base di rilevamenti di opinione che ha fatto la
"SAV", da cui risultavano i numeri più importanti, ossia alcuni
avevano detto anche con uno sconto di quel genere lì siamo
disponibili a lasciare l'utilizzo della strada statale per passare
all'autostrada; vedremo nei prossimi mesi cosa capiterà.
Per quanto concerne il secondo quesito, il fatto di dire
un'eventuale modifica del protocollo... è evidente che fino alla
fine della sperimentazione non ci possono essere delle modifiche
sul sistema di agevolazioni.
Credo che l'occasione di questa interpellanza sia buona per dare
ai colleghi giornalisti uno spunto per ricordare ai residenti
dell'esistenza di tali riduzioni tariffarie a favore dei lavoratori
pendolari e devo dire che il vantaggio non deriva solo da aspetti
tariffari, ma anche dalla gratuità dell'acquisizione del
"telepass", che è un'acquisizione conveniente, quindi ci auguriamo
che questo primo passo, lo dico anche a beneficio del
Vicepresidente Lanièce, che ha condiviso da molti anni questa
battaglia, ma anche a colleghi come il collega Borre che anche
lui... e anche il gruppo "La Casa delle Libertà", che è di tutti...
adesso tutti ci vogliamo bene... anche l'"Union Valdôtaine"...
Cesal poi ha alcune lamentazioni sul fatto che non abbiamo ancora
fatto degli sconti autostradali nel percorso fra Morgex, ma come si
suol dire: "chi è causa del suo mal pianga sé stesso", perché
l'allora Sindaco di Morgex non volle il casello di uscita, quindi è
chiaro che oggi il sistema di esazione sulla "RAV" è
particolarmente complesso, ma devo dire che il Consigliere ha avuto
un plebiscito in alta Valle anche motivato da questa capacità di
non ledere il territorio della Valdigne e del centro più importante
della Valdigne che è Morgex, una volta ho detto che è Courmayeur,
me lo ero inimicato per tutta la vita! Invece che fosse sede anche
di pretura e di sede notarile... quindi, al di là dello scherzo, mi
auguro che questo numero di 235 si incrementi ancora. Abbiamo preso
impegno con l'autostrada di spingere ancora sull'"acceleratore"
della pubblicità in maniera da poter convincere gli utenti. Va
detto che in questi anni molti hanno scelto di viaggiare in treno,
è sufficiente, ma lei - come diceva prima - oltre a penetrare nelle
cucine del "Billia", sicuramente ha contezza del pendolarismo che
esiste con il treno, il treno costa pochissimo, sono degli
abbonamenti mensili da poche decine di euro e, se uno va alle 7 del
mattino alla stazione ferroviaria di Verrès, piuttosto che nel suo
caso di Châtillon, può verificare che sono moltissimi quelli che
nel tempo... anche con l'arrivo dei nuovi "Minuetti", quello è un
treno che arriva, a differenza di quello di Cogne... molte persone
hanno deciso di viaggiare in treno.
Presidente
- La parola al Vicepresidente Tibaldi.
Tibaldi (CdL)
- Per una breve replica. Presidente Caveri,
lei è un uomo di comunicazione, immagine e "marketing", quindi non
arriva dal mio pulpito alcun insegnamento, "marketing" con 1 "t" o
con 2 "t"
decida lei e sa benissimo quindi che, quando viene
lanciato sul mercato un prodotto, ha un riscontro in termini
positivi se nella prima fase della commercializzazione o della
distribuzione trova una domanda di un certo livello. Qui il periodo
è sperimentale, 18 mesi; sono passati più di quei 60 giorni
canonici che normalmente sono richiesti da questa regoletta che ho
enunciato, è un po' difficile, anche se l'auspicio va nella
direzione opposta, che questi 235 "telepass" ad altrettanti utenti
possano crescere sensibilmente nel corso dei prossimi mesi che
rimangono, è difficile crederlo, anche perché il questionario è
stato fatto dalla "SAV" e ha testato e tastato "il polso"
dell'utenza potenziale, di quelle persone che sono interessate da
questi transiti nel fondovalle. Credere che da qui ai prossimi mesi
vi sia un incremento sensibile è abbastanza utopistico; lei da uomo
di comunicazione ed immagine ha fatto anche uno "spot" volante in
questa sede: "Valdostani, se ne avete bisogno approfittatene!". Va
bene, ogni occasione è buona; noi crediamo che comunque "SAV" sia
stata piuttosto ingenerosa, perché lo sconto proposto è al di sotto
delle capacità di questa società di offrire ai residenti ed è stata
ingenerosa tanto che c'è chi ha trovato delle soluzioni diverse,
come lei ha ricordato: il treno, che forse con l'acquisto del
"Minuetto" dà una dignità, nel senso del trasporto superiore
rispetto al passato; fra l'altro, è una legge che anche il nostro
gruppo ha votato, quella che ha stanziato 10 milioni di euro per
acquistare 9 carrozze. L'interesse di "SAV" poi non è quello di
implementare gli sconti, quindi anche questo ulteriore "spot"
pubblicitario penso che non vada nella direzione di confermare
nelle menti dei dirigenti "SAV" di far sì che questo periodo di 18
mesi si prolunghi o che questo sconto sia confermato e consolidato
nel tempo. Ci pare peraltro che 235 "telepass" siano effettivamente
un valore esiguo rispetto alle aspettative, penso che anche lei con
una sua risposta pacata e riflessiva abbia potuto confermare un
risultato che non ci aspettavamo.
Noi vogliamo piuttosto segnalare alla vostra attenzione, visto
che siamo nel momento "clou", e una volta l'Assessore Marguerettaz
ce lo fece notare con grandi evidenze, che siamo nella fase
terminale di quel quinquennio in cui si stabiliscono le politiche
tariffarie del prossimo quinquennio 2008-2013, vi sono dei Ministri
a ciò deputati, allora c'erano dei Ministri del "Governo
Berlusconi", ci è stato detto che le politiche tariffarie vengono
decise dalle società concessionarie e poi semplicemente approvate e
ratificate con decreto interministeriale, ebbene siamo in quella
fase: è auspicabile - ma vi chiederemo conto in questo scorcio di
legislatura - che la Regione partecipando in "SAV" e in "RAV"
sappia fare la sua parte. Cinque anni fa uno degli Assessore da lei
nominato, Agnesod, non è stato capace di fare la sua parte,
speriamo che la sua Giunta, in particolare gli Assessori di
competenza - mi riferisco a Marguerettaz e a Pastoret -, sappiano
insieme a lei far sì che le ragioni dei pendolari valdostani
possano essere difese e tutelate, di questo auspicio chiederemo
conto in termini di fatti reali nel corso delle prossime sedute
consiliari.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK