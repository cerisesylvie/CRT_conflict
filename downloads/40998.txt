Consiglio Regionale della Valle d'Aosta - Oggetto del Consiglio n. 237 del 19 dicembre 2018 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
LAVORO
Politica del lavoro
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 237 del 19 dicembre 2018 - Resoconto
OGGETTO N. 237/XV - Reiezione di mozione: "Presentazione di
un nuovo piano triennale regionale di politica del lavoro
2019/21".
Rollandin (Presidente) -
Punto 6 all'ordine del giorno,
la parola alla consigliera Pulz per l'illustrazione.
Pulz (IC) -
La presente mozione, da me scritta a metà del
mese di ottobre e che purtroppo non ha potuto mai essere discussa
in quest'aula per via del clima politico avverso, potrebbe
risultare ora superata dagli eventi in quanto il precedente governo
ha approvato il conferimento di un incarico professionale per
supportare gli uffici del Dipartimento politiche del lavoro nella
predisposizione di un piano regionale, con la delibera di Giunta n.
1572, del 7 dicembre.
Penso comunque che valga la pena spiegare alla cittadinanza
qualcosa su questo piano di politica del lavoro che rappresenta lo
strumento programmatorio principale delle politiche del lavoro e
della formazione in Valle d'Aosta. Gli strumenti previsti nel piano
intendono contrastare la grave crisi occupazionale e
contemporaneamente creare sviluppo e innovazione sul nostro
territorio, attraverso un'integrazione delle politiche
dell'istruzione, della formazione professionale e del lavoro con
l'utilizzo di diverse fonti di finanziamento. Va sottolineato che
il piano di politiche del lavoro ancora in vigore è quello
risalente al 2012/14, approvato con delibera del Consiglio
regionale del 21 giugno 2012. Il piano del 2012 è stato prorogato
fino all'approvazione del nuovo piano triennale di interventi di
politiche del lavoro. A distanza di sei anni e a fronte del periodo
più difficile del mercato del lavoro regionale, a dicembre 2018 non
è ancora stato approvato il nuovo piano. Il piano di politica del
lavoro 2012/14, le cui linee erano in parte condivisibili,
proponeva - cito - "una strategia d'azione a sostegno della ripresa
economica che agisca su diversi versanti, coordinando le necessità
emergenti dal territorio, i bisogni delle categorie più a rischio,
le azioni tese a combattere l'emersione delle nuove povertà e lo
sviluppo delle potenzialità del capitale umano maggiormente
qualificato". Queste politiche a loro volta sono tradotte in azioni
il più possibile concrete e misurabili secondo precisi obiettivi,
tra cui per esempio quello di sostenere la ripresa delle imprese
appartenenti ai settori maggiormente colpiti dalla crisi
economico-finanziaria, la loro permanenza sul territorio regionale
per favorire l'insediamento e lo sviluppo di nuove attività
produttive. Quindi stiamo parlando di questioni importantissime.
Incrementare le azioni a sostegno delle persone più vulnerabili,
soprattutto quelle rese ancora più deboli dalla crisi economica in
atto. Ancora favorire l'occupabilità, l'accesso degli inoccupati e
dei disoccupati al mercato del lavoro, con particolare attenzione
alle fasce più giovani della popolazione. La strategia del piano ne
evidenzia il ruolo fondamentale di coordinamento, ma soprattutto
d'indirizzo dello sviluppo delle politiche del lavoro per la
società valdostana tutta. A sostegno dell'implementazione del piano
devono concorrere altri strumenti, come i fondi strutturali, i
finanziamenti tematici previsti a livello nazionale, nonché le
risorse regionali, attraverso l'utilizzo sinergico di tutte le
diverse fonti di finanziamento disponibili. Il piano di politica
del lavoro deve rappresentare in maniera trasparente le politiche
messe in campo dalla Regione.
Malgrado tutta questa centralità del piano di politica del
lavoro, negli anni il finanziamento si è progressivamente ridotto,
parallelamente alla grave caduta d'importanza attribuita dalla
politica a questo fondamentale strumento che offre indispensabili
analisi scientifiche dei dati di contesto. Siamo infatti passati
dai 6.203.400 euro previsti dalla legge finanziaria del 2012 ai
5.958.300 euro stanziati nella finanziaria 2014, per scendere
vertiginosamente nel 2018 prima a 3.757.000 euro previsti dalla
legge finanziaria e poi agli effettivi 2.632.000 euro con la legge
di variazione del 2018. Cifre davvero preoccupanti. Quindi appare
ovvio e urgente, di fronte a questo quadro, la necessità di
ritornare ad appropriarsi al più presto di un effettivo piano
d'indirizzo programmatorio e a destinare tutte le relative
indispensabili risorse, perché questo significa ripartire,
individuare gli obiettivi e le modalità con cui contribuire allo
sviluppo economico valdostano.
In questi ultimi anni la preoccupazione principale è stata
ottenere la possibilità di usufruire sì di fonti di finanziamento
sia a valenza comunitaria che nazionale, ma senza una precisa
strategia complessiva di fondo che fosse supportata da analisi
serie, appunto scientifiche. La visione che ne deriva (quello che
sappiamo noi oggi del problema del lavoro, della disoccupazione,
della questione giovanile) risulta una visione miope e perdente. È
difficile infatti cercare di realizzare progetti efficaci ed
efficienti, se non si conoscono le necessità del territorio. Il
rischio in cui stiamo incorrendo adesso è quello di perdere ingenti
risorse, perché manca ancora, ma dovrebbe arrivare, al momento una
reale programmazione locale: l'individuazione di obiettivi
condivisi, nonché il necessario coordinamento di tutti gli attori
interessati e degli strumenti messi in campo. È quanto dicevamo
quando abbiamo parlato dell'Agenzia del lavoro come strumento, che
però va inserito in un piano globale di politiche del lavoro.
Quindi con questa mozione, che conserva comunque tutto il suo
valore, noi continuiamo a chiedere che il Consiglio regionale
impegni il governo regionale a procedere con la presentazione alla
Commissione competente e al Consiglio tutto di questo nuovo piano
triennale regionale di politica del lavoro 2019/21 e anche a voler
precisare ora tutte le relative risorse finanziarie indicate in
bilancio sia per la stesura del piano che per il finanziamento
delle misure che in quel piano saranno previste. Poi la mozione
sottolinea l'impegno da parte del Governo regionale a varare questo
nuovo piano entro e non oltre novanta giorni dall'approvazione di
questa mozione.
Presidente -
La parola all'assessore Bertschy.
Bertschy (UVP) -
. Dispiace esordire con un paio di
mozioni che avrei avuto piacere di discutere magari tra qualche
giorno, anche per avere il tempo di portare in aula argomenti più
concreti. In ogni caso con l'impegno del DEFR di questa mattina il
Governo e la maggioranza hanno decisamente tracciato una strada, al
di là della discussione IRAP/IRPEF; sul lavoro vogliamo portare
avanti con forza una strategia che deve passare attraverso gli atti
programmatori e anche attraverso nuovi strumenti. Ce lo siamo
detti, il piano della politica del lavoro che noi vediamo un po'
come un piano regolatore del lavoro per il futuro, perché è
necessario avere ben chiaro dove concentrare gli sforzi per i
lavoratori di oggi, i disoccupati di oggi, ma soprattutto per i
giovani di domani. È necessario che lavoro, scuola ed enti di
formazione si parlino, per far sì che i ragazzi, la nostra infanzia
possa cominciare a fare percorsi di studio dove trovare delle
risposte future nel mondo del lavoro. La volontà è quella di
costruire un documento che sappia guardare ai bisogni di oggi, alle
necessità dell'occupazione di oggi, ma soprattutto alla visione del
domani.
Come dicevo questa mattina, convocherò nel più breve tempo
possibile l'organo che disciplina e che mette insieme tutti i
soggetti che si occupano di lavoro (lo faremo entro metà gennaio)
e, allo stesso tempo, stiamo mettendo in ordine tutta una serie di
azioni iniziate con l'attività dell'Assessore che mi ha preceduto e
che, al di là delle scelte politiche che dipendono dal ruolo e
dalle azioni che si mettono in campo, è iniziato proprio per
cominciare a mettere un po' di ordine rispetto ad alcuni argomenti
che sono oggi di difficile gestione.
Lei ha citato il fondo sociale, sappiamo bene il problema che
abbiamo ereditato a questo punto e il lavoro che c'è da fare per
mettere in ordine la programmazione futura. Rimangono da destinare
quasi 30 milioni di euro di FSE, e sono soldi importanti che, senza
una buona organizzazione alla base, ma soprattutto, senza degli
obiettivi chiari ai quali mirare nell'utilizzo di questi fondi,
rischiano di essere fondi che poi non creano quel beneficio che un
po' tutti immaginiamo che debbano creare.
La nuova organizzazione dell'Assessorato insieme agli Affari
europei e, allo stesso tempo, le Finanze insieme alle Attività
produttive ci permetteranno forse di garantire un lavoro corale,
seppur su più Dipartimenti, per far sì che formazione e
investimenti trovino le loro risposte. Entro novanta giorni saremmo
bugiardi a impegnarci per portare un piano della politica del
lavoro. L'impegno che ci prendiamo oggi è quello di venire
rapidamente in Commissione, se ci convocherete, a portarvi i
documenti, strategie e quello che servirà per fare un lavoro che
dovrà essere corale. Un piano delle politiche del lavoro non può
che essere fatto attraverso un'azione che dia la possibilità a
tutti di esprimersi con le proprie sensibilità e con le proprie
idee. Quindi preannuncio, e mi dispiace, un voto di astensione alla
mozione, ma un voto di pieno impegno politico rispetto agli
obiettivi che voi avete citato.
Presidente -
La parola alla consigliera Russo.
Russo (M5S) -
L'assenza di un piano di politica del
lavoro che rappresenta lo strumento programmatorio principale delle
politiche del lavoro e della formazione in Valle d'Aosta per gli
anni 2015/17 ci preoccupa, e non poco. La pianificazione degli
obiettivi e il loro monitoraggio ? che deve essere presente in
tutti gli ambiti in quanto siamo chiamati a scegliere e ad agire
nel bene della comunità ? è essenziale e fondamentale poiché ci
garantisce di stare al passo con i continui cambiamenti che
caratterizzano questo periodo, che ci obbligano a modificare in
continuazione le azioni, al fine di rispondere ai bisogni reali dei
cittadini che si evolvono.
La prima cosa che mi sono chiesta davanti alla lettura
dell'articolato piano 2012/15 è prima di tutto se e come è avvenuto
il controllo degli obiettivi prefissati nel piano di politica del
lavoro, perché solo partendo da una precisa analisi di ciò che è
funzionato o meno nelle politiche del lavoro di questi anni saranno
definite le scelte per il prossimo triennio. Mi chiedo e vi chiedo
come sia possibile che nella scorsa legislatura, in cui si sono
succeduti tre governi, come si sia proceduto senza un piano, cioè
senza degli obiettivi precisi.
Un primo passo, secondo noi, è quello di utilizzare una solida
evidenza empirica sulla dimensione dei problemi da affrontare e
sull'efficacia delle soluzioni adottate fino a oggi per tentare di
risolverli, utilizzando in modo proficuo i dati presenti nel nostro
osservatorio economico e sociale. In secondo luogo è necessario
potenziare la ricerca e l'analisi puntuale dei dati raccolti nei
vari ambiti. In particolare è fondamentale un sistema di
monitoraggio costante e continuo dell'esigenza del mercato del
lavoro affinché sia identificabile l'offerta formativa
necessaria.
Come hanno detto i colleghi Pulz e Bertschy, continuo a ritenere
fondamentale l'importanza della definizione del controllo e della
valutazione delle risorse economiche a disposizione che si vogliono
investire, quindi fondi europei, fondi regionali e fondi nazionali.
Spero riusciremo assolutamente a scegliere le strategie e gli
ambiti su cui lavorare e investire, non solo economicamente. Alcuni
dati interessanti secondo me potrebbero essere l'analisi dei dati
sui lavoratori disoccupati esclusi dagli ammortizzatori sociali e
senza sostegno al reddito, più un approfondimento valutativo sulle
politiche regionali di sostegno al reddito. Potrebbero essere sono
le nuove competenze in ambiti che per noi sono molto importanti,
quindi: l'innovazione 4.0 per imprese e industrie, l'agricoltura
nelle aree montane, l'economia verde e la crescita sostenibile,
l'invecchiamento della popolazione e il sistema sanitario, il libro
bianco sulle politiche sociali, e dico bianco perché mi piacerebbe
ci fosse una visione nuova delle politiche sociali, e l'ambito
dell'istruzione al lavoro.
Presidente -
La parola alla consigliera Pulz.
Pulz (IC) -
Vorrei ringraziare l'assessore Bertschy
e la collega Maria Luisa Russo che sono intervenuti con
osservazioni, penso però che questo piano di politica del lavoro
2019/21 sia sempre più urgente in questo frangente storico così
turbolento per il mercato del lavoro che stiamo vivendo; non
possiamo continuare a ristagnare sulla situazione, ormai lontana,
del 2012 senza rigorosi dati di analisi scientifica aggiornati e
affidabili. Le risorse vanno fatte confluire là dove ci sono
emergenze e il lavoro è in questo momento l'emergenza, e noi tutti
dovremmo dedicare tutti i nostri sforzi, le nostre energie per i
giovani e per la società valdostana tutta, che in pochi anni ha
visto mutare completamente il suo volto a causa proprio
dell'assenza di progettualità e di lungimiranza della classe
politica precedente, quando i milioni cadevano dal cielo come la
neve a Natale.
Sulla parte relativa alle risorse da investire, crediamo che lo
sforzo in bilancio nell'ottica del benessere sociale sia ciò che il
nostro territorio merita per poter evitare nuovi fenomeni di
spopolamento e di migrazione, in parte peraltro già in corso, che
ha ben conosciuto la Valle d'Aosta in passato con emigrazioni
storiche in Svizzera, in Francia, in America del Nord e del
Sud.
Le chiedo, Assessore Bertschy, se non sia possibile per il suo
gruppo votare a favore di questa mozione con qualche modifica
dell'impegnativa finale. Possiamo rivedere la tempistica. Se
volete, anziché novanta giorni ne possiamo mettere novantadue o
anche novantatré. Le chiedo se non è possibile ripensare a questo
impegno comune per quella che è sicuramente l'emergenza ineludibile
in questo momento.
Presidente -
La parola all'assessore Bertschy.
Bertschy (UVP) -
. Ringrazio per la disponibilità e anche
per gli argomenti portati in aula che saranno comunque oggetto di
analisi nel lavoro che faremo. Il problema non sono i novantadue
giorni, a nostro avviso in questo momento è molto più importante
passare i prossimi giorni a costruire dati e io mi impegno a
mettere a disposizione di tutti i gruppi la documentazione che
avremo a disposizione, e fare una buona fase di analisi.
Prendiamoci il tempo di gennaio per fare questa fase di analisi,
per poi procedere alla realizzazione di un piano che, per i tempi
che immagino, deve arrivare sicuramente nella prima parte dell'anno
nuovo. Non sono in grado di dire quanto tempo prenderà la
consultazione, il negoziato con tutti gli attori e credo che in
questo senso, se ci sarà la collaborazione, non è qualche giorno in
più che creerà le difficoltà, piuttosto il lavoro che saremo capaci
di fare per preparare questo piano sarà molto più importante del
tempo in cui lo realizzeremo. Quindi questi saranno giorni di
lavoro e i documenti che avrò a disposizione saranno documenti che
vi metterò a disposizione, al di là del lavoro in Commissione,
perché almeno, quando si potrà partire, si cercherà di lavorare
tutti insieme da una base comune. Quindi ci asterremo, ma da parte
nostra già nel mese di gennaio, se ci sarà la volontà di convocarci
in Commissione, porteremo tutto quello che è necessario per
lavorare.
Presidente -
Non ci sono altre richieste di intervento,
metto in votazione la mozione.
La votazione è aperta. La votazione è chiusa.
Esito della votazione:
Presenti: 35
Votanti           
: 17
Favorevoli: 17
Astenuti: 18 (Baccega, Bertschy, Bianchi, Borrello, Certan,
Chatrian, Daudry, Farcoz, Fosson, Marquis, Morelli, Nogara,
Restano, Rini, Rollandin, Sorbara, Testolin, Viérin)
Il Consiglio non approva.
Come concordato nella Conferenza dei capigruppo, chiudiamo i
lavori della seduta odierna, lavori che riprenderanno domani alle
ore 9:00.
---
La seduta termina alle ore
20:08
.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK