Consiglio Regionale della Valle d'Aosta - Oggetto del Consiglio n. 1811 del 8 marzo 2006 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Presidio ospedaliero
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1811 del 8 marzo 2006 - Resoconto
OGGETTO N. 1811/XII - Modifiche nell'organizzazione del Reparto
di Geriatria. (Interrogazione)
Interrogazione
Preso atto che dallo scorso anno una parte dei letti della
Geriatria è stata spostata dal Beauregard all'ex-Mauriziano e che
probabilmente tale spostamento ha richiesto una modifica
dell'organizzazione del reparto rimasto al Beauregard;
Avuto modo di raccogliere critiche da parte di familiari che
avevano un loro congiunto ricoverato nel reparto di geriatria
rimasto al Beauregard, circa l'assistenza che a loro dire sarebbe
stata insoddisfacente;
Considerato che per le caratteristiche degli utenti, molte
volte soli e non autosufficienti, il reparto di geriatria richiede
numero di personale e tipologia di organizzazione che rendano
possibile, nella concreta routine quotidiana, adottare tempi e
modalità di lavoro che pongano particolare attenzione alla persona
e alla relazione col paziente;
Tenuto conto che in questo tipo di lavoro è sempre possibile
che si registrino fenomeni di burn out nella categoria del
personale;
la sottoscritta Consigliera regionale
Interroga
l'Assessore competente per sapere:
1) quali sono i motivi per cui si è spostato parte del
reparto di geriatria dal Beauregard all'Ex- Mauriziano e quale
valutazione si dà di tale operazione, dopo i primi mesi di
sperimentazione;
2) se tale operazione ha comportato uno spostamento di
personale e dove questo è stato utilizzato;
3) quanto personale è rimasto presso la geriatria del
Beauregard e se sia in numero sufficiente per garantire
un'assistenza adeguata alle esigenze del paziente;
4) se sono pervenute alla Direzione segnalazioni circa
disservizi nei confronti degli utenti o dissapori tra gli operatori
e se sono state predisposte indagini conoscitive circa il grado di
soddisfazione degli utenti e il clima aziendale lavorativo nel
reparto rimasto al Beauregard.
F.to: Squarzino Secondina
Président - La parole à l'Assesseur à la santé, au bien-être et
aux politiques sociales, Fosson.
Fosson (UV) - Perché abbiamo deciso di spostare una parte della
Geriatria dal Beauregard alla sede ospedaliera di viale Ginevra?
Per un'esigenza prioritaria: rispondere meglio alle patologie degli
anziani, il desiderio di rispondere in modo più appropriato, più
tecnologicamente valido a quelle che non sono solo delle malattie
croniche. Spesso l'anziano veniva inserito in un programma meno
"aggressivo" in quanto anziano, in quanto malato cronico, invece
l'anziano ha anche delle malattie acute e come tali devono essere
affrontate con tutte le nostre possibilità tecnologiche. Ad
esempio, l'ictus veniva differenziato nel trattamento per cui chi
era al di sopra dei 65 anni veniva ricoverato in Geriatria del
Beauregard e chi era al di sotto dei 65 anni veniva ricoverato in
Neurologia, ora questo non è più un percorso corretto anche alla
luce dei nuovi dati acquisiti (non sono da poco) circa 400 ictus
ogni anno in Valle d'Aosta! Ecco perché una parte del Reparto di
Geriatria - e si ricorda che la Geriatria al Beauregard era già
divisa in due settori, quella per acuti, è stata portata in viale
Ginevra, per una vicinanza ai reparti di Medicina, per una
vicinanza al Pronto soccorso, ma soprattutto per poter accedere a
quelle tecnologie che sono previste per gli altri malati, come la
radiologia interventistica, la possibilità di disostruire delle
carotidi anche con angioplastica, eccetera, la possibilità di
ripetere una TAC cosa che al Beauregard avveniva con grande
difficoltà, perché i malati con una patologia acuta, i malati con
difficoltà a mobilizzarsi venivano spostati dal Beauregard in viale
Ginevra, dove è presente una tecnologia più efficiente. Non solo,
la possibilità del geriatra di confrontarsi in ogni momento con il
neurologo o con la medicina di emergenza ha fatto prevedere come
uno spostamento del genere potesse arrecare beneficio alle
patologie acute degli anziani.
Il problema centrale quindi è quello del malato che, anche se in
età avanzata, ha diritto ad una terapia uguale agli altri. Questo
ha portato dei notevoli vantaggi organizzativi: non più quegli
spostamenti che su questi malati erano gravosi, e i dati lo
confermano perché quando c'è un procedimento razionale e condiviso
con tutti gli operatori, i dati vengono... Stiamo paragonando il
2004 con il 2005: nel 2005 la parte della geriatria per acuti si è
spostata in viale Ginevra, quindi confrontiamo dei dati di periodi
non sovrapponibili completamente per durata, però questi 2 periodi
ci dicono già che la degenza media è scesa da 23,3 giornate nel
2004 a 19,41 nel 2005. I malati trattati in modo acuto, in
patologia geriatrica acuta, quindi guariscono prima. La percentuale
di utilizzo dei posti letto è scesa dal 97% al 94%... che riferisce
anche un indice di rotazione che è salito da 13,01 a 15,35. La
percentuale di giornate "outliner", che è conosciuto cosa voglia
dire, è scesa dal 21% al 19,42%. Gli anziani ricoverati in questo
reparto per acuti quindi guariscono prima, in conseguenza di quello
che ho detto anche le dimissioni sono più rapide, il "turnover" è
più alto e soprattutto i "DRG" ad alto rischio di inappropriatezza
sono passati da 5 a 4. Una riorganizzazione che è partita da
un'esigenza ben precisa: quella di dare un'assistenza migliore a
questi anziani, e che ha prodotto, in pochi mesi, dati molto
positivi. A questo si aggiunga che, dal punto di vista
organizzativo, il posto che era occupato da una parte della
Geriatria al Beauregard è stato occupato dall'Oculistica, che può
accedere alle sale operatorie del Beauregard che erano
sottoutilizzate: l'Oculistica che aveva lunghe liste di attesa può
accedere facilmente a queste sale, anche perché la maggior parte
degli interventi oculistici sono in anestesia e quindi una grande
disponibilità di sale al Beauregard favorisce questo. Una
riorganizzazione, penso, nata da un'esigenza ben precisa che sta
già dando i frutti.
Il personale. È chiaro che questa riorganizzazione ha comportato
degli spostamenti e una ridistribuzione del personale. La Geriatria
è uno dei reparti più faticosi, per cui bisogna valutare anche che
il personale che ruota in Geriatria è un personale che, rispetto ad
altri reparti, ha un peso di lavoro proporzionalmente più gravoso,
però gli organici sono ridondanti, cioè la Geriatria per acuti ha
13,3 infermieri, 8,7 operatori di supporto, cioè 22 operatori per
16 posti letto non sempre occupati; la riabilitazione del
Beauregard ha 15,7 infermieri e 12 operatori di supporto per un
totale di 29 operatori. A questi due organici si deve aggiungere un
organico che è condiviso fra i due reparti, che prevede 5
fisioterapisti, 2 logopedisti e 1 educatore professionale. Quando
si parla di operatori dell'assistenza, infermieri, bisogna far
riferimento all'unico "standard" che abbiamo: quello del 1988 del
Ministro Donat Cattin, che non tiene conto delle nuove figure come
gli "OSS" (operatori socio-sanitari), oppure fare riferimento alla
media nazionale e da queste medie viene fuori che non solo nel
Reparto di Geriatria, ma in tutti i reparti del nostro Ospedale, la
media di operatori utilizzati è superiore agli altri ospedali
italiani. Risulta infatti che presso la Geriatria tale rapporto sia
0,85 in più rispetto alla media nazionale e addirittura nella
lungodegenza del Beauregard sale a 1,03, cioè i rapporti fra
personale e malati è più favorevole da noi rispetto alle medie
nazionali. I medici, quando si verifica questo fatto, e cioè che
attraverso una riorganizzazione i malati guariscono prima, che
possono confrontarsi con tutti gli altri operatori, che possono
utilizzare tutte le tecnologie, sicuramente non possono che essere
soddisfatti che il loro lavoro sia più efficiente e produca
maggiormente salute.
Sull'ultima domanda, se ci sono delle lamentele. Mi permetto di
dire che queste domande sono sempre molto generiche, perché, se c'è
qualche fatto concreto, bisogna presentarlo nella sua concretezza,
altrimenti è chiaro che bisogna rispondere sempre in modo generico
a delle domande generiche. È noto che esiste un Ufficio Relazioni
con il Pubblico nell'azienda sanitaria, nel 2005 sono stati
presentati 2 esposti su mal servizi documentati, prima che
avvenisse questo spostamento, dopo non sono state più presentate
delle relazioni in merito. Devo dire, per onestà, che alcuni
familiari erano venuti a documentarmi alcuni disservizi e che sono
andato a verificare diverse volte al Beauregard. Questi disservizi
erano collegati al fatto che una fisioterapista era in gravidanza e
al fatto che gli "OSS" si sono diplomati nel mese di novembre e
sono stati assunti a gennaio 2006 e che 2 unità sono state
assegnate al Beauregard lungodegenza. È partita comunque in questi
mesi una nuova indagine sul grado di soddisfazione degli utenti nei
confronti dei servizi erogati dall'azienda che si chiama
"customer's satisfaction"; questa volta tale indagine verrà
dedicata a reparti ospedalieri di degenza e quindi anche al
Beauregard.
Termino citando quello che ha detto il Presidente Caveri ieri in
un'assemblea di anziani a Saint-Vincent, dicendo come il percorso
dell'anziano malato in Valle d'Aosta sia una "perla" di questa
Amministrazione. A tale definizione si aggiunge non solo tale
organizzazione, ma anche l'apertura delle nuove RSA che ha
modificato in meglio tutto questo tragitto. Sicuramente è una
"perla", si può sempre fare di più, ma quello che c'è è già molto e
oltre a questo l'aver riorganizzato in questo modo tale tipo di
assistenza, come dimostrano i dati, sta dando dei buoni
risultati.
Si dà atto che dalle ore 10,56 presiede il Vicepresidente
Lanièce.
Presidente - La parola alla Consigliera Squarzino Secondina.
Squarzino (Arc-VA) - Ringrazio l'Assessore per i dati che ha
fornito, prendiamo atto che questa riorganizzazione sta dando
risultati positivi e ne siamo contenti.
Vorrei affrontare due argomenti importanti: il primo riguarda il
personale. Lei, rispetto al personale, mi ha dato delle indicazioni
molto generiche, quando ho chiesto quanto personale presta servizio
mi ha detto il numero degli operatori dicendo anche che, a suo
avviso, questi sono tali e tanti da garantire un'assistenza
adeguata al paziente, aggiungendo...
(interruzione dell'Assessore Fosson, fuori microfono)
... non ho finito, Signor Assessore. Dicevo, seguono alcuni
"standard" che lei ha ricordato, ma c'è un elemento che lei ha
messo in luce, giustamente, quando dice che è il reparto più
faticoso che ci sia, un reparto in cui il lavoro è molto gravoso.
La domanda allora che pongo anche adesso è se non si possa fare
nulla per aiutare il lavoro di questo personale. Ho parlato di
"burn out", perché ci sono molti sintomi di questa situazione di
disagio, lei stesso lo ha riconosciuto. Il personale ha difficoltà
a svolgere tale lavoro, probabilmente bisognerebbe pensare a
qualche attività di formazione, magari di rotazione del personale
per alleggerirne la fatica.
Il secondo argomento riguarda le qualità dell'assistenza. Lei
dice che le lamentele non arrivano all'Ufficio delle relazioni con
il pubblico ed è vero perché preferiscono andare direttamente
dall'Assessore per informare sulle cose che non vanno. C'è da dire
che molte persone hanno delle osservazioni da fare, ma non vanno né
dall'Assessore, né all'Ufficio relazioni con il pubblico e non si
lamentano più di tanto, perché i pazienti dicono ai familiari: "mi
raccomando, non andare, perché dopo mi trattano male, dopo le cose
peggiorano". Questo è vero e, se vuole, Assessore, le porterò -
certamente non qui in aula - nomi e cognomi di tali persone. Vi
sono quindi delle difficoltà per quanto riguarda l'organizzazione
del lavoro, tanto che lei sa bene che in questo tipo di reparto -
sia quello per acuti, sia quello per lungodegenti - senza i
familiari il paziente ha difficoltà ad essere guardato, assistito
come dovrebbe essere. Di questo dobbiamo prendere atto. Allora o
prendiamo atto che comunque l'organizzazione del lavoro è tale da
costringere i familiari ad essere sempre presenti, oppure si può
prevedere un'organizzazione del lavoro leggermente diversa, che dia
più respiro e soddisfazione al personale. L'Assessore ha detto che
è intenzione di fare un'indagine sul grado di soddisfazione;
sarebbe interessante verificare non solo la soddisfazione degli
utenti, ma anche il clima aziendale fra gli operatori, perché
questo dà il senso del servizio reale che viene dato e di una
modalità di lavoro soddisfacente per tutti: pazienti ed
operatori.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK