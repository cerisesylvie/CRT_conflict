Consiglio Regionale della Valle d'Aosta - Oggetto del Consiglio n. 1614 del 9 febbraio 2011 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CONSIGLIO REGIONALE
Costituzione e funzionamento degli organi consiliari
Attività consiliare d'aula
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1614 del 9 febbraio 2011 - Resoconto
OGGETTO N. 1614/XIII - Rinvio all'esame della Commissione per
il Regolamento delle proposte di modificazione del Regolamento
interno per il funzionamento del Consiglio regionale.
Presidente
- Colleghi, siccome mi devo assentare per gli
impegni che avevo annunciato in occasione delle comunicazioni,
volevo richiamare la vostra attenzione sul punto 25, che riguarda
le proposte di modificazione del Regolamento interno. La
Commissione del Regolamento si era riunita, aveva approvato delle
modificazioni, in particolare per quanto riguarda l'articolo 116.
Successivamente sono state manifestate, da parte di alcune forze
politiche, delle perplessità, o quanto meno delle incertezze ed è
stato espresso il desiderio di fare degli approfondimenti. Va da sé
che le modifiche ai regolamenti o sono condivise o non lo sono, e
non mi sento nemmeno di proporre delle forzature che rischierebbero
di finire in votazioni che sarebbero poco eleganti per quanto
riguarda lo svolgimento dei lavori del Consiglio; per cui vi chiedo
di condividere la proposta di rinviare alla Commissione del
Regolamento questo punto, in modo di poter fare gli approfondimenti
del caso, eventualmente - ma questo sarà oggetto di un accordo
fatto in sede di commissione - integrando la commissione di
professionalità, in modo da fugare eventuali dubbi o incertezze che
possono sorgere nella definizione dei dispositivi. La proposta che
vi faccio è di rinviare in commissione il documento.
La parola al Consigliere Louvin.
Louvin (ALPE)
- Il nostro Regolamento è per noi una
materia sulla quale ci deve essere assolutamente piena armonia e
condivisione delle scelte, e credevamo che fosse maturata in
commissione questa armonia e questa condivisione. Possiamo capire
che anche successivamente alla chiusura della discussione possano
emergere dei dubbi e delle perplessità; in termini di garbo avremmo
gradito - scambiando qualche parola con i colleghi del PD abbiamo
rilevato una piena sintonia su questo - che qualcuno da parte delle
altre forze politiche che hanno sollevato dei ripensamenti o delle
necessità di maggiore approfondimento, ce ne avesse fatto parte,
dicendoci magari di cosa si trattava e quali sono le
preoccupazioni, perché il Regolamento è uno strumento delicatissimo
e il Presidente ne è il custode e l'arbitro, quindi deve avere in
mano uno strumento funzionale ai nostri bisogni. Va da sé che nel
momento in cui anche una sola forza politica e non la maggioranza
si fosse alzata in quest'aula per dire: noi abbiamo un dubbio o
un'incertezza, noi avremmo fermato la macchina così come
accetteremo tranquillamente la proposta del Presidente. Ma
chiediamo che ci sia questa disponibilità a parlare apertamente
delle questioni, perché è nell'interesse di tutti, lo diciamo molto
apertamente.
Devo confessare una non percezione esatta della necessità di
integrare con delle professionalità la Commissione del Regolamento;
la Commissione del Regolamento si è avvalsa in questo caso di
eccellenti professionalità del nostro ufficio legislativo, potrà
avvalersi di altri studiosi per confrontare soluzioni ed altro, ma
rimanga la Commissione del Regolamento, perché non ci è chiaro
l'allargamento del perimetro e, a prescindere, non siamo
disponibili a cambiare la geometria di quel luogo di decisione che
è il luogo della condivisione fra tutte le forze. Lo dico molto
pacatamente, perché è un bene comune che difendiamo e che le
affidiamo, Presidente, con l'uso più intelligente ed equilibrato
che se ne deve fare. Grazie.
Presidente
- Se non ci sono altri che intendono
intervenire, vorrei dire che mi sono fatto interprete evidentemente
di quelle perplessità, le ho espresse; quindi se siete d'accordo il
punto viene rinviato alla Commissione del Regolamento.
Il Consiglio prende atto, rinviando le proposte di
modificazione del Regolamento interno per il funzionamento del
Consiglio regionale all'esame della Commissione per il
Regolamento.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK