Consiglio Regionale della Valle d'Aosta - Oggetto del Consiglio n. 2560 del 7 maggio 1997 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ASSISTENZA SANITARIA E OSPEDALIERA
Presidio ospedaliero
Precedente
Successivo
Resoconto integrale del dibattito dell'aula
Oggetto del Consiglio n. 2560 del 7 maggio 1997 - Resoconto
SEDUTA ANTIMERIDIANA DEL 7 MAGGIO 1997
OGGETTO N. 2560/X Nomina e integrazione del gruppo di lavoro per
la realizzazione di una nuova struttura ospedaliera. (Reiezione di
risoluzione)
Risoluzione Il Consiglio regionale della Valle d'Aosta
Tenuto conto che, nella seduta del 6 marzo 1997, ha espresso la
volontà di avviare concretamente il processo per la fattibilità di
un nuovo ospedale che, superando i limiti presenti nell'attuale
struttura di viale Ginevra, permetta alla Valle d'Aosta, di dotarsi
di un servizio all'altezza della sua tradizione e delle esigenze
dei suoi cittadini, impegnando il Governo regionale a nominare un
gruppo di lavoro composto da esperti nei diversi settori;
Rilevato che la Giunta regionale non ha finora reso operativo il
succitato gruppo di lavoro e che è urgente provvedervi anche al
fine di evitare di ingenerare nell'opinione pubblica la sfiducia
nell'impossibilità di costruire un nuovo ospedale;
Impegna
il Governo regionale a nominare il gruppo di lavoro indicato in
premessa integrando i suoi membri esperti con la presenza di tre
consiglieri di cui uno indicato dalla minoranza.
F.to: Collé - Aloisi - Parisi - Marguerettaz - Dujany - Lanièce
- Lanivi - Rocchio - Marco Viérin
Presidente Ha chiesto la parola il Consigliere Dujany.
Dujany (PVA) La presente risoluzione proposta dai consiglieri
appartenenti ai movimenti politici che si richiamano agli
Autonomisti, trova spunto e presupposto nell'ordine del giorno
approvato in data 6 marzo 1997 da quest'Assemblea, che impegnava il
Governo regionale a nominare un gruppo di lavoro composto da
esperti nei vari settori, che provvedesse ad individuare l'area
idonea alla localizzazione in collaborazione con gli enti locali,
nonché ad approfondire tutte quelle problematiche di tipo
urbanistico e di comunicazione, che avrebbero dovuto tendere
concretamente ad avviare il processo per la costruzione di un nuovo
ospedale in Valle d'Aosta.
Tenuto conto che il tempo è tiranno, poiché passa fin troppo
velocemente, e vi è il rischio concreto di non pervenire in questa
legislatura a discutere in questo Consiglio le indicazioni di
questo gruppo di lavoro per le conseguenti decisioni politiche, e
tenuto conto altresì che cresce nell'opinione pubblica il timore
che gli impegni assunti da questo Consiglio abbiano un significato
meramente verbale e non reale, si è reso necessario ed utile la
proposizione di questa risoluzione per sentire attivare
immediatamente il gruppo di lavoro.
Secondariamente, è risultato utile ai presentatori di questa
risoluzione valorizzare ulteriormente le energie di
quest'Assemblea, facendo sì che i lavori del gruppo di esperti
risultassero integrate dalla presenza di tre consiglieri: due di
maggioranza e uno di minoranza, anche per fare in modo di
verificare e di controllare la celerità dell'operato della
commissione stessa e per evitare che questo Consiglio non abbia più
a pronunciarsi in modo definitivo finalmente sull'argomento per
scadenza di mandato. Mi spiego meglio. I rischi sono effettivamente
concreti, poiché proprio la risoluzione scorsa del 6 marzo
impegnava la Giunta regionale a sottoporre al Consiglio regionale
entro il termine di un anno la relazione contenente le indicazioni
del gruppo di lavoro. Tenuto conto di questi ulteriori due mesi di
passaggio che sono trascorsi dal momento dell'adozione di questo
provvedimento, si corre il rischio che l'anno decorra dal momento
istitutivo e operativo della commissione, e quindi di rendere di
fatto impossibile a questo Consiglio di pronunciarsi in modo
definitivo sull'argomento.
Queste sono le ragioni che stanno alla base di questa
risoluzione.
Presidente È aperta la discussione generale.
Ha chiesto la parola il Consigliere Ferraris.
Ferraris (GV-PDS-SV) La risoluzione così come è impostata
riconosce un fatto rispetto al passato: che posizioni che erano
state in questo Consiglio divergenti riconoscono che quanto è stato
votato in quest'Assemblea a maggioranza era appunto l'avvio di un
processo per la fattibilità di un nuovo ospedale. Mi ricordo che
nella passata discussione alcuni dei presentatori della risoluzione
e che oggi chiedono con urgenza che venga costituito il gruppo di
lavoro, dicevano che questa era la morte dell'Ospedale. Vedo che il
tempo ha fatto cambiare idea e questo, siccome non ho necessità di
cambiare idea, perché ero convinto già da allora, mi fa
piacere.
C'è un'altra questione. Qui si evidenziano dei ritardi, mi pare
che l'Assessore abbia fatto prima una dichiarazione con la quale si
diceva che lunedì la questione viene affrontata, quindi se ritardo
c'è stato mi pare che l'impegno dell'Assessore sia evidente da
questo punto di vista.
Fatto salvo che, almeno per quanto riguarda la mia forza
politica, c'è la volontà che si vada verso un nuovo ospedale, c'è
una questione nella parte impegnativa che ha un ruolo di carattere
più generale rispetto alla questione in oggetto, ed è il fatto che
si chiede di costituire un gruppo di lavoro che venga integrato da
tre consiglieri, due di maggioranza e uno di minoranza. Non riesco
a capire né quale debba essere il ruolo di questi tre consiglieri,
né quale possa esserne l'utilità; Dujany ha cercato di spiegarla,
ma questo gruppo di lavoro deve fare riferimento al Consiglio e
semmai deve fare riferimento alla V Commissione, che è referente in
questo ambito.
Vedo dei rischi in questo caso di un esautoramento delle stesse
commissioni consiliari, perché non capisco con quali criteri si
andranno a nominare questi tre consiglieri. Mi pare che questo sia
un problema di tutto il Consiglio; quindi nelle commissioni c'è la
possibilità per tutti i consiglieri di andare a sentire e di
portare il loro contributo, i tre consiglieri rischiano di chiudere
questo discorso all'interno di un gruppo che è eccessivamente
ristretto.
Per quanto riguarda l'anno di tempo, vale il momento in cui è
stata decisa la risoluzione, cioè circa un mese e mezzo fa. È
chiaro che nel momento in cui si costituisce il gruppo di lavoro,
questo deve arrivare con la conclusione che sia ovviamente non per
la prossima legislatura ma per questa; le decisioni poi
apparterranno ad altri, però quanto meno lo studio deve essere
presentato a questo Consiglio.
Se gli estensori della risoluzione intendono mantenerla,
annuncio un voto di astensione con le precisazioni che ho fatto.
Ripeto, secondo me c'è una commistione fra ruolo tecnico e ruolo
politico, che non ha assolutamente senso e luogo di essere in
questo caso, perché i tecnici devono fare il loro ruolo e il
Consiglio deve fare il proprio; non ha senso fare questa
commissione allargata a tre consiglieri.
Presidente Ha chiesto la parola il Consigliere Voyat.
Voyat (UV) Con questo intervento vorrei spiegare perché mi ero
astenuto al momento dell'iscrizione della risoluzione. Non era per
il fatto di non voler accettare l'iscrizione, che in genere viene
sempre accettata, ma per il modo in cui veniva posta.
Mi auguro che questa risoluzione venga ritirata e discussa in un
altro momento nel suo contenuto, anche perché fa sorgere dei
problemi politici. Innanzitutto sottolineo il fatto che ci sono 4-5
firme di consiglieri di maggioranza insieme a firme di consiglieri
di opposizione, senza aver chiesto ad altri gruppi di maggioranza
se intendevano firmarla o meno.
C'è il fatto fondamentale che ieri c'è stata una riunione di
maggioranza e alcuni di questi consiglieri che oggi hanno firmato
erano presenti a quella riunione, ma non hanno reso noto questo
problema, che poteva già essere affrontato in maggioranza ieri per
poi discutere di come presentarsi in Consiglio.
Tutto questo mi fa porre una domanda: è più importante
l'appartenenza ad un gruppo virtuale, non ufficializzato in
Consiglio regionale, oppure l'appartenenza ad una maggioranza?
Vorrei sapere se alcuni consiglieri di maggioranza rispondono
all'opposizione oppure rispondono alla maggioranza, perché non si
può per motivi di correttezza come consiglieri di maggioranza non
sapere che viene posto un discorso di questo genere oggi in
Consiglio, dopo tutte le riunioni che abbiamo fatto. Ed è per
questo che chiederei ai consiglieri di maggioranza che hanno
chiesto l'iscrizione, di accettare di ritirarla per presentarla la
prossima volta, perché questo è un metodo estremamente scorretto
nei confronti degli altri consiglieri di maggioranza, cioè aver
partecipato fino a ieri ad una riunione senza aver ufficializzato
in maggioranza che si intendeva porre questo problema.
Presidente Ha chiesto la parola il Consigliere Marguerettaz.
Marguerettaz (PpVA) Non vorrei che adesso da una risoluzione che
chiede di integrare un gruppo di lavoro, che questo Consiglio aveva
già previsto, con 3 consiglieri, si andasse a dibattere di
questioni che certamente sono latenti, ma sono latenti dall'inizio
di questa legislatura, e il Consigliere Voyat me lo insegna perché
oggi ha fatto un intervento molto simile a quelli che più volte ha
fatto nel corso di questa legislatura, indicando talora gli uni e
talora gli altri come i traditori o come coloro che giocavano senza
regole all'interno della maggioranza. Questo è un problema che
tocca voi, non tocca certamente i gruppi dell'opposizione, i quali
invece in questo caso, come in altre occasioni, si permettono e se
trovano convergenze con persone che riteniamo sicuramente
intelligenti all'interno della maggioranza su delle questioni
piccole... certamente solo alcuni e non ne abbiamo mai fatto
mistero... sai però cosa si dice, Piccolo, che la prima gallina che
canta ha fatto l'uovo, quindi in questi casi meglio non porre
queste domande...
Quello che ci tenevo a dare era, più che una risposta al
Consigliere Voyat - che i colleghi che hanno sottoscritto questa
risoluzione facenti parte della maggioranza se riterranno di darla
la daranno -, piuttosto una risposta al Consigliere Ferraris,
perché in questo senso anch'io ho avuto un po' la coda di paglia,
come il Consigliere Piccolo, e dalle parole di Ferraris mi sono
tirato in ballo in quanto gruppo politico.
Ferraris, hai giocato un po' troppo facilmente con le parole: di
fatto ognuno fa il pane con la farina che ha. Allora in merito
all'Ospedale regionale, la farina che la maggioranza di questo
Consiglio ci ha messo a disposizione è quel famoso ordine del
giorno. Avevamo proposto una farina di migliore qualità, che però
questo Consiglio non ha voluto fornirci, quindi, stante la
situazione, è certo che continueremo a porre questo problema
secondo le decisioni che questo Consiglio nella sua sovranità di
volta in volta andrà ad assumere. A differenza, se mi permetti,
Piero, di alcune posizioni vostre in particolare che riguardano
certamente altre tematiche, ma che richiamano una certa qualche
identica metodologia. Ed è un po' come se noi, a fronte del
problema Ospedale, a questo punto dicessimo che, siccome la volontà
del Consiglio è stata diversa dalla nostra, continuiamo a dire che
invece vogliamo l'ospedale nuovo, non ci interessa nulla del gruppo
di lavoro, eccetera. Un po', se mi permetti, come voi state facendo
per quanto riguarda la legge elettorale: siccome "noi vogliamo il
maggioritario, vogliamo il maggioritario, vogliamo il
maggioritario", vi rifiutate di prendere atto che questo Consiglio
si è già espresso - purtroppo o per fortuna - contro il sistema
maggioritario e vi ostinate a proclamare questa vostra volontà,
forse nascondendo più o meno reconditamente il fatto che portando
avanti questa linea, alla fine dei conti si avrà una legge
elettorale identica a questa, e quindi neanche migliorativa sotto
nessun punto di vista.
Abbiamo una concezione della politica e dell'Amministrazione
decisamente diversa ed è per questo che su un argomento come questo
ci permettiamo molto modestamente di avanzare delle proposte, quale
quella che avete davanti.
La proposta non è così eccezionale, anche perché - sempre in
risposta al Consigliere Ferraris, non so se ha parlato a nome di
tutta la maggioranza - non è la prima volta che questo Consiglio
deciderebbe di fare un gruppo di lavoro tecnico e politico. Avete
speso ore e ore di sedute consiliari a difendere l'ottimo operato
di un gruppo tecnico-politico che si è occupato della vicenda
Casinò e che abbiamo nominato come Consiglio regionale. Quello era
un gruppo di lavoro formato da tecnici e da rappresentanti
politici. Qui abbiamo il problema Ospedale e il Consigliere
Ferraris mi viene a dire che non capisce come possano convivere
queste due componenti. Evidentemente delle due l'una: o
quell'impostazione ha una validità che può essere benissimo
riconfermata in quest'occasione oppure non ce l'aveva, allora la
proposta della commissione consiliare poteva già essere fatta
all'epoca dell'operatività di quel gruppo di lavoro, cosa che non è
stata.
Per cui, al di là del significato politico che si vuol dare a
questa risoluzione, che andrà discussa in altre stanze se lo
riterrete opportuno - ripeto: fatti della maggioranza -, a noi
interessa chiedervi un piccolo salto in questo senso e rendervi
conto di ciò che molto modestamente chiede questa risoluzione e che
credo sia facilmente accettabile.
Presidente Ha chiesto la parola il Consigliere Ferraris.
Ferraris (GV-PDS-SV) Vorrei fare brevemente due precisazioni.
Penso che forse si parla d'altro quando non si hanno molti
argomenti, citare il Casinò in questo caso significa richiamare
perché si è arrivati a quella commissione. Tutti ricordiamo la
vicenda giudiziaria, è stato un giudice che ha detto che si doveva
fare una commissione integrata in quel modo; oltretutto non ho
visto altri esempi di questo tipo e credo in ogni caso che sia bene
scindere quelle che sono le responsabilità politiche da quelle che
sono le scelte di carattere tecnico, anche in una questione di
questo genere.
Altro discorso riguarda poi la legge elettorale. Credo che
ognuno sia padrone di essere coerente con sé stesso, poi verrà
giudicato per quello che fa. Non credo che sia una cosa da
addebitargli e soprattutto non credo che la nostra posizione
politica impedisca a questo Consiglio di fare una qualunque legge
elettorale. Ci riserviamo ovviamente di votare quella che ci
convince. Avete i numeri, avete votato un ordine del giorno, fate
una proposta e votatela; non è certo che, se non la voterete voi,
sarà colpa nostra se si andrà con la vecchia legge elettorale. Non
sono 3 voti su 35 che bloccano alcunché.
Presidente Ha chiesto la parola il Consigliere Piccolo.
Piccolo (ADP-PRI-Ind) Visto che i gruppi di lavoro e le
commissioni miste tecniche e politiche hanno portato anche a certi
risultati, non per i colleghi che vi hanno partecipato, ovviamente
è una battuta, una proposta potrebbe essere quella - alla quale ha
accennato anche Ferraris - che man mano che i lavori del gruppo di
lavoro vanno avanti, vengano portati nella commissione competente
che è la V Commissione, che tra l'altro rappresenta l'istituzione
consiliare, in modo che chiunque di noi possa partecipare.
Se l'obiettivo della risoluzione è quello di essere ragguagliati
o fare le dovute pressioni nel contesto della Giunta regionale
(perché questa è brutalmente la motivazione), facciamo in modo che
sia la commissione competente ad essere aggiornata tempestivamente
sui lavori del gruppo di lavoro. Così ci sarà il controllo, la
verifica e soprattutto la sollecitazione nei confronti
dell'Esecutivo. Questa può essere, a mio avviso, una soluzione che
può mediare alla richiesta dei presentatori della risoluzione.
Presidente Ha chiesto la parola il Consigliere Squarzino
Secondina.
Squarzino (VA) Ogni volta che si parla di nuovo ospedale e che
c'è un'azione che va in quel senso, non possiamo che essere
favorevoli, nel senso che tutto ciò che fa fare un passo avanti
rispetto a questo tipo di progetto ci sta bene.
Questa commissione tutto sommato dovrebbe svolgere il ruolo che
doveva svolgere l'altro studio, che deve portare un prodotto che
era già stato previsto precedentemente in un'altra risoluzione del
Consiglio. Quindi è un modo per fare quello che allora non si era
fatto e questa commissione è bene che cominci a lavorare presto. Su
questa parte del ritardo l'Assessore ha dato delle giustificazioni
accettabili.
Rispetto all'impegno sono emerse delle proposte, che andrebbero
formalizzate perché avessero senso. Quindi avrebbe senso
eventualmente che ci fosse una sospensione, che chi porta avanti
queste proposte chiedesse questo se si vuole formalizzare e
cambiare in modo diverso l'impegno.
Si è fatto riferimento alla V Commissione. Preciso che nella
prima parte dell'intervento ho parlato come Verde, adesso come V
Commissione. Questa commissione non si è mai rifiutata di lavorare,
devo dire che purtroppo le esperienze fatte sia con il supplemento
per lo Studio Quaranta, anche lì uno studio affidato ad esperti (lo
studio è arrivato, si giudica che non va bene, si ricomincia da
capo tutto, ma lì non eravamo come V Commissione direttamente
interessati), sia con il secondo tipo di studio affidato
all'Agenzia di Guzzanti, non sono state positive. L'ho detto più
volte, quindi non dico una cosa nuova. Rispetto al fatto che c'era
una delibera ben precisa da parte del Consiglio, in cui si chiedeva
di coinvolgere la V Commissione, sappiamo benissimo che il
coinvolgimento avviene nel momento in cui si definiscono
chiaramente i compiti, si verifica l'andamento, si verifica cosa è
stato fatto, quali sono i passi da fare. Tutta questa parte non è
stata fatta con lo studio Guzzanti, diciamocelo chiaramente! C'è
stato l'elenco di alcuni punti, ma poi tutto è stato fatto
indipendentemente dalla V Commissione...
(... interruzione dell'Assessore Vicquéry, fuori
microfono...)
... semmai mi risponda poi, Assessore, ma se noi riprendiamo qui
il coinvolgimento della V Commissione come è stato fatto per lo
studio Guzzanti, è inutile, non serve a niente come è stato
dimostrato. Quattro o cinque erano i punti previsti in quella
convenzione, il risultato è stato che lo Studio portava cose non
chieste e non portava cose che invece erano richieste nella seconda
parte dell'impegno del Consiglio.
Non solo, non è stato corretto il modo con cui questo Studio è
stato presentato alla commissione, nel senso di acquisire il parere
della commissione su quello Studio. Invece tutto quel discorso si è
intrecciato con lo studio del nuovo ospedale, con il piano
sociosanitario ed è rientrato all'interno di quel piano.
Dico questo perché il mettere qui l'impegno a riferire in V
Commissione ci rimette nella situazione che abbiamo vissuto con lo
Studio Guzzanti e con l'Agenzia dei servizi sanitari.
Allora, dal momento che abbiamo visto che non è stato possibile
con la V Commissione essere presenti all'interno di quello Studio e
dialogare, meglio prevedere la presenza di alcuni consiglieri che
all'interno mantengono questo tipo di rapporto.
Questo tipo di proposta la condividiamo perché è un modo per
consentire a tutto il Consiglio di essere presente e di portare
avanti all'interno della commissione quelle che sono le diverse
istanze.
Presidente Ha chiesto la parola il Consigliere Chiarello.
Chiarello (RC) Come minoranza mi piace quando escono queste
mozioni in cui si cerca di fare le scarpe a una parte di
maggioranza... non le capisco perché quando l'Assessore... scusate,
si potrà dire quello che si vuole, ma la coerenza secondo me è la
cosa più importante in un Consiglio che deve decidere per la Valle
d'Aosta. Quando l'Assessore dice che il piano sanitario è stato
approvato da poco e dice che lunedì prossimo si parlerà in Giunta
di questo problema, c'è della malafede quando non si vuole ritirare
la risoluzione, oppure ci sono dei giochetti sporchi sotto.
Anche rispetto ai tre consiglieri, questi devono essere tre
consiglieri di maggioranza e di minoranza pro-ospedale o contro
l'ospedale? Mettiamone 6 o 7 di consiglieri perché io sono contro
l'ospedale nuovo in questa situazione. Poi visti i risultati che ha
dato la commissione tecnico-politica per il Casinò, non chiederò
più commissari tecnici.
Voglio solo dire che la commissione di cui si parla nella
mozione deve dare le risultanze tecniche, poi ci sono le
commissioni consiliari. Faccio parte della III Commissione e vedo
che da lì passano dei problemi e si risolvono nei limiti della
maggioranza, oppure si discutono, non c'è nessuna commissione
tecnico-politica che risolve i problemi, perché se mettiamo tre
consiglieri che sono pro-ospedale usciranno delle soluzioni
pro-ospedale, se ve ne sono due a favore e uno contro, ognuno dirà
la sua. Io volevo solo richiamare la coerenza in questo caso,
perché quando abbiamo discusso il piano sanitario, ci sono stati
consiglieri di maggioranza che hanno detto che approvando quel
piano si allontanava l'ospedale nuovo. Adesso ha detto il
Consigliere Squarzino che non c'entrava niente il piano sanitario,
e allora vorrei capire cosa c'è sotto questa mozione.
Presidente Ha chiesto la parola il Consigliere Perrin Joseph
César.
Perrin G.C. (UV) Une considération pour ce qui concerne la Vème
Commission, avant d'entrer dans le mérite de cette résolution. Si
parfois les documents qui sont produits par les experts, ne
correspondent pas aux visées du Président de la Commission, qu'elle
parle pour elle-même, elle en a tous les droits, mais qu'elle ne
vienne pas dire que la Vème Commission ne retient pas positif, et
cetera, parce que ce n'est pas la Vème commission, c'est Mme la
Présidente!
J'ai été dans plusieurs commissions et je peux dire que c'est
une commission dans laquelle, grâce à l'Assesseur, on peut
travailler très bien si on veut le faire, parce que c'est un
Assesseur qui est très disponible et qui est présent en commission
toutes les fois que nous avons demandé sa présence et qui participe
activement en relatant tout ce qui est à relater.
Pour ce qui concerne cette résolution, liberté est donnée au
groupe de l'Union valdôtaine de s'abstenir ou de voter contre pour
deux raisons.
L'Assesseur a expliqué les raisons pour lesquelles la
délibération constituant ce groupe n'a pas encore été prise, et il
a dit son engagement de porter lundi, c'est-à-dire le jour même où
la loi votée par ce Conseil entrera en vigueur. L'Union valdôtaine
a l'habitude de maintenir ses engagements, les membres de l'Union
valdôtaine ont cette même habitude; il y a eu une résolution qui a
été votée par ce Conseil, l'Assesseur remplira la tâche qui lui
convient d'après la volonté du Conseil même.
Mais cette résolution modifie la résolution d'alors, cela n'est
pas grave, le Conseil est souverain et donc peut intégrer une
délibération prise précédemment. Mais pour ce qui nous concerne,
nous sommes contre à l'insertion des conseillers régionaux à
l'intérieur d'une commission d'experts. Nous voulons que ce soient
des experts à nous dire toutes les raisons, qu'il n'y ait pas là,
de façon plus ou moins cachée, les politiciens qui portent de
l'avant l'expertise. Donc pour ce qui nous concerne nous sommes
nettement contraires à l'insertion de ce deuxième point.
Pour ce qui concerne par contre la Vème Commission ou n'importe
quelle commission, l'Assesseur s'est dit disponible à toutes les
rencontres possibles.
Presidente Ha chiesto la parola il Consigliere Dujany.
Dujany (PVA) Ringrazio l'intervento del Consigliere Perrin
perché ha messo in evidenza, con estrema precisione, la portata di
questa risoluzione che era finalizzata unicamente a chiedere, anche
alla luce di quanto aveva riferito l'Assessore, un'integrazione di
quella commissione di esperti che era stata prevista con una
rappresentanza consiliare.
Tutto qui, quindi ritengo che il contenuto di questa
modestissima risoluzione non si ponga certo in contrasto con degli
accordi programmatici di maggioranza di portata ben diversa.
Il ragionamento era quello che è già stato esplicitato da
Marguerettaz, da Squarzino e da me prima, cioè di ritenere più
opportuno che l'operatività, alla luce dei tempi estremamente
ristretti che ci stanno davanti, tra tecnici e politici avvenisse
già nella fase di elaborazione dello studio.
Sotto questo profilo devo ricordare che non è la prima volta,
altri lo hanno già ricordato, che si è scelto questa forma di
azione. Sul problema Casinò mi stupisce che il Consigliere Ferraris
abbia assunto una posizione così drastica, indicando che ognuno
faccia il suo ruolo, indicando con precisione la suddivisione dei
ruoli, quando proprio lui è stato uno dei promotori di questa
commissione e ha difeso nel tempo l'operato della stessa, che ora
per la prima volta disattende totalmente. A questa commissione
voglio esprimere ancora oggi la mia più piena solidarietà sul
lavoro svolto, e non per il fatto che questa commissione
raggruppasse insieme dei tecnici e dei politici fosse per questo
una commissione disdicevole nel suo operato.
Non ho condiviso assolutamente il ragionamento di Ferraris,
quando a proposito del documento approvato parla di riconversione
da parte degli Autonomisti in merito alla bontà del documento
ultimo. Sotto questo profilo mi limiterò a richiamare l'articolo
comparso proprio sul "Travail" degli amici di Ferraris, i quali
hanno espresso al proprio Segretario politico che un senso aveva il
documento proposto dagli Autonomisti che era diretto ad esprimere
la volontà di avviare concretamente il processo per la costruzione
di un nuovo ospedale, e ben diverso era il senso del documento
approvato dal Consiglio. Questo non proviene da persone vicino a
me, ma da cari amici perché la lettera era indirizzata proprio al
Segretario politico del PDS ed è stata pubblicata anche sull'organo
ufficiale del PDS.
Quindi non do valutazioni personali, ma richiamo espressamente
l'articolo di cui sopra.
Presidente Ha chiesto la parola il Consigliere Ferraris.
Ferraris (GV-PDS-SV) Per quanto riguarda i giornali, la lettera
è stata inviata in forma privata, l'ho voluta pubblicare, ho
risposto pubblicamente e non sto a ripetere qui queste cose.
Vorrei ricordare che non ho mai messo in discussione l'esito
della commissione speciale sul Casinò formata da tecnici e da
politici. Quello che voglio dire, e lo diceva prima Vittorino che
ha fatto parte di questa commissione, è che alcuni - non dico
Dujany - dall'altra parte di questi banchi hanno detto più volte e
in diversi interventi che l'esito di quella commissione era stato
nefasto per questo Consiglio...
(...interruzione del Consigliere Marguerettaz, fuori
microfono...)
... non capisco ora perché andare a ripetere una cosa nefasta:
errare humanum est, perseverare est diabolicum.
Presidente Dichiaro chiusa la discussione generale.
Ha chiesto la parola l'Assessore alla sanità e assistenza
sociale, Vicquéry.
Vicquéry (UV) A me pare chiaro che se venisse istituita una
rubrica televisiva nuova dal titolo "Blob Conseil régional", il
Consigliere Dujany oggi si sarebbe ritagliato uno spazio e si
sarebbe ritagliato anche uno spazio negli annali della storia di
questo Consiglio regionale perché con questa risoluzione è arrivato
al punto da sfiduciare l'Assessore che fa parte del suo gruppo
politico e che è seduto in Giunta. Infatti nel momento in cui il
Consigliere Dujany a nome degli Autonomisti impegna il Governo
regionale a nominare un gruppo di lavoro, esautorando da tale
gruppo i rappresentanti della Giunta, sfiducia il suo collega
Assessore in Giunta. Di questo prendiamo atto con dispiacere,
perché la politica non si fa così. La politica, come ha detto bene
il Consigliere Perrin, si fa in ben altro modo e noi siamo abituati
ad altri metodi. Ne prendiamo atto e ne trarremo nelle sedi
opportune le conseguenze.
Dal punto di vista tecnico non c'è nulla da dire; come è stato
detto, il problema è che non vogliamo che ci sia confusione fra
commissioni tecniche e commissioni miste perché se qualcuno ritiene
che le commissioni tecniche debbano essere pilotate dai politici,
siamo assolutamente contrari. Nel momento in cui abbiamo votato il
gruppo di lavoro composto da esperti nei diversi settori,
ritenevamo che il gruppo di lavoro fosse composto solo ed
esclusivamente da esperti e non da consiglieri regionali, in quanto
non è possibile pilotare nessun gruppo di esperti e le risultanze
dei gruppi di lavoro delle commissioni devono essere prese in
quanto tali, fatta salva la decisione politica in merito ai
documenti stessi.
Per questo motivo accolgo la proposta del Consigliere Piccolo di
portare all'attenzione della V Commissione, se ne vorrà fare uso,
l'evolversi dei lavori del gruppo stesso; chiedo il ritiro della
risoluzione - inutilmente, perché è già stata negata - mi esprimo
personalmente contro questa risoluzione.
Presidente Ha chiesto la parola il Consigliere Dujany per
dichiarazione di voto.
Dujany (PVA) Dichiaro il mio voto favorevole. Devo rispondere un
attimo all'Assessore, me lo dovete consentire.
Se il problema oggi fosse solo stato quello, sulla base
dell'impegno dell'Assessore, di rinunciare a questa risoluzione di
fronte all'impegno dell'Assessore che viene fatto come Giunta, gli
ho riferito prima anticipatamente che sarei stato d'accordo. Il
problema invece - lo ha evidenziato bene Perrin nella sua portata -
è che non siamo disposti a rinunciare all'integrazione di questa
commissione per le ragioni che abbiamo detto.
Quindi non c'è nessuna valutazione negativa da parte di singoli
membri di Giunta, ma c'è un'esigenza nuova che si è discussa, per
cui tutte le valutazioni che tendono anziché ad affrontare
l'argomento nel merito, a buttare del discredito sulle persone non
vengono neppure raccolte.
Presidente Pongo in votazione la risoluzione in oggetto:
Presenti: 32
Votanti: 27
Favorevoli: 12
Contrari: 15
Astenuti: 5 (Chiarello, Ferraris, Lavoyer, Mafrica e
Piccolo)
Il Consiglio non approva
Presidente Avendo esaurito i punti all'ordine del giorno,
dichiaro chiusa la seduta. Il Consiglio è convocato a
domicilio.
La seduta è tolta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK