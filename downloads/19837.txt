Consiglio Regionale della Valle d'Aosta - Oggetto del Consiglio n. 3018 del 19 febbraio 2003 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
AMBIENTE
Stoccaggio e smaltimento rifiuti
INDUSTRIA
Precedente
Successivo
Resoconto integrale del dibattito dell'aula
Oggetto del Consiglio n. 3018 del 19 febbraio 2003 - Resoconto
OGGETTO N. 3018/XI Tempi di smaltimento delle scorie derivanti
dall'attività dello stabilimento CAS nella discarica di Pontey.
(Interrogazione)
Interrogazione Preso atto che la discarica di tipo 2B attivata a
Pontey è stata voluta dall'amministrazione regionale soprattutto
per consentire lo smaltimento delle scorie derivanti dall'attività
dello stabilimento CAS (ex-Cogne);
Constatato che finora, nonostante gli investimenti e i lavori
effettuati, la discarica non è ancora utilizzata per accogliere i
residui della lavorazione siderurgica presso la CAS;
Considerato che comunque i rifiuti dello stabilimento devono
trovare una loro collocazione in apposite discariche;
Ritenuto opportuno che l'amministrazione regionale vigili sul
trasporto e sulla collocazione di rifiuti speciali, prodotti in
Valle;
i sottoscritti Consiglieri regionali
Interrogano
la Giunta per sapere:
1) quando la discarica di Pontey potrà accogliere le scorie
inerti prodotte dalla lavorazione siderurgica alla CAS e per quali
motivi ciò non è ancora avvenuto;
2) quante tonnellate di scorie derivanti dall'attività dello
stabilimento CAS vengono mediamente prodotte ogni mese;
3) dove sono stoccate queste scorie e come avviene il
trasporto.
F.to: Squarzino Secondina - Curtaz
Président
La parole à l'Assesseur à la santé, au
bien-être et aux politiques sociales, Vicquéry.
Vicquéry (UV)
Mi sia permesso innanzitutto confutare
quanto affermato nella premessa dell'interrogazione, precisando
che, seppure la presenza dell'impianto risultava fra le cause
riportate nell'accordo definito a suo tempo fra Regione e "CAS", la
discarica è stata realizzata in esecuzione di quanto previsto dal
piano regionale di smaltimento dei rifiuti, approvato nel 1989, e
in attuazione del primo piano triennale per l'ambiente di cui
all'intesa programmatica sottoscritta fra Ministero dell'ambiente e
Regione in data 26 marzo 1991, nonché del secondo piano triennale
per la tutela ambientale approvato dal Consiglio regionale con
deliberazione n. 1733 in data 20 dicembre 1995, per l'attuazione di
un sistema integrato di gestione dei rifiuti che prevedesse, in
Valle d'Aosta, la presenza di almeno un impianto per la gestione
dei rifiuti speciali, onde poter far fronte alle necessità di
smaltimento di tutte le aziende presenti in regione, non solo della
"CAS", individuato nella fattispecie nella discarica di II
categoria, tipo B. Per rispondere puntualmente alle domande
presentate, sono attualmente in corso le operazioni per il collaudo
dell'impianto. L'esercizio dell'impianto potrà essere avviato, non
appena saranno concluse tali operazioni di collaudo e,
successivamente, non appena verrà espletata la gara di appalto per
l'affidamento della gestione per la quale sono già stati
predisposti i relativi documenti tecnici amministrativi.
Dalle informazioni fornite dalla "CAS" risulta che, nel corso
del 2002, sono state prodotte circa 50.000 tonnellate di scorie, di
cui il 30 percento è stato avviato al recupero, mentre il restante
70 percento allo smaltimento in impianti ubicati in altre regioni,
Lombardia, Piemonte e Liguria. La media mensile della produzione è
di circa 4500 tonnellate per 11 mesi di lavorazione e i rifiuti non
vengono più stoccati all'interno dello stabilimento, se non per il
tempo necessario giornalmente all'avvio allo smaltimento o al
recupero, circa 10 viaggi con autotreni al giorno.
Président
La parole à la Conseillère Squarzino
Secondina.
Squarzino (PVA-cU)
È chiaro che nelle motivazioni delle
proprie iniziative uno non può fare la storia di tutto. Nel momento
in cui ho fatto riferimento alle motivazioni per cui è stata
attivata la discarica, ho preso atto di dichiarazioni ufficiali
fatte in questo Consiglio.
Nel 2000, rispondendo al collega Curtaz, l'Assessore Vallet dice
che nell'impianto possono essere smaltiti rifiuti speciali tali
quali o trattati, anche pericolosi; a titolo esemplificativo:
scorie di acciaieria. Più interessante è l'anno successivo, il 17
ottobre 2001, in cui l'Assessore Vallet dice chiaramente:
"È
comunque bene tener presente che tale impianto sarà destinato a
ricevere principalmente le scorie derivanti dall'attività dello
stabilimento Cogne".
Ancora:
"Si desume comunque con
facilità che l'utilizzo principale avverrà, come peraltro è stato
ripetutamente detto, per il conferimento delle scorie dello
stabilimento "Cogne" di Aosta, il cui quantitativo stimato in
progetto è probabilmente maggiore rispetto al reale fabbisogno,
essendo da alcuni anni avviata, da parte dello stabilimento stesso,
la ricerca di soluzioni finalizzate al recupero di una parte di
queste scorie".
L'Assessore può fare riferimento a programmi e a piani, ma in
questi piani appare chiaramente che la discarica di Pontey è stata
voluta in modo particolare per raccogliere le scorie derivanti
dall'attività siderurgica dello stabilimento "Cogne". La discarica
non è ancora attiva, e abbiamo capito perché: sappiamo in parte per
l'alluvione, sappiamo che adesso vi sono ancora dei collaudi, delle
gare di appalto, quindi ci vorrà ancora un po' di tempo. La cosa
che ci preoccupa è un'altra, su cui però l'Assessore ha sorvolato
elegantemente.
L'Assessore ci ha fornito dei dati preziosi, cioè che ogni mese
vengono prodotte dalla "CAS" 4500 tonnellate di scorie e che al
giorno vi sono 10 viaggi con autoarticolati che trasportano queste
scorie fuori Valle. Vengono prodotte migliaia di tonnellate di
materiale, 50.000 tonnellate in un intero anno, che se non vengono
depositate nell'area ex Cogne - e concordo sul fatto che
all'interno della Cogne esiste al massimo solo un deposito
temporaneo - vengono trasportato fuori Valle. Credo che si ponga il
problema della sicurezza del trasporto: ci si è chiesti se è sicuro
il trasporto su gomma di tale tipo di materiale? Ci si è chiesti in
quale discarica viene portato? In Lombardia, in Piemonte, si è
detto… e quali controlli vengono
esercitati dall'ARPA su questo materiale? È un materiale che
percorre la Valle in tutta la sua lunghezza, è un trasporto di
materiale che non è così non pericoloso, se è necessario avere una
discarica di tipo B.
Non solo, sembra che - riporto informazioni che sono apparse sui
giornali, casualmente, dopo la presentazione della nostra
iniziativa - la "CAS" sia così soddisfatta dei costi di discarica
che è riuscita ad ottenere in altre regioni che non intende
cambiarla. Per cui la Regione, avendo una discarica con una grande
potenzialità di raccolta di inerti, rischia di doversi rivolgere ad
altre regioni fuori Valle per chiedere i rifiuti, onde poter
rendere attiva questa discarica. Non vorremmo aver costruito una
discarica speciale - è costata più di 4 miliardi - per importare da
fuori Valle le scorie per poterla mettere in funzione! Su questi
due problemi, Assessore, le chiediamo attenzione particolare.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK