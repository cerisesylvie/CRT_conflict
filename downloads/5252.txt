Consiglio Regionale della Valle d'Aosta - Oggetto del Consiglio n. 144 del 10 marzo 1983 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 144 del 10 marzo 1983 - Resoconto
OGGETTO N 144/VII - NECESSITA' DI MISURE RESTRITTIVE NEL
PROSSIMO CALENDARIO VENATORIO PER LA SALVAGUARDIA DI ALCUNE SPECIE
DI SELVATICI - (Interpellanza).
PRESIDENTE:
Do lettura dell'interpellanza presentata dal
Consigliere Minuzzo:
INTERPELLANZA
RILEVATO
che in nove stagioni venatorie dal 1974 al
1982, sono stati abbattuti oltre 46.000 selvatici e tra questi
13.300 marmotte;
OSSERVATO
che una falcidia del genere tra la fauna
valdostana contribuisce a creare notevoli squilibri all'ambiente
naturale, soprattutto per la funzione che ogni specie di selvatico
svolge nel territorio;
CONSIDERATO
che lo sport venatorio ha un senso solo
quando non arreca danni al patrimonio comune;
VISTO
che abbattimenti non sempre ragionati di alcune
specie di selvatici la cui presenza continua a diminuire sulle
nostre montagne;
PREOCCUPATO
per la possibile estinzione di alcune
specie nel volgere di un tempo relativamente breve;
INTERPELLA
l'Assessore all'Agricoltura e Foreste per sapere se non
intende applicare misure restrittive nel calendario venatorio di
imminente pubblicazione, vietando, come è stato fatto nel 1979 per
la pernice rossa, o riducendo il numero di capi abbattibili di
specie tipicamente alpine come le pernici bianche, coturnici,
forcelli, lepri bianche, e le stesse marmotte che, oltretutto,
costituiscono un'attrattiva per turisti ed escursionisti.
PRESIDENTE:
Ha chiesto di illustrare l'interpellanza il
Consigliere Minuzzo. Ne ha facoltà.
MINUZZO - (P.S.D.I.):
In seguito alla presentazione di
questa interpellanza qualcuno molto strumentalmente ha voluto dare
un senso diverso a quello che era stato lo spirito con cui l'ho
presentata. Mi corre l'obbligo di leggere un comunicato stampa
rilasciato dal Presidente del Comitato Caccia in data 11.2.1983 dal
quale ho tratto spunto per la presentazione di questa
interpellanza. Il comunicato dice:
"L'affermarsi di una nuova filosofia dei rapporti fra l'uomo e
il mondo naturale impone per la fauna e la flora l'applicazione di
irrimediabili criteri di gestione allo scopo di conservare nel
tempo e di sfruttare adeguatamente queste risorse naturali
riproducibili; ovviamente nessun tipo di gestione può essere
intrapresa senza una conoscenza ai massimi indici consentiti del
patrimonio che si vuole conservare ed eventualmente sfruttare.
Per quanto concerne la fauna, il suo censimento è pilastro
fondamentale per qualsiasi iniziativa gestionale. Una volta
accettato questo principio generale, si può tranquillamente parlare
di prelievo senza trovarsi contro i naturalisti e protezionisti più
conservatori. Di pari passo l'esercizio venatorio potrà realizzarsi
senza sollevare le ben note polemiche che non sempre sono state
assurde e prive di logici fondamenti.
Il calendario venatorio deve essere compilato non sulla base di
elementi comparativi, ma sulla ragionata risultanza di un calcolo
ben preciso, emergente dai dati statistici ottenuti con un oculato
censimento.
Parlare di censimento per quanto riguarda i grossi mammiferi o
gli uccelli più imponenti e pertanto più controllabili, non suscita
perplessità troppo radicate, in quanto nella nostra Regione, sin
dai primi anni del dopoguerra, sulla scorta di quanto attuato dal
Parco Nazionale, dalle riserve private, dalle zone di rispetto, già
si aveva una visione conforme, vuoi per più facile attuazione vuoi
per necessità statistiche.
Censire il patrimonio faunistico riguardo gli uccelli dalle
dimensioni più contenute e pur sempre facenti parte della preziosa
fauna alpina ed i mammiferi dalla mole più contenuta, sarà compito
arduo e di non facile attuazione se non si ricorrerà all'aiuto
prezioso ed indispensabile dei cacciatori che, organizzati in
stretta collaborazione con esperti, guardie volontarie, corpo
forestale, sapranno fornire sulla scorta dei consigli avuti da
quanti questa mentalità già posseggono, quegli elementi statistici
che, opportunamente elaborati, faranno emergere dati molto vicini
alla realtà della consistenza patrimoniale e per diretta
conseguenza i coefficienti di prelievo da applicarsi alle singole
specie.
Per ottenere questa nuova visione, che riteniamo sia l'unica e
giustificata a permettere continuità nel tempo per l'esercizio
venatorio, è indispensabile avere una ferma convinzione della
validità del principio, una sufficiente forza culturale, un vigore
rinnovabile di fronte ad ogni difficoltà, un saldo potere politico
che dovrebbe coincidere con la difesa degli interessi comuni, sia
particolari che passionali. Una volta predisposto il programma
concordato con tutte le parti, dando la precedenza e responsabilità
agli stessi cacciatori, si potrà prevederne un'applicazione
parziale e limitata nel tempo e nel territorio, avendo tuttavia ben
ferma la convinzione che la nuova politica gestionale del
territorio dovrà essere realizzata nella sua interezza anche a
costo di temperare le frizioni più stridenti e di superare i
momenti più difficili con l'impegno ed il potere che la democrazia
concede. L'avvenire della caccia è prettamente legato alla
specializzazione dell'esercizio, al censimento del patrimonio
faunistico, alla gestione del territorio ed al controllo del numero
dei cacciatori. Solo a queste condizioni si potrà continuare a
definire l'esercizio della caccia un diritto naturale.
F.to Carlo Trossello"
A me sembra che se un responsabile regionale del Comitato Caccia
esterna tutte queste preoccupazioni per la regolare prosecuzione
dell'attività venatoria nella nostra Regione, tanto più di queste
preoccupazioni se ne deve fare carico il potere politico. Mi rendo
conto che di fronte a queste dichiarazioni l'Assessore Marcoz
probabilmente avrà dei grossi problemi perchè già lo stesso
Trossello parla di volontà politica che sappia affrontare anche le
eventuali critiche dei cacciatori e di controllo sul numero dei
cacciatori stessi.
A questo punto, o abbiamo fiducia in questa istituzione che è il
Comitato Caccia, che tutela in qualche modo e gestisce in modo
tecnico l'attività venatoria in questa Regione, per cui come
politici, come pubblici amministratori dobbiamo tener conto di
quanto detto; diversamente, se non crediamo a queste istituzioni,
dobbiamo avere la forza di dire che il Comitato Caccia sta portando
avanti delle posizioni e dà suggerimenti che non sono assolutamente
condivisi dai pubblici amministratori. Ciascuno trarrà le sue
conclusioni, ma quello che mi premeva precisare è che nè il
Consigliere Minuzzo, nè il PSDI sono contro la caccia, anzi
accolgono le richieste e le proposte fatte dal Presidente del
Comitato Caccia, ma con lo scopo ultimo di tutelare nel tempo
l'attività venatoria, quindi poter consentire ai cacciatori di
svolgere nel tempo futuro la caccia e soddisfare le loro
passioni.
PRESIDENTE:
Ha chiesto di parlare l'Assessore
all'Agricoltura e Foreste Marcoz. Ne ha facoltà.
MARCOZ - (U.V.):
Confesso onestamente che non sono
riuscito a seguire il discorso del Consigliere Minuzzo, perchè
mentre prima si faceva la risposta leggendo l'articolo di
Trossello, alla fine pone di nuovo in questione certi argomenti.
Bando alle polemiche, rispondo al Consigliere Minuzzo precisando
che tutti gli anni l'Assessorato ha approvato il calendario
venatorio in base ad un censimento della fauna esistente, il quale
permette di stabilire quanti animali sono presenti sul territorio,
il numero dei capi che possono essere abbattuti, riservandosi
sempre quella percentuale che serve per il ripopolamento e per
ringiovanire le specie. Ma direi di più: in questi ultimi anni la
legge sulla caccia è in discussione presso la Commissione,
purtroppo è rimasta ferma in quanto si aspettava definitivamente la
legge quadro dello Stato. In questo lasso di tempo, la Regione
aveva già ottemperato diversi incarichi. Mentre la legge quadro 968
prevede 59 specie cacciabili per gli uccelli e 12 fra i mammiferi,
avevamo come Regione già ridotto il numero da 59 a 31 e da 12 a 8
rispettivamente. Ogni anno facevamo il calendario venatorio in base
al censimento avvenuto l'anno precedente. Quindi mentre per le
pernici rosse avevamo tolto il permesso di caccia in quanto si era
visto che di questa specie ne erano rimasti solo pochi esemplari,
per gli altri animali, come le lepri bianche e il gallo forcello,
dagli ultimi censimenti risulta che più o meno si mantiene la
stessa quantità di fauna, quindi non riteniamo opportuno per il
momento andare incontro a delle variazioni.
Non conosco ancora il calendario di quest'anno, comunque
garantisco al Consigliere Minuzzo che anche per il calendario
dell'anno 1983 terremo presente tutto quello che dicevo prima.
Vorrei fare presente al Consigliere Minuzzo che non è che
ascoltiamo solo quello che dice il Comitato Caccia o viceversa
andiamo contro le sue idee; sempre venendo incontro alle
osservazioni giuste fatte da naturalisti, ecologisti, mi preme far
sapere al Consiglio regionale che negli ultimi anni per esempio le
oasi di protezione sono aumentate e non diminuite; infatti dalle 16
oasi del 1979 siamo attualmente a 20. Non vogliamo che la marmotta
venga estinta e dalle 1942 marmotte cacciate nel 1979 siamo scesi a
1121;; le cifre dicono poco in quanto dall'interpellanza del
Consigliere Minuzzo sembra quasi ci sia stata una falcidia di
animali. Invece, mantenendo un rapporto giusto fra la popolazione
esistente sul terreno, fra la fauna che riteniamo indispensabile
come rimonta del capitale esistente, il discorso di fondo è che
nessuno vuole essere contro la caccia nè pro la caccia; si chiede
di mantenere il giusto equilibrio come è sempre stato fino ai
giorni d'oggi.
PRESIDENTE:
Ha chiesto di parlare il Consigliere Minuzzo.
Ne ha facoltà.
MINUZZO - (P.S.D.I.):
Veramente non ho capito la polemica
iniziale dell'Assessore, poi me la farò spiegare nel suo ufficio,
se mi consentirà un incontro.
Mi dichiaro soddisfatto per quanto ha detto l'Assessore perchè
mi sembra che vada nella direzione dei principi per i quali è stata
presentata questa interrogazione. Mi riserverò di dare
documentazione ai Consiglieri dei capi abbattuti specie per specie,
perchè si vede che 46.000 selvatici non sono un rapporto tanto
equilibrato fra popolazione e capi abbattuti.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK