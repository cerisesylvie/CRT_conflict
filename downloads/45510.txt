Consiglio Regionale della Valle d'Aosta - Oggetto del Consiglio n. 2185 del 22 marzo 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2185 del 22 marzo 2023 - Resoconto
OGGETTO N. 2185/XVI - Ritiro della P.L. n. 79: "Modificazione
alla legge regionale 23 luglio 2010, n. 23 (Testo unico in materia
di interventi economici di sostegno e promozione sociale.
Abrogazione di leggi regionali.)".
Bertin (Presidente) -
Punto n. 10 all'ordine del giorno.
La PL n. 79 ha avuto parere contrario delle Commissioni II e V. Per
la relazione ha chiesto la parola il consigliere Marquis, ne ha
facoltà.
Marquis (FI) -
Il 21 ottobre del 2022 abbiamo presentato
una proposta di legge di modificazione della legge regionale
23/2010 che tratta la materia di interventi economici di sostegno e
promozione sociale. La presente proposta tratta il tema della
disabilità e si riferisce all'accesso ai contributi delle spese di
cui all'articolo 22 della legge 23/2010. In particolare, si tratta
delle spese derivanti dall'assunzione diretta di uno o più
assistenti personali e finalizzate a compensare i limiti funzionali
e a favorire la partecipazione alla vita sociale delle persone non
autosufficienti. Sostanzialmente si tratta del sostegno regionale a
contribuire alle spese della figura dell'assistente personale, che
è quella figura fondamentale nell'accompagnare le persone con
disabilità all'attuazione del proprio progetto di vita.
Quest'iniziativa intende colmare una lacuna legislativa per
perseguire l'equità sociale, anche nel rispetto di quanto trova
applicazione al di fuori della nostra regione. In particolare si
introduce il riconoscimento del diritto di accesso alla misura a
tutti i soggetti di cui al comma 1 dell'articolo 3 della legge
104/1992, ovvero si inseriscono tra gli aventi diritto anche coloro
che presentano una minorazione psichica, che sono oggi esclusi,
perché ad oggi sono finanziati gli assistenti sociali a coloro che
hanno un handicap grave in relazione alla fisicità e alla
sensorialità. Questo credo sia un problema che era già conosciuto
dalle strutture dell'Assessorato, è stato confermato dall'Assessore
in sede di audizione ed è un problema al quale c'era la volontà di
dare soluzione all'interno della revisione complessiva della legge
23/2010. Sostanzialmente si tratta di introdurre solo un articolo:
l'articolo che ho descritto poc'anzi e sono state anche individuate
le disposizioni finanziarie, così come previsto dalla legge. Io su
questo volevo fare due considerazioni: una di carattere di metodo e
l'altra nella sostanza. Sotto il profilo del metodo, è stato dato
un parere di compatibilità finanziaria negativo.
Voglio ripercorrere per sommi capi com'è andata la trattazione
di questo argomento e chiedo al presidente Bertin di prestare
particolare attenzione a tutela delle funzioni dell'assemblea
legislativa. Nella prima audizione del 14 novembre il Presidente
della Regione diceva che, a seguito di un confronto con l'Assessore
regionale competente in materia, è in fase di predisposizione un
disegno di legge di revisione della legge 23/2010 oggetto di
modifica della proposta di legge in discussione e precisa che le
risorse finanziarie indicate nella proposta di legge sono
disponibili nell'entità richiesta dall'articolo 2 del progetto di
legge che abbiamo messo in discussione e approvato. Solo qualche
giorno successivo, il 22 del mese di novembre, veniva rilasciata
una lettera, sempre dalla Presidenza, dove viene detto: "con
riferimento alla nota di pari oggetto, sentito l'Assessore alla
sanità, si esprime parere negativo in quanto, come già comunicato
in sede di audizione presso la II Commissione consiliare
permanente, la materia è ricompresa in un disegno di legge di
modifica della legge regionale 23/2010".
Questo è un giudizio politico, non tecnico, perché le
disponibilità finanziarie c'erano. Non è finita qui, nella
Commissione poi consiliare che si è tenuta e ha esaminato l'atto in
II Commissione è stato sollevato il problema dai Commissari, in
particolare dal commissario Aggravi, riporto le frasi dalla lettera
che abbiamo ricevuto dall'Assessorato delle finanze: "al fine di
agevolare l'iter delle proposte di legge, si chiede per il futuro
di non richiedere il parere alla struttura competente in materia di
bilancio allorquando dall'audizione del Presidente sia già chiara
la non disponibilità a dare copertura alla proposta di legge".
Allora io mi chiedo - e voglio condividere con l'Aula questa cosa
-: premesso che esistono due organi, la Regione e il Consiglio
regionale, l'organo legislativo è il Consiglio regionale, che con
le sue articolazioni, attraverso le Commissioni, istruisce le
pratiche, com'è possibile che su un parere tecnico venga espressa
una volontà politica che sopprime la possibilità di esprimersi per
il Consiglio regionale successivamente sull'argomento o per la
Commissione? Perché viene detto: "il Presidente della Regione ha
detto che non dà copertura", che quindi nessun Consigliere può
permettersi di trattare e dire la sua su quest'argomento.
Presidente Bertin, credo che lei debba prendere posizione a tutela
dell'organo legislativo, perché il parere di compatibilità
finanziaria finisce nella misura in cui si individuano le risorse a
bilancio, dopodiché la questione entra nel merito, la proposta può
essere approvata o bocciata, non è possibile che ci sia una
pregiudiziale di questo tipo che mortifica il ruolo dell'Assemblea
legislativa!
Due parole nel merito: il problema che veniva trattato da questa
proposta di legge è un problema che vivono delle persone che hanno
difficoltà e non hanno la capacità di venire qui a protestare tutti
i giorni o il martedì in Regione, hanno bisogno di qualcuno che
interloquisca per loro. Veniva detto nell'audizione che si
condivideva pienamente l'oggetto della proposta, che tuttavia la
modifica integrale della legge 23 era una questione di qualche
giorno, era già stata trasmessa a tutti gli uffici competenti, che
dai primi di gennaio doveva essere approvata dalla Giunta
regionale. Allora oggi siamo alla fine di marzo, va bene che c'è
stata dell'instabilità politica in questo periodo, ma ad oggi non
c'è ancora traccia dell'approvazione in Giunta del disegno di legge
n. 23/2010, ma attenzione, prima che questa cosa vada a compimento,
nella migliore delle ipotesi arriva l'estate. Allora faccio un
passo indietro, dal momento che è stata istruita una proposta seria
che era condivisa da tutti nella sua necessità, mi chiedo perché
quando bastava schiacciare un bottone, dire: "condividiamo", il
problema era risolto dal 1° gennaio, delle persone che oggi
sopravvivono potevano tracciare un percorso di vita, provare a
vivere e a uscire da delle difficoltà che vivono nel quotidiano. Mi
rendo conto che la politica ha mille cose da fare, si confronta su
duemila argomenti, che questi sono problemi che toccano soprattutto
solo chi li vive, che a volte si ascolta quei cinque minuti e poi
dopo ci si dimentica del problema.
Anche oggi nella discussione, nel nostro caso sulle Cime Bianche
abbiamo detto: "collaboriamo nel ruolo di opposizione", e crediamo
che questo possa essere un approccio nuovo, ma l'approccio nuovo ci
dovrebbe essere anche dalla maggioranza, che, quando condivide una
cosa, non perché l'ha proposta l'opposizione la boccia, perché
sennò vi suggerivamo a voi di presentarla e magari oggi saremmo
riusciti ad approvarla... invece purtroppo ci sono delle persone di
mezzo che hanno mille problematiche. Ancora oggi qualcuno dice: "va
beh, ma è già da anni che c'è questo problema", è come dire: "uno è
già da un mese che non mangia, può stare ancora una settimana, due
settimane senza mangiare se non è morto fino ad oggi", ma non è
questo il ragionamento politico. Allora io mi sono permesso di
chiedere all'Assessore competente se al momento dell'insediamento
c'è stato qualche ripensamento sull'iniziativa. Da quello che ho
capito, mi pare che non ci sia nessun ripensamento, quindi mi
spiace per queste persone che dovranno continuare ad aspettare
vivendo i loro problemi i tempi della politica.
In più aggiungo all'Assessore, sempre sul tema della legge 23 -
e ci tengo anche che il presidente del Comitato delle politiche
valutative neo eletto Sammaritani prenda buona nota di questa
considerazione -, che mi stupisce che si dica che tale legge è
pronta a essere scaricata, che è un provvedimento che vuole
modificare e innovare tutto l'approccio alle provvidenze economiche
nel sociale, quando quest'autunno abbiamo chiesto di avere la
clausola valutativa, ovvero, traducendo, un rapporto sullo stato di
attuazione che verifichi qual è il grado di soddisfazione che c'è
stato in questi anni della legge rispetto agli obiettivi che ci si
prefiggeva con la sua approvazione. La risposta è stata: "non
abbiamo mai fatto una verifica di questo tipo". Io auspicavo che il
messaggio che era stato dato di produrre, tra l'altro, quel piano
che sarà oggetto di un'interpellanza successivamente, che era stato
garantito che sarebbe stato consegnato al Consiglio regionale entro
la fine dell'anno e che ad oggi non è ancora stato consegnato...
quindi mi stupisco come nelle more di questa verifica si possa
prevedere la modifica di legge. Questo sta a significare che la
modifica di legge è fatta a vista. Io, sotto questo profilo, vi
inviterei a verificare cosa fanno le altre Regioni. L'istituto
della clausola valutativa è molto utilizzato in tante materie,
perché vengono messi a disposizione su dei temi di carattere
generale e significativi dei rapporti annuali al Consiglio
regionale affinché il Consiglio regionale possa deliberare con
consapevolezza. Così come diceva Einaudi, l'iter di approvazione
della legge dovrebbe essere: conoscere, discutere e poi deliberare,
invece qui, purtroppo, si continua a deliberare senza
conoscere.
Detto questo, dal momento che ho capito che non c'è la volontà
di approvare l'iniziativa, tant'è che non mi sembra di avere cenni
di riscontro in questo senso, credo che ritireremo l'iniziativa
nostro malgrado con la consapevolezza, purtroppo, che chi vive
tutte queste problematiche dovrà continuare ad aspettare, e
pensiamo che l'attesa non sia del tutto breve.
Presidente -
L'assessore Marzi vuole intervenire, la
invito a farlo brevemente per una questione tecnica.
Marzi (SA) -
A parte le ovvie battute che ci vedranno
durante il Consiglio disquisire rispetto al mio brevemente...
secondo me, è opportuno dare questo tipo di informazione al collega
Marquis, cioè che i Commissari hanno a disposizione gli elementi di
valutazione con i contenuti della relazione che è stata approvata
dalla Giunta regionale con deliberazione 1605 del 19 dicembre 2022
e trasmessa loro con PEC in data 21 dicembre 2022. Essendo stato
inviato al Consiglio e inoltrato ai Commissari della V, tra
l'altro, ho anche chiesto la PEC di riferimento nella giornata di
oggi... la clausola valutativa rispetto alla vecchia legge 23 è
stata espletata sui dati 2021. Naturalmente, collega Marquis, lo
specifico, ho detto è stata inviata al Consiglio per essere spedita
ai Commissari della V: quindi non essendo lei nella V, è stata
mandata in questa maniera, però, di fatto, nel corso dei prossimi
giorni la rimanderemo per correttezza visto che, come da lei
citato, nel frattempo ci sono stati degli avvicendamenti. Tuttavia
come dato tecnico, ed è quello l'unico motivo per il quale sono
intervenuto, non soltanto c'è la clausola valutativa di riferimento
espletata e approvata in Giunta il 19 dicembre sui dati 2021, ma,
di fatto, ci sono anche tutta una serie di rilievi tecnici rispetto
a interventi puntuali visto che il processo di riferimento e
soprattutto di riforma della legge 23/2010 è assolutamente avviato
e ci vedrà la prossima settimana con gli uffici dare corso a quanto
indicato.
Presidente -
Ha chiesto la parola il consigliere
Manfrin.
Manfrin (LEGA VDA) -
Intervengo, oltre che come
firmatario della proposta di legge, anche per evidenziare un punto
ringraziando il collega Marquis per la presentazione, per aver già
sottolineato alcuni aspetti.
Il problema, presidente Bertin, non è banale, perché quando nel
2018 siamo arrivati qui per la prima volta e abbiamo presentato
delle proposte di legge, all'Ufficio legislativo ci hanno guardato
un po' come se fossimo degli extraterrestri e ci hanno detto: "ma
di solito le leggi le fa la Giunta". Questo, per fortuna, mi pare
che nel tempo sia cambiato, quello che non è cambiato però è
proprio da dove le leggi traggono il proprio supporto
economico-finanziario, e questo è un problema soprattutto
dell'opposizione, che non ha in mano i conti e quindi non sa
materialmente o anche tecnicamente dove andare a reperire i
capitoli per le coperture delle leggi, per questo si affida
tendenzialmente, non essendoci una procedura delineata, agli uffici
stessi. Gli uffici del Legislativo ovviamente non hanno in mano
neanche loro i conti e devono chiedere all'Assessorato delle
finanze ed è un cane che si morde la coda, perché l'Assessorato
delle finanze rimanda... e in teoria dovrebbe rimandare alla II e
dare poi un parere di contabilità, che è semplicemente qualcosa che
accerta che i capitoli che vengono richiamati nella legge e che
vengono utilizzati, i fondi che vengono trovati siano
effettivamente dove sono stati indicati e le cifre siano
disponibili. Se invece questo viene utilizzato come un grimaldello
politico per dire: "va beh, i capitoli ci sono, i fondi ci sono, ma
politicamente la legge non va bene", qui veramente siamo
effettivamente a una funzione legislativa che viene svilita. Si
discuta nel merito, ci si dia le coperture, le Commissioni devono
esaminare, devono verificare a fronte della compatibilità se
effettivamente le coperture ci sono e poi dopo si discute nel
merito, come è stato giustamente detto. Peraltro questa legge è
stata presentata in un momento in cui la correzione e l'aggiunta
che veniva proposta ci era stata annunciata già contenuta in un
provvedimento che doveva modificare completamente la legge 23/2010
e ad oggi questa legge non è ancora arrivata. C'è quindi un
problema fondamentale: che questa legge, se fosse stata votata,
avrebbe comunque messo una pezza, ad oggi questa possibilità non
c'è. Io credo che un intervento in questo senso, una codificazione
della procedura che permetta a un Consigliere che vuol scrivere una
legge di dire: "non ho le competenze, non ho la cassa in mano,
sentite, io ho fatto questa proposta di legge, stimo che la spesa
sia indicativamente così, trovatemi le risorse". Se gli uffici
dicono: "guarda, le risorse di questo tipo non ci sono", bene, ci
si accontenterà di dire: "allora non si può fare"; se le risorse ci
sono, si faccia una verifica in II, sia dia la compatibilità
finanziaria e poi si discuta nel merito. Credo che la cosa sia
semplice. Il perché questa segnalazione rispetto alla procedura che
abbiamo già indicato più e più volte non sia mai stata perseguita
non lo conosciamo, però credo sia assolutamente necessario
intervenire.
Presidente -
Ha chiesto la parola il consigliere
Marquis.
Marquis (FI) -
Una breve replica. Ringrazio l'Assessore
per aver dichiarato che è stato messo a disposizione il documento
ma purtroppo il documento sui nostri tavoli non è ancora arrivato.
Colgo l'occasione per dire che anche ieri nell'audizione che
abbiamo avuto sulla questione del palazzo di realizzazione a
Cervinia in Commissione, a seguito di un accesso agli atti che è
stato fatto da dieci giorni, il Dirigente competente ha detto che
dopo dieci giorni non è ancora arrivata sul suo tavolo la richiesta
di accesso agli atti. Allora io, presidente Bertin, forse dobbiamo
istituire una procedura nuova: che portiamo noi al dirigente a mano
il 116 così ce l'ha in giornata, perché se utilizziamo le
mail
e la posta elettronica, ci vogliono dieci giorni. Io
credo sia necessario a questo punto fare anche una verifica sulle
modalità di trasmissione, perché se, come dice lei, è stato inviato
un documento che è stato richiesto da noi in Consiglio e non ce
l'abbiamo ancora sulle scrivanie, vuol dire che c'è anche un
problema di funzionamento che va risolto. Siamo tutti qui per dare
il nostro contributo, per poter lavorare e fare del nostro meglio,
però questa è una condizione per cui siamo impossibilitati ad
affrontare anche poi i problemi che stanno a cuore alla
comunità.
Pertanto, a conclusione di questa breve dichiarazione, dico che
ritiro la proposta, non c'è la volontà politica da parte della
maggioranza di recepirla. Speriamo che nel più breve tempo
possibile possa trovare la sua attuazione.
Presidente -
La proposta di legge è ritirata.
Il Consiglio prende atto del ritiro.
Presidente -
Per quanto riguarda le annotazioni fatte dal
consigliere Manfrin, certo bisogna al più presto - avevamo già
iniziato con alcune riunioni e altre sono in programma - riuscire
ad avere un percorso più chiaro per la predisposizione delle
proposte di legge, anche se devo dire che le proposte di legge sono
sempre state fatte non soltanto in questa legislatura, ma anche
nelle legislature precedenti.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK