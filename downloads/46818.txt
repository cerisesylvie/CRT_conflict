Consiglio Regionale della Valle d'Aosta - Oggetto del Consiglio n. 3182 del 25 gennaio 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Viabilità
Autostrade e trafori alpini
Strade di interesse regionale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3182 del 25 gennaio 2024 - Resoconto
OGGETTO N. 3182/XVI - Interrogazione: "Fruizione della
seconda corsia in salita nella galleria Côte de Sorreley nel
raccordo A5-SS27 del Gran San Bernardo".
Marguerettaz (Presidente) -
Punto n. 9 all'ordine del
giorno. Per la risposta, la parola al presidente Testolin.
Testolin (UV) -
L'interrogazione dei consiglieri Distort
e Lavy, relativa alla fruizione della seconda corsia in salita
nella galleria Côte de Sorreley nel raccordo A5-SS27 del Gran San
Bernardo, chiede quali sono le cause che hanno determinato e
determinano l'istituzione per il perdurare dell'unica corsia di
marcia in salita, quando è prevista la funzione della seconda
corsia in questione attualmente chiusa. Sentita in merito la
società Autostrade valdostane (SAV), rappresento quanto segue in
risposta ad entrambi i quesiti: per quanto attiene le gallerie del
raccordo del Gran San Bernardo, Côte de Sorreley e Signayes,
reintrodotte solo recentemente nella rete stradale trans europea, è
in corso il processo di adeguamento infrastrutturale ed
impiantistico ai requisiti minimi di sicurezza definiti dal decreto
legislativo 264/2006, di cui avevamo già parlato forse anche per
RAV.
Il progetto di adeguamento delle due gallerie è stato trasmesso
a giugno 2023 al concedente Ministero delle infrastrutture e dei
trasporti ai fini dell'approvazione nell'ambito del rapporto di
concessione MIT-SAV.
Allo stato si prevede, ottenuta l'approvazione del progetto da
parte del committente MIT, di poter avviare i lavori di adeguamento
delle gallerie Côte de Sorreley e Signayes entro la primavera del
corrente anno 2024 e di poter conseguentemente ultimare il processo
di adeguamento delle due gallerie entro il 2025, come previsto dal
decreto legislativo, già citato, 264/2006.
Per le suddette gallerie, come disposto dall'articolo 10ter del
decreto legislativo in questione, sono state implementate le misure
di sicurezza temporanee e minime volte a garantire, fino al
raggiungimento del definitivo adeguamento infrastrutturale ed
impiantistico, l'innalzamento del livello di sicurezza nei
confronti degli utenti e dell'infrastruttura in concessione e
dunque il mantenimento in esercizio bidirezionale
dell'infrastruttura stessa.
L'informativa su quanto sopra nei confronti dell'utenza è stata
altresì caricata sul sito SAV nella sezione lavori in corso.
Le misure di sicurezza temporanee e minime stabilite dalla norma
(riferimento allegato 4ter del decreto legislativo 264/2006), per
le gallerie Côte de Sorreley e Signayes, prevedono, tra l'altro,
l'interdizione al transito dei mezzi in regime ADR (trasporto merci
pericolose, per capirci) e la chiusura in direzione Quart-Variney
della seconda corsia di marcia con la conseguente imposizione del
divieto di sorpasso a tutti i veicoli.
Nel caso specifico, trattasi di un disagio temporaneo che, allo
stato, non ha comunque causato significative perturbazioni alla
fluidità della circolazione lungo il raccordo A5- SS 27 e, per
converso, ha introdotto un oggettivo incremento della sicurezza
secondo le previsioni delle vigenti normative tecniche di
settore.
Presidente -
Per la replica, la parola al consigliere
segretario Distort.
Distort (LEGA VDA) -
Grazie presidente Testolin per la
risposta, che svela alcuni elementi di un mistero che continua
comunque a non essere totalmente dipanato. D'altronde,
probabilmente il fascino del mistero è proprio quello di mantenere
una certa alea di offuscamento, ma permettetemi di dire, senza
voler fare dell'ironia fine a se stessa, io continuo a rimanere
sempre un po' interdetto nel prendere atto... io come qualunque
persona che rifletta ed usi il buon senso, e constata che è stata
costruita un'opera, un'infrastruttura, costata diversi milioni di
euro di soldi pubblici che funziona a metà per dover operare un
adeguamento strutturale impiantistico.
Voi pensate che i Romani, quando costruivano - e questo lo si
legge anche nelle varie opere di Vitruvio - costruivano
nell'intendimento che un'opera dovesse durare mille anni, perché la
loro visione storica di durata dell'impero romano era di mille
anni, era un'epoca ciclica così, così come noi parliamo di una
Legislatura, loro parlavano di mille anni, doveva durare mille
anni.
Io adesso non mi ricordo bene quando è stata costruita, però io
c'ero, per cui è ben più giovane di me quest'opera e ha già bisogno
di un adeguamento strutturale, oltre che impiantistico, quindi in
vista di un avvio di lavori che arriverà nella primavera 2024 fino
al 2025, è da mesi, mesi e mesi che è interdetto l'utilizzo della
corsia di sorpasso.
Io provengo da una formazione tecnica, una formazione
strutturale, però io veramente faccio fatica a capire come queste
norme di sicurezza trovino una risposta logica, perché se io
sorpasso succede qualcosa dal punto di vista strutturale? Non lo
so, comunque rimango interdetto.
Oltretutto noi stiamo parlando, anche parallelamente, di un
altro problema che è estremamente fondamentale: noi ci stiamo
riempiendo la bocca non così per enfasi, ma giustamente stiamo
portando avanti un dibattito planetario sulla sostenibilità, e
un'infrastruttura di raccordo tra l'autostrada e la linea della
Statale 27 permette di defluire il traffico con beneficio
ambientale, perché si rende fluido il traffico, si evita di
congestionare un tratto che, diversamente, impegna il contesto
cittadino, benché sulla SS 26, e questo a beneficio dell'ambiente,
della qualità dell'aria, della funzionalità, la fluidità del flusso
e di conseguenza dei consumi energetici anche di carburante.
Sul piatto della bilancia ci stanno questi due elementi e
dall'altro, per un eccesso che io reputo un eccesso di zelo, si
blocca, senza farsi problemi, la fruibilità di un'opera pubblica
costruita con fondi pubblici che deve essere consegnata all'utenza
pubblica in virtù di queste riflessioni, di questa sorta di norme
di sicurezza.
Siamo ostaggio di queste norme di sicurezza, però il problema è
che voi siete Amministrazione, e voi - che vi piaccia o no - dovete
farvi carico del dialogo rispetto a queste norme e al rapporto che
queste generano con l'utenza e con la collettività. Buon
lavoro.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK