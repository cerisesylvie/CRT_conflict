Consiglio Regionale della Valle d'Aosta - Oggetto del Consiglio n. 819 del 23 settembre 2004 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CASA DA GIOCO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 819 del 23 settembre 2004 - Resoconto
OGGETTO N. 819/XII - Risoluzione del rapporto di lavoro del
Direttore Generale della Società "Casinò S.p.a.".
(Interpellanza)
Interpellanza
Premesso che:
- la società Casinò S.p.a. - partecipata al 99% dalla Regione
- è vincolata nel suo agire alla legge regionale istitutiva e allo
Statuto; entrambi gli atti indicano nel Consiglio regionale la sede
deputata alla deroga o variazione delle principali statuizioni
istitutive;
- il Presidente della Regione pro tempore, in quanto
rappresentante dell'Amministrazione, è l'intestatario del pacchetto
azionario della Casinò S.p.a. detenuto dalla Regione Autonoma Valle
d'Aosta;
- all'assemblea dei soci della Casinò S.p.a., tenutasi il 30
giugno u.s., il Presidente della Regione ha delegato a
rappresentarlo l'Assessore alle Finanze;
- in tale sede il socio Regione, così rappresentato, ha
votato una delibera in cui si è formalizzata la risoluzione del
rapporto di lavoro con il Direttore Generale in carica, decidendo
di esonerarlo - in deroga al codice civile - dalla responsabilità
per colpa per le funzioni di Amministratore Delegato ricoperte e
riconoscendogli una buonuscita di oltre 1.310.000 euro;
i sottoscritti Consiglieri regionali
Interpellano
il Presidente della Regione e l'Assessore delegato per
conoscere:
1. se la delega conferita dal Presidente della Regione
prevedeva istruzioni dettagliate in merito alla risoluzione del
rapporto di lavoro del Direttore Generale;
2. su quali presupposti sostanziali e giuridici si basa
l'esonero dalla responsabilità per colpa deliberata;
3. per quale motivo la deliberazione di cui in premessa è
stata portata in assemblea dei soci e non è stata gestita a livello
di Consiglio di Amministrazione;
4. a quale livello decisionale e per quali motivi è maturata
la scelta di procedere al licenziamento del Direttore
Generale.
F:to: Frassy - Tibaldi - Lattanzi
Presidente - La parola al Consigliere Frassy.
Frassy (CdL) - L'argomento non è nuovo, perché non è la prima
volta che lo affrontiamo in quest'aula e temo che non sarà nemmeno
l'ultima, anche perché il Regolamento ci impone di fare un numero
contenuto di domande alle quali spesso le risposte giungono in
maniera diluita ed evanescente; di conseguenza, siamo costretti a
tornare sull'argomento.
La vicenda di questa buona uscita è una vicenda che ci sta
particolarmente a cuore, perché, nonostante lo schermo della
S.p.a., sono comunque denari pubblici e perché quell'azienda, il
Casinò, con i privati prima, la Gestione straordinaria poi e la
S.p.a. adesso ha imboccato una "china" dalla quale non riusciamo a
vere uno svincolo per risalirla, anche perché su questi argomenti
di chiarezza non ne viene fatta. È da un anno che lei, Assessore,
ha le deleghe del Casinò, è da un anno che si occupa in esclusiva
del Casinò e devo dire che i risultati sia in termini di
coinvolgimento del Consiglio regionale, sia in termini di
risultanze aziendali non sono soddisfacenti. In particolare, sulla
vicenda oggetto dell'interpellanza poniamo delle domande che non
sono frutto di pura curiosità, ma sono dei quesiti che comportano
poi dei ragionamenti - che ci riserviamo di sviluppare
successivamente - sin da subito e, quando dico "sin da subito",
dico sin dal punto iscritto all'ordine del giorno riguardante la
relazione sul bilancio di esercizio 2003 della "Casinò S.p.a.".
Abbiamo duramente criticato la conclusione del rapporto di lavoro
fra "Casinò S.p.a." e il suo direttore generale, nonché
amministratore delegato per un certo periodo, ma l'abbiamo
contestata per le modalità soprattutto con cui si è concretizzata,
modalità che stentiamo ad oggi a comprendere e che, per certi
versi, rispetto alle versioni riportate dai "media", sono
contraddittorie rispetto alle determinazioni di tipo materiale ed
economico.
Lei sa, Assessore, che noi abbiamo sempre contestato quella che
è la sua evidente, palese posizione di conflitto di interessi in
questa vicenda, perché lei ha l'onere di rappresentare l'azionista,
che è l'Amministrazione regionale, ma anche il dovere di gestire i
controlli come Amministrazione regionale sulla "Casinò S.p.a."; di
conseguenza, questo ruolo di controllore e di controllata può
portare ad un'efficacia sia dell'uno che dell'altro. Il Presidente
della Regione Perrin, in base alla legge regionale, allo statuto e
agli atti conseguenti approvati da questo Consiglio nella scorsa
legislatura, è l'intestatario del 99% delle azioni della "Casinò
S.p.a." in considerazione della funzione "pro tempore" che ricopre.
Le deleghe relative alle società partecipate sono state attribuite
invece all'Assessore al bilancio e partecipazioni. Rimane comunque
un dato di fatto: che lei, per poter accedere all'assemblea dei
soci, in quanto le azioni sono intestate al Presidente della
Regione "pro tempore", ha dovuto ottenere un'ulteriore delega
rispetto alla delega istituzionale che ha alle società partecipate
e, in virtù di questa delega, lei ha impegnato il socio
Amministrazione regionale. Noi nell'interpellanza vorremmo capire
anzitutto come è nata tale delega, perché, se la delega era quella
di significare che lei, Assessore, rappresentava il Presidente e
dunque il socio Amministrazione regionale, è una delega di
"routine", ma, se la delega ha solo questo contenuto, vorremmo
capire su quali presupposti lei ha ritenuto di poter impegnare
l'Amministrazione regionale come socio al 90% della "Casinò S.p.a."
a non avvalersi di quella che potrebbe essere, alla luce di certi
fatti che esamineremo nel dettaglio nella discussione sul bilancio
2003 della S.p.a., una tutela codicistica: la possibilità di
intentare un'azione civilistica nei confronti dell'amministratore
delegato, ma anche del direttore generale, perché dal 1° gennaio
2004 è cambiata la norma codicistica ed equipara le due
responsabilità dell'amministratore delegato e del direttore
generale... dicevo: su quali presupposti ha ritenuto di esonerare
la figura dell'amministratore delegato dalla responsabilità
eventuale per colpa che un domani dovesse essere accertata. Lei mi
dirà sicuramente che non avete esonerato la colpa grave ma, prima
ancora che lei mi dia questa risposta, le evidenzio che "la colpa
grave" è una cosa e "la colpa" è un'altra; il Codice civile parla
di "possibile azione per colpa", punto.
È curioso che un'azione di questo tipo venga sostanzialmente
intrapresa da lei senza il coinvolgimento di un confronto politico
sulle problematiche emerse ed è curioso soprattutto che tale
vicenda venga associata alla corresponsione di una buona uscita. Ho
sempre saputo che, quando si eroga una buona uscita, la si eroga
perché quel dipendente aveva delle "buone ragioni" e, affinché
queste "buone ragioni" non vengano fatte valere un domani in causa
innanzi ad un tribunale, il datore di lavoro - la "Casinò S.p.a."
in questo caso - gli riconosce un "di più"; di conseguenza, non vi
è la preoccupazione del dipendente che incamera la buona uscita di
tutelarsi da ipotetiche azioni di responsabilità di danni o di
risarcimento, perché sono antitetiche rispetto al concetto di buona
uscita. In tal caso invece gli avete concesso l'esonero da ogni
azione per responsabilità e in più gli avete erogato questo "di
più", che consiste nella buona uscita.
Detto tutto questo, in attesa che lei ci chiarisca le modalità
con cui le è stata conferita la delega e quali istruzioni vi erano
riportate, su quali presupposti sostanziali e giuridici si fonda la
decisione di esonerare da un'eventuale azione di responsabilità per
colpa il direttore generale, vorremmo capire per quale motivo la
decisione è stata presa non dal consiglio di amministrazione, ma
dall'assemblea, pur nella consapevolezza che l'assemblea era
l'unica titolata da un punto di vista codicistico a derogare
all'azione per responsabilità per colpa; sicuramente la decisione
della buona uscita poteva essere benissimo adottata in consiglio di
amministrazione. Vorremmo capire allora fino a che punto questo
consiglio di amministrazione ha una sua autonomia gestionale,
perché l'aspetto dell'indennità di buona uscita dovrebbe rientrare
nelle scelte decisionali di chi gestisce l'azienda e, se la "Casinò
S.p.a." ha una differenza rispetto alla Gestione straordinaria - e,
purtroppo, devo dire non è nei risultati economici -, dovrebbe
essere nelle modalità di gestione, invece ancora una volta
"l'input" politico e la presenza permanente dell'Assessore delegato
fanno sì che spesso le decisioni siano ratificate dal consiglio di
amministrazione.
Ultimo punto, ma non meno importante, perché serve a creare la
cornice di questo quadro: ad oggi non abbiamo ancora capito quali
sono i motivi che hanno portato a tale licenziamento, che è stato
traumatico dal punto di vista delle finanze della "Casinò S.p.a.".
Vorremmo capire quali sono i motivi sostanziali e se è una
motivazione che è nata a livello di Giunta, o a livello di
maggioranza, o se è una decisione che è nata nell'ambito del
consiglio di amministrazione. Auspichiamo che non sia una decisione
dovuta ad "insofferenze personali", perché, se così fosse, il costo
di queste "insofferenze personali" sarebbe un costo troppo alto per
la collettività e per i bilanci della "Casinò S.p.a.".
Si dà atto che dalle ore 10,35 riassume la presidenza il
Presidente Perron.
Président - La parole à l'Assesseur au budget, aux finances, à
la programmation et aux participations régionales,
Marguerettaz.
Marguerettaz (UV) - Normalmente le interrogazioni e le
esposizioni del Consigliere Frassy si contraddistinguono per una
certa lucidità e una certa coerenza, questa volta è riuscito a fare
confusione e, per riportare il ragionamento a terminologie che usa
l'amico Lattanzi, direi che qui vi è "nebbia assoluta", nel senso
che ha confuso: compiti, ruoli, Codice civile.
Credo che le cose si possano leggere con una certa semplicità,
però devo fare una premessa, sento sempre una serie di litanie: sta
andando male, sta andando male... devo dire una cosa "fresca": il
consiglio di amministrazione di martedì ha approvato il bilancio
intermedio della "Casinò S.p.a." al 31 luglio e nell'approvarlo
sicuramente non ci sono toni trionfalistici o toni esaltati... ma
tale società ha un utile di 1.300.000 euro, e questo rispetto alla
previsione che aveva fatto il collega Lattanzi: "se i primi 4 mesi
hanno perso 301.000 euro, alla fine dell'anno si perderanno
1.200.000 euro". Non so se è tutto merito del nuovo consiglio di
amministrazione, vi dico solo che quanto approvato con tanto di
relazione del collegio sindacale porta un utile di 1.300.000 euro.
I problemi del Casinò non sono risolti, però, probabilmente, il
nuovo corso comincia a farsi sentire e, per far sentire una certa
incidenza all'interno di un'azienda, due sono le cose: cercare di
incrementare i ricavi - vi è un leggero incremento, ma non è
esaltante - e, soprattutto, razionalizzare i costi.
Darò una risposta che non segue esattamente l'ordine, ma non se
ne abbia il Consigliere Frassy l'importante è che vi sia la
risposta. Il consiglio di amministrazione nella relazione del
bilancio - e poi lo vedremo nel punto all'ordine del giorno in cui
il Presidente, come previsto per legge, farà la relazione sulla
gestione della "Casinò S.p.a." - sin da subito ha evidenziato, come
lo ha fatto il collegio sindacale, una criticità
nell'organizzazione della S.p.a., con diffuse carenze. È ovvio che
nel dirlo facciamo un'attività che tutto sommato è relativamente
semplice, facciamo la diagnosi, dopodiché dobbiamo somministrare la
cura. "Quale sia il livello in cui è maturata la decisione di
modificare l'organizzazione", siccome si fa riferimento ai
deliberati degli organi, il Consiglio di amministrazione della
S.p.a. il 6 aprile 2004 ha deliberato di proporre una
riorganizzazione all'interno della quale ha deliberato di
sopprimere la direzione generale; di conseguenza, diventava
superfluo il rapporto di lavoro del direttore generale. Il 6 aprile
si è svolta l'assemblea ordinaria dei soci, che ha preso atto delle
proposte del consiglio di amministrazione; qui due erano le
possibilità: accogliere questa proposta o non accoglierla e mandare
a casa gli amministratori, non vi era una via di mezzo. Quello che
continua a dire il collega Frassy non corrisponde alla realtà,
perché non ci si può sostituire agli organi; all'interno di ogni
struttura vi sono dei ruoli codificati: ecco perché il consiglio di
amministrazione ha deliberato un certo tipo di organizzazione, con
la soppressione della direzione generale, tutto il resto è una
conseguenza. Il 30 giugno vi è stata l'altra assemblea, ma
anch'essa è stata preceduta da un consiglio di amministrazione del
15 giugno 2004, dove hanno approvato lo schema e il contratto tipo
per la risoluzione del contratto così come precedentemente
proposto. Nell'assemblea del 30 giugno il deliberato non è un
deliberato in cui si approva, ma in cui si dice di prendere atto e
"prendere atto" non vuol dire deliberare, ma vuol dire prendere
atto di quello che è stato fatto. A quel punto il sottoscritto, che
partecipava all'assemblea - rispondo alla prima domanda - in virtù
di una delega generica, come viene fatto di consueto per tutte le
assemblee delle società partecipate dall'Amministrazione regionale,
è stato chiamato a deliberare esclusivamente in punto alla colpa
dell'ex direttore generale non in quanto direttore generale... e
rilevo all'interno dell'interpellanza un'ulteriore confusione:
l'assemblea non delibera sul sollevamento della responsabilità del
direttore generale, perché non di sua competenza, ma solo
dell'amministratore delegato; se guardiamo anche lo statuto, la
competenza e il trattamento economico del direttore generale
vengono stabiliti dal consiglio di amministrazione. All'assemblea
pertanto fu deliberato, quale parametro di individuazione di
eventuali responsabilità connesse alla carica di amministratore
delegato - non direttore generale - rivestita dal Sig. Roberto
Trentaz, il medesimo parametro stabilito dal contratto collettivo
dei dirigenti, sollevando di conseguenza il medesimo da
responsabilità per l'attività svolta con l'eccezione dei casi di
dolo e colpa grave; quindi circoscriviamo le deliberazioni e anche
rettifichiamo, diciamo di fatto, le domande poste
nell'interpellanza.
A questo punto l'interpellante si pone altri problemi:
"su
quali presupposti sostanziali e giuridici si basa l'esonero dalla
responsabilità per colpa..."
. Ora, essendo oggetto di
deliberazione l'attività di amministratore delegato, quella
attività è durata per un anno, esercizio 2003. Essendo questo tipo
di deliberazione una deliberazione che permetteva la risoluzione
del contratto con il direttore generale, nella verifica
dell'attività svolta nell'esercizio 2003 si è constatato che si
erano sovrapposte due cariche: quella di amministratore delegato e
quella di direttore generale. Se vi fosse stata una deliberazione
in cui i compiti dell'amministratore delegato venivano indicati e i
compiti del direttore generale altrettanto, il problema ci sarebbe
stato ma... in realtà, nella ricostruzione delle cariche e dei
poteri non si è riusciti a stabilire quale fosse l'attività del
direttore generale e quale l'attività dell'amministratore delegato,
nel senso che all'interno di questo quadro nel 2003, all'inizio del
mandato, nessuno aveva circoscritto con esattezza tale aspetto; per
cui, a fronte di una comunicazione firmata o di impegni assunti,
saremmo stati - immaginando qualche problema dal punto di vista
della responsabilità - nella condizione di dire: "ma questo a che
titolo è stato sottoscritto? A titolo di amministratore delegato o
di direttore generale?" Qualcuno di voi mi potrà chiedere: "ma
perché ti poni questa domanda?". Perché il contratto del direttore
generale ha a monte il contratto collettivo nazionale dei dirigenti
e in quel contratto collettivo si dice che il dirigente non è
responsabile per colpa lieve; a quel punto ci sarebbe stato questo
"mostro" per cui, firmando come amministratore delegato, si avrebbe
un certo tipo di profilo, firmando come direttore generale, la
colpa non c'è, perché il contratto collettivo dice che non è
responsabile per colpa lieve. Questa situazione avrebbe solo creato
contenzioso, non avrebbe risolto nulla e quindi è stato fatto tale
approfondimento, quindi non essendoci la possibilità... dopodiché
il Consigliere Frassy si preoccupa sempre della Corte dei Conti,
dice: "ma se qualcuno dovesse mai sollevare un problema..."
(interruzione del Consigliere Frassy, fuori
microfono)
... io so che lei ha questo "cruccio"... ma in tono amichevole
nei corridoi dice: "ma Aurelio hai fatto una pazzia!". Ricordo che
questo tipo di interpretazione ricalca il costante indirizzo della
Corte dei Conti circa l'irrilevanza in tema di responsabilità della
cosiddetta "colpa lieve"; a tal proposito, Corte dei Conti, Regione
Lombardia, sezione... 26 giugno 2003, n. 816; Corte dei Conti
sezione II, 26 giugno 2003, n. 247; poi la Cassazione ha confermato
che occorre che gli amministratori abbiano agito con dolo o colpa
grave affinché ai medesimi possa essere addebitato il danno
eventualmente causato ai terzi dall'esercizio delle proprie
funzioni: Cassazione civile 25 novembre 2003, 17914. Noi, da un
lato, avevamo una situazione oggettiva, dove non eravamo in
condizione di addebitare la colpa lieve per la confusione di ruoli
fra amministratore delegato e direttore; dall'altro, una
giurisprudenza sia della Corte dei Conti, sia della Cassazione che
impedisce una perseguibilità in tal senso.
Mi pare che, da questo punto di vista, la situazione possa
assumere una certa chiarezza e mi corre l'obbligo anche di fare un
minimo di precisazione per quel che attiene certe affermazioni del
tipo: "l'Assessore ha mentito in aula"; io inviterei ad un po' di
serenità, perché riportando - e questo devo dirlo - faziosamente
parte del deliberato... perché mettete i puntini? Mettete tutto il
deliberato:
"di prendere atto..."
- quando si parla del
rispetto della volontà degli azionisti -
"... che è stata
rispettata la volontà degli azionisti per la risoluzione
consensuale del rapporto"
, e questo è stato detto il 6 aprile,
per cui il 6 aprile, quando il consiglio di amministrazione ha
indicato qual era la soluzione, e noi in assemblea abbiamo dato
"l'okay" a questo tipo di soluzione, ha detto: "cercate comunque
nell'ambito della risoluzione del contratto di lavoro di trovare
una strada consensuale"; quindi il rispetto della volontà dei soci
non tanto per la risoluzione del rapporto di lavoro, ma per la
"modalità" di risoluzione del contratto di lavoro, cioè la ricerca
della consensualità. Ecco perché certe affermazioni, pur
riprendendo parti di deliberazione, nel momento in cui vengono
omesse delle parti centrali, assumono significati che hanno tratto
anche in confusione anche altri lettori, perché dicono: "ma allora
le indicazioni del licenziamento sono state date in assemblea dal
socio", io invece vi ho ricostruito, atti alla mano, che così non
è. Alla domanda:
"per quale motivo la deliberazione di cui in
premessa è stata portata in assemblea..."
ho già risposto,
perché in assemblea è andata solo la questione dell'amministratore
delegato e non del direttore generale.
Credo di aver risposto a tutto, spero di aver chiarito tutti i
dubbi del collega Frassy.
Presidente - Sentiremo se i dubbi del Consigliere Frassy sono
chiariti.
La parola al Consigliere Frassy.
Frassy (CdL) - Credo che i dubbi non siano solo miei, ma siano
quanto meno condivisi da una parte del Consiglio, sicuramente dal
nostro gruppo, ma penso anche dai tanti cittadini che in questa
vicenda vorrebbero vederci più chiaro. Se io ho la capacità di
creare "nebbie", lei, Assessore, ha la capacità di fare dei grandi
"giri", ma alla fine diventa difficile fare la sintesi delle sue
risposte. Io ci proverò, ma la mia sintesi parte non dalla data più
lontana che lei ha citato, quella del 6 aprile 2004 - dicendo che
era una deliberazione adottata dal consiglio di amministrazione e
dunque dagli organi deputati a gestire la società, con la quale si
era convenuto di sopprimere la figura del direttore generale -, ma
dal 10 febbraio 2004, data nella quale su "La Stampa", cronaca
della Valle d'Aosta, in un titolo suggestivo: "Casinò: impasse
sulla gestione", si scriveva:
"La proprietà, cioè la Regione,
rappresentata dalla Giunta è divisa sul concedergli o meno la
fiducia; di certo il direttore generale non ha la fiducia
dell'Assessore alle finanze Marguerettaz, che ha la delega per il
Casinò"
. Assessore, il problema sta in questi termini: tutte
queste vicende del Casinò sono andate prima sui giornali e poi sono
arrivate in aula, perché lei ha sempre gestito il Casinò in una
"splendida" solitudine, cioè non ha condiviso né con l'aula, né con
le commissioni non solo i passaggi importanti, ma anche gli
obblighi di legge e su questi ultimi, a seguito della deliberazione
del 6 aprile, lei avrebbe dovuto intervenire, perché la
deliberazione del 6 aprile è in violazione dello statuto della
"Casinò S.p.a.", che al comma 4 dell'articolo 17 fa obbligo al
consiglio di amministrazione di nominare un direttore generale.
Ora, il consiglio di amministrazione avrebbe dovuto evidenziare a
lei referente politico questa esigenza, lei referente politico
avrebbe dovuto, verificata la situazione in Giunta e con la sua
maggioranza, portare in aula un provvedimento che fosse a
variazione di quello statuto, perché lo statuto e la legge
istitutiva della S.p.a. possono essere modificati solo dall'aula
consiliare. Lei perciò, nella migliore delle ipotesi, ha avallato
una violazione delle norme regionali, ma io aggiungo anche ha
ispirato quella violazione, perché era fatto notorio - tutti i
giornali lo hanno scritto e lei mai lo ha smentito - che i rapporti
fra la sua parte politica o fra una parte della sua parte politica
e l'allora Direttore generale e Amministratore delegato Trentaz non
erano idilliaci. Su questa prima questione penso che lei abbia
risposto, ma abbia anche confermato che vi è stata una violazione
sostanziale delle procedure.
Dopodiché lei ha sostanzialmente dato delle motivazioni
sull'esonero della responsabilità che sono delle "non risposte";
lei ha semplificato a tal punto che io le chiedo: ma per quale
motivo avete avuto il bisogno di codificare in un atto una cosa di
cui, secondo la sua ricostruzione giurisprudenziale - dalla quale
mi dissocio, perché non ha citato la sostanza di quello che ha
letto, ma ha letto anche qui quello che voleva leggere -, non c'era
bisogno, perché, se fosse vero che la giurisprudenza dice quello
che lei ha letto, voi, come soci, nella consapevolezza che non
potevate intraprendere l'azione, non l'intraprendevate e, se
l'azione non veniva intrapresa, mi chiedo qual era il motivo che vi
ha obbligato a codificare in questo atto l'esonero da
responsabilità...
(interruzione dell'Assessore Marguerettaz, fuori
microfono)
... ma no, Assessore, questa non è far chiarezza, è far
confusione! Se lei sa che una cosa non la può fare, perché vi è una
norma che glielo vieta, non scrive... Assessore, se lei mi dice che
vi è una giurisprudenza e che quella giurisprudenza l'avete fatta
propria, non aveva assolutamente senso che voi andaste a codificare
il fatto di non avviare un'azione di responsabilità, perciò questo
è un "non senso", una contraddizione nei termini, che
sostanzialmente crea non chiarezza, ma forse ulteriore confusione.
Lei ha detto: "noi abbiamo preso atto di conseguenza nell'assemblea
dei soci della volontà degli azionisti", ma chi sono gli azionisti?
È l'Amministrazione regionale, lei perciò, come rappresentante
dell'azionista, era nell'assemblea dei soci e quest'ultima ha
rispettato la volontà degli azionisti stessi. Avete scritto in
maniera tautologica la stessa cosa, nel senso che siete voi a
livello politico che avete deciso la risoluzione consensuale, o mi
sbaglio? Se scrivete nella deliberazione dell'assemblea dei soci
che è stata rispettata la volontà degli azionisti per una
risoluzione consensuale del rapporto, conferma che la risoluzione
del rapporto non è maturata nell'organo tecnico-gestionale del
consiglio di amministrazione, ma è maturata in seno agli azionisti
e gli azionisti siete voi! Questa conclusione conferma che lei è
stato l'ispiratore...
(nuova interruzione dell'Assessore Marguerettaz, fuori
microfono)
... è la conclusione di un ragionamento logico; ma chi sono gli
azionisti!
Marguerettaz -
(fuori microfono)
... ma gli azionisti
sono quelli che hanno preso atto di quello che ha detto il
consiglio di amministrazione...
Frassy (CdL) - ... non ho parole, non ho veramente parole! Ma è
ridicolo, chi è che non accetta una risoluzione consensuale andando
via con un bottino da 1.310.000 euro? Cosa vuol dire "consensuale"?
Questo Signore ha fatto una richiesta, avete dato il consenso per
la soddisfazione della medesima e in maniera felice questo Signore
ha detto: " possiamo risolvere il rapporto di lavoro in maniera
consensuale ". Io però le voglio leggere quanto sta scritto nella
deliberazione dell'assemblea dei soci, che ha deciso di rispettare
la volontà degli azionisti:
"il Presidente del consiglio di
amministrazione riferisce che l'attività del consiglio di
amministrazione su temi strategici è appesantita dall'assorbimento
su questioni ordinarie che rivestono importanza, quali l'inventario
- che da anni non veniva completato - e le procedure..."
(nuova interruzione dell'Assessore Marguerettaz, fuori
microfono)
... è il verbale dell'assemblea del 30 giugno 2004. Io mi
aggancio al fatto che viene riconosciuto dal nuovo consiglio di
amministrazione che l'inventario non veniva fatto da anni, che le
procedure sulle casse, che sono imprescindibili in considerazione
delle grandi quantità di denaro che viene movimentato... anche
queste erano abbandonate a sé stesse e voi dite che avete fatto una
risoluzione consensuale e che non vi erano dei margini per
ipotizzare che la gestione precedente fosse stata effettuata al di
fuori di quella diligenza minima richiesta nel procedere ad
amministrare sia con la funzione di direttore generale, sia con la
funzione di amministratore delegato una società!
(nuova interruzione dell'Assessore Marguerettaz, fuori
microfono)
... per terminare, perché torneremo a breve su questa vicenda
con dei documenti puntuali, sui quali vi chiederemo di esprimervi
assumendovi delle responsabilità e non più dando delle risposte
evanescenti, ma dando contezza di decisioni politiche, io dico che
è paradossale che a fronte di una situazione che, in base a quanto
ho letto e a quanto non ho riletto, perché l'avevamo già letto
altre volte in aula ed è la relazione di accompagnamento al
bilancio 2003 che discuteremo fra poco... vi sono delle situazioni
che evidenziano quanto meno degli elementi sui quali valutare se
ricorrano situazioni di colpa da imputare a chi ha in precedenza
gestito la "Casinò S.p.a." o la Gestione straordinaria prima nei
diversi ruoli di direttore, piuttosto che di amministratore
delegato, che per un certo tempo sono stati coincidenti.
Avete deciso, a fronte di questa vicenda, di risolvere in
maniera consensuale il rapporto di lavoro, il prezzo di quel
consenso è la metà del deficit 2003 della "Casinò S.p.a." - per
dare idea dell'entità di quella risoluzione consensuale -; noi
riteniamo che su questa vicenda non sia stata ancora fatta
chiarezza, ma aggiorniamo la discussione al punto sul bilancio
della "Casinò S.p.a.".
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK