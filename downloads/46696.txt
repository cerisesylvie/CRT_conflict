Consiglio Regionale della Valle d'Aosta - Oggetto del Consiglio n. 3082 del 21 dicembre 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ISTRUZIONE PUBBLICA
Personale docente e non docente
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3082 del 21 dicembre 2023 - Resoconto
OGGETTO N. 3082/XVI - Interpellanza: "Azioni volte ad evitare
ulteriori ritardi nella liquidazione anticipata dell'incremento
dell'indennità di vacanza contrattuale 2022/2024 per i docenti
delle scuole valdostane".
Bertin (Presidente) -
Per illustrare l'interpellanza la
consigliera Erika Guichardaz ha facoltà di parola.
Guichardaz E. (PCP) -
Una parte di questa interpellanza
ha già trovato risposta in un ordine del giorno discusso
all'interno del bilancio; quindi, sulla prima domanda, almeno da
quanto c'era stato detto dall'Assessore, sembrerebbe che questa
indennità venga versata, immagino, nel mese di gennaio, perché si
parlava del primo cedolino utile.
Nella segnalazione dei sindacati, però, si parlava anche di
altri ritardi, quindi rispetto all'anzianità di servizio, alla
determinazione dei numeri dei posti previsti a concorso, percorsi
abilitanti e alle varie domande delle organizzazioni sindacali che
non hanno trovato risposta.
Chiediamo all'Assessore sia lo stato dell'arte dei vari ritardi
e anche la motivazione. Quindi sulla prima domanda può essere
esentato.
Presidente
- Assessore Jean-Pierre Guichardaz, per la
risposta.
Guichardaz J. (FP-PD) -
Grazie Presidente. Sulla prima
domanda, invece, mi prenderò un po' di tempo perché mi sono accorto
che non è chiarissimo che cosa è avvenuto, quindi lo spiego, perché
l'ho studiato e l'ho approfondito, e mi sono accorto di alcune
questioni che è bene evidenziare.
La questione relativa è molto tecnica, quindi merita
un'esposizione completa, seppur sintetica: l'articolo 3 del decreto
legge 145/2023 prevede che, nelle more della definizione del quadro
finanziario complessivo relativo ai rinnovi contrattuali per il
triennio 2022-2024, per il personale con contratto di lavoro a
tempo indeterminato, dipendente dalle Amministrazioni statali (cioè
per tutti i dipendenti pubblici statali) in via eccezionale,
l'indennità di vacanza contrattuale nel mese di dicembre 2023 sia
incrementata, ma a valere sul 2024, di un importo pari a 6,7 volte
il relativo valore annuale attualmente erogato, salvi eventuali
successivi conguagli.
In attesa dei rinnovi contrattuali del triennio 2022-2024, il
Governo, con il decreto legge, ha approvato un anticipo
dell'indennità di vacanza contrattuale 2024: non un'indennità a sé
stante, ma è un anticipo, aumentata di 6,7 volte e erogata in
un'unica soluzione al personale a tempo indeterminato; si tratta di
una strana - e mi faccia dire anche pericolosa - manovra politica
che potrebbe indurre i lavoratori a credere che sia erogata
un'indennità in più. L'articolo 3, in realtà, specifica chiaramente
che l'incremento in oggetto viene disposto a valere sul 2024 e
andrà poi scontato, recuperato nel corso del medesimo anno 2024,
per il personale che lo avrà percepito come anticipazione.
Come lei può ben immaginare, quindi, l'applicazione a livello
regionale dell'articolo 3 non può essere immediata - questo
l'abbiamo detto l'altra volta - ma richiede diversi adeguamenti e
le spiego perché: la norma del decreto si riferisce, in effetti,
esclusivamente ai dipendenti statali, ma, come è noto, al personale
scolastico appartenente ai ruoli della Regione Valle d'Aosta si
sono sempre applicate, per quanto concerne lo stato giuridico e il
trattamento economico di carriera, le norme vigenti per il
corrispondente personale degli istituti e delle scuole funzionanti
nel restante territorio dello Stato.
Come sempre, quindi, a fronte di norme applicabili al personale
docente - questo l'abbiamo spiegato anche ai Sindacati - gli uffici
della Sovrintendenza si sono immediatamente attivati per dare
applicazione alle previsioni di cui al predetto articolo,
compatibilmente con gli adeguamenti richiesti dal fatto che la
gestione del personale scolastico non avviene mediante gli
applicativi informatici nazionali e che gli oneri non sono a carico
del bilancio dello Stato che, come lei sa, ha messo, mi pare, due
miliardi di euro su questa partita.
Il trattamento economico dei docenti delle scuole valdostane,
infatti, è a carico del bilancio della Regione e non dello Stato,
come avviene altrove, e nel caso di specie gli oneri derivanti sono
valutati in circa due milioni di euro. Per dare applicazione al
decreto è pertanto richiesta l'adozione di diversi atti di natura
contabile, nonché di adeguamenti informatici legati al gestionale
regionali degli stipendi (per le altre Regioni ciò non avviene
perché hanno un applicativo statale).
Quindi, la tempistica tecnico-amministrativa richiesta non
poteva coincidere con quella legata all'elaborazione dei cedolini
degli insegnanti che, nel mese di dicembre, vengono erogati con
dieci giorni di anticipo, come lei sa, e sono anche gravati dalle
operazioni legate all'erogazione della tredicesima.
Si evidenzia infatti che il Dipartimento bilancio, come di
consueto, ha stabilito le scadenze per gli adempimenti contabili di
fine anno e che il termine ultimo per le proposte di variazione da
effettuare con provvedimento dirigenziale è stato fissato il 17
novembre; a ciò si aggiunga che l'articolo 3 del decreto ha
previsto che l'importo da erogare a titolo di anticipazione
dell'aumento dell'indennità di vacanza contrattuale - continuo a
dire a titolo di anticipazione a valere sul 2024 al solo personale
a tempo indeterminato, per quello che dico che è una manovra
politica pericolosa - non sia sottoposta alla disciplina
dell'esonero sulla quota dei contributi previdenziali per
l'invalidità, la vecchiaia e i superstiti a carico del lavoratore,
ciò fa sì che questa indennità sia l'unica voce retributiva neutra
ai fini del suddetto esonero all'interno del cedolino paga,
costituendo una novità nella novità normativa.
L'adeguamento a tale specifico regime comporta un intervento
informatico che è ancora in corso di definizione, considerato
altresì che l'Inps ha fornito solo in data 24 novembre - per quello
che le avevo detto il 17 novembre come termine ultimo - con il
messaggio 4191 le necessarie disposizioni per trattare tale
emolumento, che come lei sa non è soggetto a tassazioni separate, è
quello il problema.
Risulta chiaro, quindi, che non vi era la possibilità tecnica di
dare esecuzione alle disposizioni entro la fine del 2023; ogni
norma che non è emanata quindi da questa Regione, ma che per il
personale docente deve essere applicata, e l'abbiamo spiegato anche
ai Sindacati, richiede di essere istruita preventivamente ai fini
della quantificazione della spesa e delle operazioni di bilancio
necessarie, nonché ai fini degli adeguamenti informatici che devono
essere posti in essere (gli statali applicano un unico applicativo
con un codice, quindi immagino che sia arrivato
immediatamente).
Ci tengo a sottolineare, lo dico anche da ex sindacalista, che
l'anticipazione in un'unica soluzione a dicembre 2023 avrebbe
probabilmente vanificato gli effetti dell'anticipo, aumentando
l'imponibile 2023 e le aliquote fiscali a fronte di un mese,
dicembre, che vede già l'erogazione della tredicesima e senza
dimenticare gli eventuali effetti negativi sull'ISEE, perché, non
essendo soggetto a tassazione separata, questa sarebbe stata una
voce stipendiale e quindi avrebbe aumentato l'ISEE con tutte le
conseguenze che sappiamo.
A questo punto, concludo dicendo che noi siamo disponibili a
erogare l'importo annuale dell'adeguamento dell'indennità di
vacanza contrattuale sotto forma di anticipazione a gennaio 2024,
come le avevamo già ribadito, però ribadendo ancora una volta che,
trattandosi di un'anticipazione, tale importo dovrà essere
recuperato nel corso del medesimo anno. Quindi, tengo anche a
evidenziare che le organizzazioni sindacali, analogamente a quanto
è avvenuto a livello nazionale per le Amministrazioni non statali
che non avevano l'obbligo di erogazione a dicembre, avrebbero
potuto, a mio modesto parere, lo dico da ex sindacalista, chiedere
all'Amministrazione regionale una erogazione mensile degli importi
a partire da gennaio 2024, per addivenire a un'applicazione più
equa di una norma che ha chiari intenti politici, ottenendo i
seguenti vantaggi: evitare ulteriori recuperi posticipati che
andranno effettuati nel caso di personale che cessa durante l'anno
o che effettua assenze che riducono la retribuzione (è un gran
casino questa cosa); mantenere pressoché inalterata la retribuzione
mensile, considerato che a partire dal 2024 non è più prevista
l'erogazione dell'emolumento accessorio
una tantum
percepita
nell'anno 2023 (è bene che gli insegnanti sappiano che se viene
corrisposto in un'unica aliquota poi si ritroveranno con un segno
meno nei mesi successivi), poi, in più, garantire il medesimo
trattamento al personale a tempo indeterminato e a quello
determinato per una questione di equità; lì esce fuori l'ex
sindacalista, poi ognuno è libero di fare quello che vuole.
Naturalmente tale richiesta, che altrove è stata fatta di
iniziativa da parte dei sindacati, mi riferisco per esempio
all'INAIL, se lei va a guardare nel sito loro hanno deciso di
erogare mese per mese, ma perché i sindacati hanno chiesto di far
così, non è stata presentata e pertanto noi abbiamo immaginato che
non vi sia la volontà da parte delle organizzazioni sindacali di
procedere in tal senso, poi ognuno fa il suo mestiere.
Per quanto riguarda la domanda 2 (l'adeguamento delle buste paga
all'anzianità di servizio), si precisa che il riconoscimento dello
scatto è effettuato il secondo mese successivo a quello di
maturazione dello scatto, in quanto tale tempistica è fisiologica
per la corretta elaborazione dei cedolini, considerato che
l'elaborazione degli stipendi avviene entro i primi giorni del
mese, per evitare che la fruizione di essenze non utili per
l'anzianità di servizio, determinanti una posticipata decorrenza
economica dello scatto, ma pervenute dopo l'erogazione
dell'incremento stipendiale, ne comporti ovviamente il successivo
recupero.
Mentre invece, per quanto riguarda la determinazione del numero
di posti previsti per i prossimi concorsi e percorsi abilitanti, si
ricorda che il fabbisogno deve essere definito al fine
dell'inserimento dei bandi di concorso, pertanto, considerato che i
prossimi concorsi verranno banditi nel 2024 - lei sa che non li
possiamo bandire noi come Regione, ma dobbiamo aspettare - non si
capisce francamente, e lì i sindacati non hanno saputo dirci che
cosa, di quali ritardi si parli, considerato che la fase
istruttoria per la definizione del fabbisogno dovrà essere conclusa
prima dell'indizione del bando regionale e previa informativa
sindacale.
Questa è un po' la risposta, ma abbiamo un'interlocuzione
continua con i sindacati, quindi queste cose ce le siamo dette.
Presidente
- Consigliera Erika Guichardaz.
Guichardaz E. (PCP) -
Sì, condivido con lei che questa
misura era una misura un po' propagandistica per dire "vi diamo dei
soldi in più a dicembre", senza specificare che erano praticamente
un anticipo dell'anno successivo, quindi sotto le chimere di chi
legge solo i titoli di giornale... e quindi bene la sua
integrazione, che ha fatto ben capire invece di che cosa si tratta,
e soprattutto anch'io mi ero stupita del fatto che non si chiedesse
invece un'erogazione mese per mese, che forse in qualche modo
avrebbe reso più equa quella misura, e soprattutto non avrebbe
inciso sullo stipendio di dicembre, che tutti conosciamo e sappiamo
bene di che cifre stiamo parlando, quindi sotto questo punto di
vista molto probabilmente sarebbe anche importante far capire agli
insegnanti e far loro vedere i calcoli rispetto all'istruttoria di
cui lei ha parlato, perché effettivamente l'erogazione mese per
mese avrebbe portato dei benefici a tutti.
Anch'io non comprendevo la questione dei ritardi rispetto ai
posti, ecco perché gliel'ho chiesto, perché ho immaginato che ci
fossero degli anticipi che non erano a mia conoscenza, ma mi sembra
di aver compreso che, anche sotto questo punto di vista, le
tempistiche sono quelle che ci sono sempre, quindi per il momento
non siamo ancora in ritardo. Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK