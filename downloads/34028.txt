Consiglio Regionale della Valle d'Aosta - Oggetto del Consiglio n. 1985 del 4 ottobre 2011 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ATTIVITÀ CULTURALI
TURISMO E INDUSTRIA ALBERGHIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1985 del 4 ottobre 2011 - Resoconto
OGGETTO N. 1985/XIII - Interrogazione: "Interventi per
rendere fruibile a tutti il punto di informazione "Infoculture",
situato presso la Maison Barillier di Aosta".
Interrogazione
Constatata l'apertura di un nuovo punto di informazione
culturale denominato "Infoculture" situato presso la Maison
Barillier nel centro di Aosta;
Appreso dal comunicato stampa dell'Assessore all'Istruzione e
cultura, Laurent Viérin, che "questo nuovo spazio consacrato alla
promozione della cultura...permetterà ai cittadini e ai turisti
presenti in Valle d'Aosta di accedere facilmente alle informazioni
riguardo ai diversi servizi e iniziative in ambito
culturale";
Evidenziato che lo spazio sopra indicato non è accessibile a
tutti, in quanto si registra la presenza di barriere
architettoniche;
Ricordato che, secondo la legge regionale 18 aprile 2008, n.
14, "la Regione promuove iniziative ed interventi volti a garantire
l'accessibilità, l'adattabilità e la visitabilità degli edifici
pubblici, privati e dei luoghi aperti al pubblico";
Ricordato altresì che lo stabile sopraccitato era stato
restaurato in occasione del Giubileo nell'anno 2000, come casa di
accoglienza con funzioni ricettive;
i sottoscritti Consiglieri regionali
Interrogano
l'Assessore competente per sapere:
1) se sono stati previsti interventi per rendere fruibile a
tutti il punto di informazione e in che tempi; a quanto sono
ammontati i finanziamenti pubblici per la ristrutturazione a fini
ricettivi dell'immobile e quanti sono stati i pellegrini che hanno
utilizzato la struttura; a quanto ammonta la spesa per la
riconversione della struttura in punto informativo e sede del
B.R.E.L. e i connessi canoni di locazione.
F.to: Bertin - Giuseppe Cerise - Patrizia Morelli
Président
- La parole à l'Assesseur à l'éducation et à la
culture, Laurent Viérin.
Viérin L. (UV)
- Merci M. le Président.
Vorrei preliminarmente dire che ciò che è affermato nella
premessa di questa interrogazione non corrisponde al vero, ossia
dove si afferma che
"lo spazio sopra indicato non è accessibile
a tutti, in quanto si registra la presenza di barriere
architettoniche"
. Infatti, per garantire un'ampia e completa
fruizione del punto di informazione "Infoculture" e di tutte le
attività collocate nello stabile, sono state predisposte già nel
corso dei lavori di manutenzione per la riconversione ad uffici
regionali destinati ad attività culturali, quindi prima
dell'apertura della struttura, apposite rampe metalliche movibili.
Tale soluzione è stata prospettata in quanto l'edificio in cui ci
troviamo è un edificio storico e un bene monumentale; è quindi una
soluzione che rispetta i vincoli architettonici e storici
dell'immobile ed è in linea con la deroga autorizzata dal Comune in
sede di rilascio dell'agibilità nel 2000. Primo punto.
Per quanto riguarda i finanziamenti per la ristrutturazione a
fini ricettivi per l'anno del Giubileo del 2000, questi sono stati
conseguenza di una legge regionale: la n. 5/1999, che ha previsto
l'erogazione del contributo per il restauro e il recupero
funzionale del fabbricato e la somma erogata è stata di 856.000.000
circa di lire, che, secondo la legge, non poteva superare il 40
percento dell'intervento complessivo. Questo intervento ha
consentito il recupero e la valorizzazione di uno dei più
prestigiosi palazzi siti nel centro storico della città di Aosta,
restituendo alla comunità un importante luogo della cultura.
Per sapere il numero di pellegrini che hanno utilizzato la
struttura, bisognerebbe rivolgersi direttamente all'ente morale,
Monsignor Jourdain, che è proprietario dell'immobile, perché lì è
stato semplicemente un contributo al quale loro hanno avuto
accesso; quindi è un ente che avrà sicuramente tutti i dati.
Lavori svolti per la riconversione ad uffici, attività culturali
e punto informativo: per quanto è di nostra competenza, sono, per
quanto riguarda l'immobile, il cablaggio e la manutenzione e
invece, per un'altra parte del bene di proprietà regionale gli
arredi. L'importo ammonta a 175.000 euro per la manutenzione e il
cablaggio e a 172.000 per l'acquisto complessivo di tutti gli
arredi. Per quanto riguarda invece i canoni, la pratica di stipula
del contratto è stata eseguita dagli uffici della Direzione
esproprio e patrimonio, si tratta di 60.000 euro annui, cifra che è
notevolmente al di sotto dei correnti prezzi di mercato per uno
stabile di tale pregio e metratura, perché ci sono più di 1.000
metri su 4 piani, in quanto, nel corso della definizione del
prezzo, si è tenuto conto dei finanziamenti pubblici e dei lavori
realizzati.
Attraverso questo restauro abbiamo riqualificato questo edificio
storico in una delle zone più suggestive di Aosta, portando la
cultura, il patois e le tradizioni della Valle nel cuore della
città, con la volontà di trovare una sede appropriata e una
collocazione centrale a questi uffici di valorizzazione del
patrimonio immateriale, che si aggiungono alla necessità di
svolgere in maniera efficiente il compito e il dovere istituzionale
che ci compete a servizio della comunità per la quale lavoriamo,
garantendone il coinvolgimento attivo. In questo senso quindi è
andato l'intervento, in questo senso anche c'è stata fin da subito
la nostra premura per rendere accessibile a tutti e anche ai
diversamente abili tale luogo.
Président
- La parole au Conseiller Bertin.
Bertin (ALPE)
- Grazie Presidente. Per quanto riguarda la
prima domanda, evidentemente lo sapevo anch'io che bastava mettere
uno scivolo, io sono passato lì davanti in questi giorni, non
c'è...e poi non è segnalato insomma...se non lo mettono, sarebbe il
caso che lei segnalasse la cosa agli uffici, sono passato davanti e
non c'era. Lo segnali perché è inutile prevedere le cose, perlomeno
segnalate il fatto con un simbolo, altrimenti uno va lì davanti e
non è accessibile. Sono cose che so perché la struttura la conosco,
vi ho anche lavorato per un periodo, ma, come dicevo, è importante
che la cosa venga segnalata, altrimenti è una spesa che poi non ha
alcun significato.
Per quanto riguarda la seconda domanda, dovrei chiedere alla
Fondazione quanti pellegrini hanno utilizzato la struttura, ma,
visto che è stata finanziata dal pubblico, credo che avreste potuto
chiederglielo direttamente voi. Era ed è anche un vostro interesse
perlomeno conoscere questo dato. Lei mi ha detto:
"lo chieda
alla Fondazione"
, mi sembra una risposta ridicola e dico poco!
Immagino comunque che i pellegrini siano stati ben pochi, questo
cercare di by-passare la domanda me lo conferma.
A parte questo, per quanto concerne la terza domanda, la cifra
spesa è piuttosto elevata non tanto sotto l'aspetto del canone, che
ritengo congruo allo stabile: quello che mi impressiona è
l'investimento effettuato in questo edificio e, fra l'altro, ho
visto che il contratto prevede anche che l'Amministrazione
regionale si assuma gli oneri sia della manutenzione ordinaria che
straordinaria, il che ha dei costi decisamente elevati.
Prendo atto della risposta, sono abbastanza insoddisfatto e
ricordo all'Assessore di segnalare ai suoi uffici di mettere la
pedana la mattina e di toglierla la sera. Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK