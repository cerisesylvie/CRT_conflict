Consiglio Regionale della Valle d'Aosta - Oggetto del Consiglio n. 1723 del 13 luglio 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TURISMO E INDUSTRIA ALBERGHIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1723 del 13 luglio 2022 - Resoconto
OGGETTO N. 1723/XVI - Interpellanza: "Azioni per rendere più
attrattiva la piattaforma di prenotazioni "Valle d'Aosta
Booking"".
Presidente -
Punto n. 34. Ha chiesto la parola per
l'illustrazione il consigliere Marquis.
Marquis (FI) -
L'iniziativa che è stata presentata è per
mettere in discussione il tema della piattaforma "VdA Booking", una
piattaforma delle strutture ricettive valdostane che è stata
ideata, progettata e sviluppata grazie a un accordo tra
Federalberghi, ADAVA e l'Assessorato regionale del turismo, in
forza del quale gli operatori della ricettività turistica della
Valle d'Aosta utilizzano la piattaforma di Booking
on-line
sviluppata da Federalberghi per il tramite della software "House
Vertical Booking", e questo versando alla predetta azienda la quota
di adesione
una tantum
di euro 150. Credo che questa sia
un'iniziativa interessante che è stata intrapresa circa undici anni
fa, che aveva la finalità di disintermediare il rapporto tra
l'offerta e la domanda, nel senso che qui non ci sono spese a
carico né di chi compra la vacanza, né di chi la vende, a
differenza delle altre agenzie di viaggio
on-line
.
Detto questo, alla luce dell'esperienza che c'è stata sinora
sostanzialmente e anche visto il POA (Piano Operativo Annuale)
dell'
Office Régional du Tourisme
e le considerazioni che
sono sostanzialmente richiamate all'interno del POA, tenuto conto
che le adesioni che ci sono state rispetto a questa piattaforma
sono assai scarse rispetto al potenziale dell'offerta turistica,
hanno aderito circa il 31,36 percento delle attività ricettive, di
queste solo il 15 percento pare che abbia caricato le proprie
offerte e quindi sia nelle condizioni di operare realmente rispetto
alla domanda e all'offerta... tenuto questo in considerazione,
anche alla luce che credo che nella politica pubblica sia
necessario sempre di più fare poi una valutazione
ex post
degli investimenti che vengono fatti, sono state avanzate tutta una
serie di richieste. Punto n. 1: "quanto è costata ad oggi, compreso
l'onere del personale regionale dedicato, l'implementazione, la
gestione e la promozione della piattaforma con disaggregazione
annuale degli importi". Punto n. 2: "quanti contratti si sono
conclusi sulla piattaforma disaggregati per ogni tipologia di
struttura ricettiva negli ultimi cinque anni". Punto n. 3: "quanti
arrivi e presenze turistiche hanno originato i contratti conclusi
di cui al punto 2 per ciascun anno degli ultimi cinque anni".
Infine "se l'Assessore ritiene che la piattaforma sia
economicamente soddisfacente e sostenibile finanziariamente per la
Regione o, in caso contrario, quali azioni intenda intraprendere
per renderla maggiormente attrattiva".
Presidente -
Risponde l'assessore Jean-Pierre
Guichardaz.
Guichardaz J. (FP-PD
) - Riguardo alla prima domanda,
l'Office Régional du Tourisme ha sostenuto i seguenti costi:
nell'anno 2014 gli interventi
una tantum
di configurazione
start up
euro 8.200 più IVA, più 2.300 più IVA di formazione
training
per i dipendenti dell'
Office
. Dal 2015 al
2018 un canone annuo di euro 6.800 più IVA per 4 quattro anni,
quindi euro 27.200 più IVA complessivamente per il 2015, 2016, 2017
e 2018. Dal 2019 al 2022 nessun costo a carico dell'Office; il
canone annuo, nella misura ridotta di euro 4.080 più IVA, dall'anno
2019 è sostenuto interamente da ADAVA. I costi del personale Office
du Tourisme: dal 2014 al 2018 una risorsa C2 è stata dedicata per
il tempo necessario alla gestione di quest'attività e a partire dal
2019 le funzioni dell'Ufficio Booking sono state assorbite dagli
uffici del turismo di Saint-Vincent e Pont-Saint-Martin, ovviamente
per il tempo limitato all'uso e alle necessità.
Occorre premettere che la piattaforma di
booking on-line
resa disponibile da Federalberghi e sviluppata da
Vertical
Booking
consente alle strutture ricettive aderenti di risultare
prenotabili on-line sul proprio sito
web
proprietario, che è
quello della struttura, sui siti web dei consorzi degli operatori
turistici della località, ove presenti naturalmente, e sul sito
Webbookingvalledaosta.it. Le prenotazioni concluse sulla
piattaforma di cui l'Office ha traccia sono solo quelle provenienti
dal sito web Bookingvalledaosta.it e dai siti
web partner
,
in particolare quella dei consorzi di località. Non quelle concluse
sui siti delle singole strutture ricettive che, peraltro, sono la
maggior parte, ammontano complessivamente, stando ai dati forniti
da
Vertical Booking
, a circa 4 milioni e mezzo di euro
l'anno. Il numero delle prenotazioni e il fatturato
complessivamente generato dai canali
on-line
diversi dai
siti web delle singole strutture ricettive, quindi dal canale
on-line dell'Office Régional du Tourisme, Bookingvalledaosta.it e
dai canali on-line delle destinazioni turistiche valdostane, quindi
siti web di Courmayeur, Cervinia, Cogne, Monterosa, La Thuile, sono
i seguenti per gli ultimi cinque anni: anno 2017 euro 365.722,36
per 1.173 prenotazioni;
- nell'anno 2018 euro 308 mila e rotti per 886 prenotazioni;
- nell'anno 2019 euro 279 mila per 853 prenotazioni;
- nell'anno 2020, anno di inizio della pandemia, euro 228 mila e
rotti per 756 prenotazioni;
- nell'anno 2021, malgrado la pandemia, euro 320 mila e rotti
per 1.246 prenotazioni;
- nell'anno 2022, quindi fino al 30 di giugno, sono euro
188.723,70 per 642 prenotazioni ma il
trend
è in
crescita.
Alla domanda n. 3 gli arrivi e le presenze correlati alle
prenotazioni di cui al punto 2 sono stimati in circa 2.500 arrivi e
5.000 presenze, contando una media di 2 persone e di 2 notti per
singola prenotazione.
Alla domanda 4, considerati i costi minimi di gestione della
piattaforma, euro 4.080 sostenuti da ADAVA e il fatto che la
piattaforma rappresenti uno strumento attraverso il quale le
strutture ricettive della Valle d'Aosta possono rendersi
prenotabili on-line senza dover sostenere alcun costo di
intermediazione, rendendo le proprie camere contestualmente
visibili e prenotabili sul proprio sito, sul sito della località,
sul sito
Booking
della Valle d'Aosta e sul sito nazionale
Italyhotels.it, la risposta è sì, lo strumento è economicamente
sostenibile e soddisfacente. L'errore che si commette spesso nel
giudicare questo strumento è quello di paragonare la
performance
e i risultati in termini di prenotazione a
quelli dei grandi OLTA, primi fra tutti la piattaforma Booking.com,
errore che lei mi pare di aver capito non ha fatto nella sua
presentazione, ma che altri fanno e che naturalmente hanno ben
altra forza investimenti a sostegno e ben altra visibilità a
livello nazionale e internazionale e che rimangono, come forse lei
aveva già ribadito in occasione anche di un'altra sua iniziativa,
dei canali imprescindibili di vendita per le strutture ricettive.
Il Valle d'Aosta Booking è uno strumento che si affianca, non
sostituisce gli altri, e che consente di non lasciare - questo lo
voglio dire e lo voglio ribadire - il 18 percento di commissione a
un intermediario quando il cliente è già nostro, perché sta già
visitando i nostri siti. Il Valle d'Aosta Booking consente anche di
realizzare azioni di promo-commercializzazione e di fidelizzazione
della clientela, convenzioni legate agli eventi oggetto della
scorsa interpellanza, codici sconto, eccetera, tutte opportunità
ancora poco sfruttate che dovrebbero invece essere implementate al
fine di migliorare i risultati della piattaforma per renderla
maggiormente attrattiva. È d'obbligo precisare infine che le
strutture attualmente aderenti sono 395 e che la maggior parte sono
alberghi e RTA. Per queste due categorie la percentuale di adesione
è pari al 64,75 percento per gli hotel e al 64,71 percento per le
RTA. La percentuale del 31,36 percento citata nella vostra
iniziativa è la percentuale di adesione media considerando tutte le
tipologie ricettive, ivi compresi i
bed and breakfast
, i
campeggi, i rifugi e le case per ferie, che, per la loro
peculiarità, o non hanno canali di vendita on-line, o non possono
gestirne più di una avendo poche disponibilità di camere.
Concludo dicendo che questo è uno strumento, a mio parere,
estremamente interessante proprio per i motivi che ci siamo detti
perché annulla le commissioni, è uno strumento che insieme ad ADAVA
cerchiamo, e ADAVA essendo adesso titolare da alcuni anni del
canone, cerca di incentivare, spero che anche queste discussioni
siano l'occasione sempre di più per indurre le attività ricettive a
utilizzare questo strumento, che, come dicevo, permette di evitare
peraltro di distribuire commissioni a entità che spesso non sono
neanche presenti sul nostro territorio e sul territorio
nazionale.
Presidente -
Per la replica, ha chiesto la parola il
consigliere Marquis.
Marquis (FI) -
Non posso ritenermi assolutamente
soddisfatto per le risposte che ha dato in merito ai costi di
questa piattaforma perché evidentemente non li ha considerati
tutti, io le ho fatto una richiesta di quanto costa anche il
personale compreso. Lei ha divagato, mi ha dato quattro numeri ma
non ha dato dei numeri di costo del personale sulla gestione. Così
come basta leggere a pagina 36 del piano operativo annuale, sono
stati spesi 68 mila euro sul 2021 e sul 2022 per promuovere la
piattaforma e lei non li ha neanche citati. A questo riguardo
quindi le farò una richiesta scritta per avere tutti i costi esatti
di quelli che sono i costi di gestione, perché diversamente diventa
difficile fare delle analisi concrete e corrette rispetto agli
obiettivi che ci si dà.
Per quanto riguarda i numeri, nel 2021 che è stato se vogliamo
un anno difficile perché c'è stata anche una prima parte dell'anno
che è stata oggetto di chiusura per il Covid, quindi l'attrattività
è stata quella che è, però l'estate ha avuto le sue funzioni
correttamente, viene riportato sul POA che sono stati conclusi
mille contratti per 244 mila euro. Questi numeri qui sono 1.055
esattamente, se noi facciamo un semplice ragionamento di cosa
significa 244 mila euro di fatturato, corrisponde al fatturato che
viene fatto ad affittare quaranta posti letto. Quaranta posti letto
a 100 euro al giorno per sessanta giorni luglio e agosto fa 240
mila euro. I posti letto in Valle d'Aosta sono circa 45 mila tra
alberghi e posti letto degli alloggi che vengono affittati secondo
le più svariate forme. Ora, se lei mi dice che affittare quaranta
posti letto su 45 mila è un risultato soddisfacente, per me c'è
qualcosa che non quadra, non posso esprimere sulla base di questi
numeri una soddisfazione sul funzionamento di questa piattaforma. È
del tutto evidente che le piattaforme on-line che agiscono su scala
globale hanno una dimensione diversa, ma se noi vogliamo metterci a
far concorrenza a quelle piattaforme, abbiamo sbagliato strada, noi
su quelle piattaforme dobbiamo dare dei servizi che non si possono
dare sulle altre. Faccio un esempio: per organizzare i gruppi, è un
target
completamente diverso che io non posso affrontare
sulle piattaforme di Booking perché vanno fino a quattro, cinque,
sei posti letto di quelle schermate, non per le famiglie ordinarie.
Se io mi metto a pensare di fare concorrenza a quei sistemi lì che
agiscono su scala globale, investendo un sacco di risorse,
probabilmente i conti non mi tornano. I conti tornano solo se li fa
come li fa lei, che mi cita una parte nella risposta di quello che
l'Amministrazione sostiene, perché se lei non mi conta che il
personale costa, se non mi conta quanto spende di promozione
all'anno, allora ha speso niente perché dice: "spendo 10 mila, 12
mila, 15 mila e i risultati sono buoni". Le faccio un'analisi del
risultato, che è la più semplice possibile: a quale operatore non
converrebbe utilizzare questa piattaforma? A tutti, perché non
paga, come ha detto lei, l'intermediazione, quindi se non la usa,
vuol dire che non funziona, perché sennò sarebbe il primo in
termini molto pratici a essere interessato a usarla. Non so come fa
a dirmi che questa cosa funziona quando il numero delle
transazioni, come le ho detto, è di 40 posti letto su due mesi
rispetto ai 45 mila che abbiamo a disposizione nel contesto
valdostano. Io credo invece che qualche riflessione la deve fare,
sia in termini di costi... perché guardi che sbagliare è umano ma
perseverare è diabolico nella gestione delle risorse pubbliche.
Sono undici anni che questo sistema è stato implementato, non siamo
nella fase di
start up
, dovremmo essere in una fase molto
più evoluta. Certo che se lei ha la consapevolezza che tutto
funziona e che quindi possiamo andare avanti tranquillamente, è
chiaro che questo è un punto di vista, secondo me, tutto suo dai
dati che si possono leggere nelle documentazioni che sono agli atti
e prodotte, perché lo sforzo che è stato fatto di "Musicastelle",
tra l'altro, che se poi andiamo a vedere, dice che questi 255 mila
che sono stati incassati l'anno scorso sono quasi tutti ascrivibili
a "Musicastelle", quindi è come se il resto non ci fosse neanche
stato. Faccia quindi un'analisi seria perché il problema non è così
banale, semplice e semplificato così come l'ha affrontato lei nella
sua risposta!
Presidente -
Con il punto n. 34 si concludono i lavori di
oggi del Consiglio. Il Consiglio riprenderà domani alle ore 09:00.
Buona serata.
---
La seduta termina alle ore 19:55.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK