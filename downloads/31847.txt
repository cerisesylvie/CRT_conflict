Consiglio Regionale della Valle d'Aosta - Oggetto del Consiglio n. 732 del 23 settembre 2009 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Trasporti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 732 del 23 settembre 2009 - Resoconto
OGGETTO N. 732/XIII - Interpellanza: "Predisposizione del
nuovo piano di bacino di traffico 2010-2019".
Interpellanza
Ricordato che il prossimo 31 dicembre scadrà il Piano di
bacino di traffico 2000 - 2009 approvato dal Consiglio regionale il
21 ottobre 1999 e che tale Piano di bacino appare del tutto
superato rispetto alla situazione attuale dei trasporti ferroviari
e con autobus della nostra regione;
Considerato che è nelle intenzioni di questa maggioranza
abrogare la distribuzione di carburanti in esenzione fiscale ai
residenti a partire dal 1° gennaio 2010 e che tale scelta
comporterà un significativo aumento dei costi per le famiglie
relativamente agli spostamenti, in particolare quelli inevitabili
per studio o per lavoro, e che quindi sarebbe opportuno che
l'offerta di trasporto pubblico fosse notevolmente aumentata in
quantità e qualità su tutto il territorio regionale;
la sottoscritta Consigliera regionale
Interpella
la Giunta regionale per conoscere se intenda:
1) predisporre il piano di bacino di traffico 2010 -
2019;
2) potenziare l'offerta di trasporto pubblico ferroviario e
con autobus, sia in termini qualitativi che in termini
quantitativi;
3) trasmettere al Consiglio regionale la proposta del nuovo
piano di bacino di traffico, in tempi utili per la sua valutazione
e la sua approvazione, in modo da prevederne l'entrata in vigore il
1º gennaio prossimo venturo.
F.to: Carmela Fontana
Presidente
- La parola alla Consigliera Carmela
Fontana.
Fontana (PD)
- Grazie, Presidente. Il prossimo 31
dicembre scadrà il piano di bacino di traffico 2000-2009, approvato
dal Consiglio regionale il 21 ottobre 1999. Questo piano di
organizzazione dei trasporti pubblici nella nostra regione non è
solo in scadenza dal punto di vista temporale, ma lo è anche dal
punto di vista dei suoi contenuti che appaiono del tutto superati.
Basta annotare alcuni dati per capire. Innanzitutto esiste una
totale mancanza di coordinamento fra trasporto ferroviario e
trasporto su gomma; provate ad arrivare con il treno nelle stazioni
di Châtillon, Verrès o Pontey e vi accorgerete che non esiste alcun
autobus fuori dalla stazione che vi possa portare nel centro del
Paese, a Châtillon e a Saint-Vincent c'è una bella salita! Né che
vi possa portare nei comuni vicini o nelle valli laterali, infatti
nel vecchio piano di bacino non è stato previsto un servizio come
quello della navetta rossa e verde ad Aosta, che svolgono un ruolo
molto utile non solo per la città, ma anche per chi vi accede
attraverso la ferrovia. Non parliamo poi della sovrapposizione
degli orari di treno e autobus lungo l'asse di fondovalle della
mancata integrazione tariffaria.
La carenza più grande del piano di bacino in scadenza è quella
di un'offerta quantitativamente troppo limitata. Se vogliamo
ridurre l'incidentalità sulle strade e l'inquinamento atmosferico,
ma soprattutto se vogliamo ridurre i costi di trasporto per le
famiglie, dobbiamo aumentare considerevolmente l'offerta di
trasporto pubblico sia aumentando i centri abitati serviti, sia
aumentando la cadenza degli autobus nelle tratte più richieste, sia
estendendo i servizi a chiamata, sia integrando nel sistema di
trasporto pubblico i taxi, i gestori di noleggio con conducente per
la località a minor traffico o per servizi specifici come Âllo
Nuit. Il nostro obiettivo dovrebbe essere che tutti i valdostani
possono accedere ad un servizio pubblico nel raggio di 500 metri e
con una disponibilità compatibile con la vita moderna; certo, il
potenziamento quantitativo dell'offerta di trasporto pubblico non
deve tradursi in un aumento di pullman vuoti che girano per la
Valle: questo lo dico per chi eventualmente ha ancora una passione
per tale tipo di mezzi. Il potenziamento quantitativo deve essere
modulato sulle reali esigenze del territorio, che vanno dal grosso
autobus con frequenza ogni 5 minuti nell'area urbana di Aosta fino
al servizio di chiamata per il noleggio con conducente nelle
piccole frazioni delle valli laterali a tariffa convenzionata.
Questa revisione del piano di bacino di traffico è urgente. Dieci
anni fa oggi il Consiglio regionale aveva già a disposizione il
testo e si accingeva ad approvarlo in aula. Chiediamo alla Giunta
regionale se intende rispettare i tempi della sua approvazione,
ossia il 31 dicembre 2009, e soprattutto se intende fare in questa
occasione un intervento per rendere più efficiente e meno costosa
la mobilità dei cittadini valdostani, che dal 1° gennaio 2010 non
si troveranno più i buoni benzina, ma che si troveranno sempre con
la necessità di spostarsi con servizi privati su un territorio
complesso, perché quelli pubblici sono ancora insufficienti ed
inadeguati. Grazie.
Presidente
- La parola all'Assessore al turismo, sport,
commercio e trasporti, Marguerettaz.
Marguerettaz (UV)
- Nell'interpellanza si pongono tre
quesiti:
"se intenda predisporre il piano di bacino di traffico
2010-2019"
.
Le iniziative relative alla predisposizione
del nuovo piano di bacino di traffico sono state avviate nel corso
nel 2007, quando la Giunta regionale ha istituito un gruppo di
lavoro specifico, che determinasse le linee guida di supporto
finalizzate alla stesura del nuovo piano di bacino. Nella sua
esposizione ha detto che c'era già un piano di bacino, sinceramente
non ho capito la cosa, ma nel 2007 c'era un gruppo che ha lavorato
per dare degli indirizzi. Nel corso del 2009, con la deliberazione
n. 1290 dell'8 maggio 2009, la Giunta regionale ha invece affidato
uno specifico incarico di consulenza per l'aggiornamento del piano
di bacino di traffico per il periodo 2010-2019. Attualmente c'è una
bozza che è oggetto di valutazione con tutte le parti interessate
prima della sua stesura definitiva e del necessario passaggio in
Consiglio regionale; su questo abbiamo avuto degli incontri con la
Sovrintendenza anche ad oggi uno dei settori che ha la prevalenza
dal punto di vista dell'utenza è il trasporto scolastico, poi ci
sono degli incontri che abbiamo con i lavoratori, ma lì abbiamo
meno criticità. C'è un confronto serrato anche per poter mettere a
sistema tutti quei servizi innovativi che sono rappresentati dai
servizi a chiamata, sono rappresentati da Allô Bus, da Allô Nuit.
Tutto questo non è indifferente, perché il servizio è individuale,
specifico, ma ha la necessità di avere una certa organicità nella
sua effettuazione e non necessariamente è un servizio che fa
risparmiare. È un servizio più puntuale, che dà delle risposte più
precise alla popolazione, ma non è che costa poco; il servizio Allô
Nuit è un servizio molto costoso, non è costoso per l'utenza, ma è
costoso nel complesso, quindi bisognerà ragionare su questo.
Nella seconda domanda si chiede di potenziare l'offerta di
trasporto pubblico. La proposta di aggiornamento del nuovo piano -
faccio delle anticipazioni, ma avremo modo di confrontarci in
Commissione e in Consiglio - parte da una revisione della normativa
regionale che regola il settore: la n. 29/1997, con l'intento di
rendere la gestione del servizio di trasporto pubblico più elastica
e flessibile, favorendo una maggiore partecipazione dei soggetti di
volta in volta coinvolti. Ad oggi, per esempio, è possibile creare
dei servizi a pagamento cofinanziati solo per lo
ski bus
e
il
track bus
, che sono servizi specifici invernali; per
tutta un'altra serie di servizi non è possibile. Ma proprio perché
ho l'altro aspetto dell'Assessorato (quello del turismo), mi sono
già confrontato con operatori e albergatori che potrebbero essere
disponibili a mettere delle risorse per cofinanziare. Ad oggi la
legge non lo consente, quindi nella revisione vorremmo andare anche
in questa direzione: creare delle sinergie fra pubblico e privato e
laddove possono esserci delle necessità gli albergatori, anziché
mettere in piedi navette con dei costi individuali, fare dei
ragionamenti più generali. Più in generale il piano prevederà una
razionalizzazione complessiva dei servizi con il potenziamento di
alcune linee laddove si sono registrate carenze e l'ottimizzazione
dei servizi risultati sottoutilizzati o eccessivi. L'intento è
quello di definire un progetto di una nuova rete di servizi di
trasporto pubblico caratterizzata da una maggiore regolarizzazione
e da un'integrazione funzionale e orari di servizi.
Nella seconda domanda lei fa riferimento al trasporto pubblico
ferroviario: lì abbiamo di nuovo la dolente spina, perché finché
non avremo le norme di attuazione e finché non avremo un ruolo
diventerà difficile e, se posso essere magari non particolarmente
positivo ma realista, prima di vedere migliorare il trasporto
ferroviario passeranno anni. Ho avuto modo di confrontarmi con le
ferrovie già solo per avere un treno... oggi se avessimo dei
quattrini e dovessimo andare a chiedere un treno nuovo... me lo
consegnerebbero fra tre, quattro anni. Tre, quattro anni per avere
un treno e il treno è l'ultimo dei tasselli, ossia per avere il
treno devi avere tutto un sistema, i binari, quindi vedete abbiamo
chiuso un accordo di programma quadro ancora con il "Governo
Prodi", ma - ne ha parlato stamani il Presidente - non abbiamo
fatto ancora un euro di lavoro. Lunetta di Chivasso e tutta una
serie di altri interventi: le uniche cose che sono fatte sono cose
fatte con soldi nostri dove abbiamo eliminato alcuni passaggi a
livello; non è cosa da poco, perché il passaggio a livello è un
problema soprattutto d'inverno, perché con le interferenze, qualora
non dovesse funzionare, il treno si ferma, perché le disposizioni
sono queste.
Per quanto riguarda la trasmissione del nuovo piano in tempo
utile all'approvazione del 1° gennaio 2010, stiamo lavorando sul
tema, però introduco una riflessione che sarà ripresa anche nel
Governo regionale, perché abbiamo una situazione dove il piano di
bacino di traffico scade al 31 dicembre 2009, ma l'appalto con i
concessionari scade alla fine del 2010. Rischieremmo quindi di
trovarci con un piano di bacino di traffico approvato dal 1°
gennaio 2010, ma con i contratti con le autolinee che scadono il 31
dicembre 2010; allora o il piano di bacino di traffico diventa
lettera morta perché, oggi come oggi, l'appalto è concepito con dei
concessionari dove ci sono cinque sub-ambiti più il tratto
centrale, che onestamente dalle prime valutazioni abbiamo ritenuto
un po' esageratamente elaborato con delle sovrapposizioni. Voi
trovate dei sub-ambiti dove ci sono una serie di tratte che si
raddoppiano, con delle inefficienze; qua va sicuramente rivisto,
quindi al Consiglio regionale sicuramente arriveremo prima della
fine dell'anno, ma stiamo valutando se contestualmente all'analisi
del piano di bacino di traffico non vi sia la proposta di portare
ad allineare le due scadenze, ossia il piano di bacino di traffico
e l'appalto, anche perché l'appalto deve tener conto delle
indicazioni del piano di bacino di traffico. Sicuramente arriveremo
in Consiglio regionale con delle valutazioni in modo da condividere
la filosofia, ora sul fatto le ho rappresentato semplicemente
questo problema del disallineamento delle due cose, però avremo
modo di confrontarci sia in Commissione, sia in Consiglio.
Condividiamo comunque l'impostazione e il ragionamento di
fondo.
Presidente
- La parola alla Consigliera Carmela
Fontana.
Fontana (PD)
- Ringrazio l'Assessore. Visto quello che mi
ha detto, che comunque è in discussione e che si sta lavorando, mi
ritengo soddisfatta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK