Consiglio Regionale della Valle d'Aosta - Oggetto del Consiglio n. 931 del 17 dicembre 2014 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
FINANZA REGIONALE E LOCALE
Partecipazioni azionarie regionali
TRASPORTI E VIABILITÀ
Trasporti
Autostrade e trafori alpini
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 931 del 17 dicembre 2014 - Resoconto
OGGETTO N. 931/XIV - Approvazione di risoluzione: "Impegno
nei confronti dei rappresentanti di nomina regionale nelle società
SAV e RAV per l'adozione di provvedimenti volti al contenimento e
alla riduzione dei pedaggi autostradali".
Presidente -
La parola al collega Bertschy.
Bertschy (UVP) -
Grazie Presidente.
Non poteva mancare, in conclusione di questo anno, una bella
risoluzione sull'autostrada, che sta a cuore a tutti noi come tutto
il tema dei trasporti. Ricominceremo credo con i primi Consigli
dell'anno nuovo, con il Consiglio straordinario, abbiamo definito
poc'anzi in IV Commissione un po' il percorso che ci porterà al
Consiglio straordinario sui trasporti, e credo che sarà un percorso
interessante perché ci permetterà, a distanza di qualche anno da
alcune scelte, di focalizzare nuovamente la nostra attenzione,
soprattutto di determinare nuove scelte, nuovi indirizzi.
Sull'autostrada, però, come gruppi di opposizione abbiamo voluto
porre questa ultima risoluzione perché politicamente riteniamo che,
ancora una volta, vada ribadito che la Regione Valle d'Aosta, che
noi valdostani non intendiamo più subire i soprusi che le società
autostradali, anche in accordo col Ministero, hanno fatto in questi
ultimi anni; soprusi che evidentemente hanno un'origine di tipo
economico, che può anche avere la sua sostenibilità per il profilo
aziendale, ma che per gli interessi dei valdostani e per l'economia
dei valdostani e dello sviluppo economico della nostra Regione non
possono essere assolutamente tollerati e vanno combattuti con
estrema determinazione. Quello che portiamo oggi all'attenzione è
quello che è successo negli ultimi anni, il fatto che ci si ritrova
il primo giorno dell'anno a prendere l'autostrada con il balzello
che si è verificato, un balzello che a volte è un bel balzo triplo,
a volte è stato un balzello un po' più limitato, però vogliamo
ribadire che in questa fase, dove abbiamo audito i nostri
rappresentanti, dove stiamo determinando nuove...speriamo nuove
politiche a riguardo della gestione delle autostrade, seppur con la
nostra rappresentanza di minoranza, vogliamo ribadire che non
possiamo tollerare nuovi aumenti nel 2015.
Siamo in attesa delle determinazioni del piano tariffario di
investimenti 2014-18. I nostri rappresentanti ci hanno detto che ci
stanno lavorando, ma non hanno più dato notizia dello stato di
questi investimenti; chiediamo loro, almeno a loro, di far sì che
il 1° gennaio 2015 quanto meno non ci siano aumenti
sull'autostrada, e nell'impegno si ribadisce intanto il fatto che
si lavori in questi piani tariffari a riduzione del costo dei
pedaggi, notevole riduzione, e a nuove formule di abbonamento. Non
più tardi di ieri l'Associazione albergatori ha ribadito quali
problemi determina il costo della nostra autostrada, non passa
occasione che il problema dei trasporti non venga sollevato. Oggi,
con questa risoluzione, vogliamo continuare a far sentire la voce
forte del Consiglio regionale al riguardo, che è la voce di chi
deve difendere gli interessi dei valdostani, soprattutto in questo
momento di crisi economica, dove è fondamentale non perdere nessuna
occasione per difendere, appunto, le nostre possibilità di
sviluppo, il nostro diritto alla mobilità. Quindi speriamo, a nome
del gruppo UVP, a nome dei gruppi di opposizione, che questa
risoluzione possa trovare la vostra soddisfazione per avere una
forza politica maggiore e per poterla portare all'interno del
Consiglio di amministrazione delle due società.
Presidente -
Grazie collega. Altri che chiedono la
parola? Non vedo altre richieste di intervento. La parola al
collega Chatrian.
Chatrian (ALPE)
- Sì, grazie Presidente.
Ieri, con la collega Morelli, abbiamo partecipato all'Assemblea
dei nostri albergatori, l'ADAVA, e il tema affrontato all'interno
dell'assemblea, il dibattito, è stato proprio tutto concentrato
sull'accessibilità della nostra Regione. Penso che questa
risoluzione, che abbiamo presentato insieme ai colleghi degli altri
gruppi di opposizione, vada proprio in questa direzione: quella di
rilanciare i nostri rappresentanti di nomina regionale che da una
parte devono mettersi di traverso agli aumenti tariffari e
dall'altra, però, al di là di essere solo nominati
dall'Amministrazione regionale, devono trovare nuove soluzioni, non
facili, che ben sappiamo, ben sappiamo non facili.
Penso che la parte forse più interessante è quella, a nostro
avviso, dove abbiamo soprattutto delle percentuali importanti - non
maggioritarie, ma importanti - e corre l'obbligo di reperire
soluzioni alternative, reperire idee, reperire possibilità che
vadano a riabbassare e abbassare le tariffe inaccessibili,
improponibili, in un momento dove la situazione è vicina al
tracollo per quanto riguarda la disponibilità generale dei
residenti e dei potenziali ospiti che decideranno, nei prossimi
mesi, di venire in villeggiatura in Valle d'Aosta. Suddivido le due
categorie...perché? Perché la prima, per quanto riguarda i
residenti, per chi non abita nella conurbazione tra Sarre e Quart,
praticamente viaggiare sulla statale in questo momento da Verrès
fino ad Aosta vuol dire metterci decine e decine di minuti per
raggiungere il nostro capoluogo di Regione, poiché il singolo
cittadino non può più permettersi, visti i costi, di utilizzare
l'autostrada. Ecco, penso che la politica su questo debba dare al
più presto delle risposte e, come abbiamo ben scritto all'interno
di questa risoluzione, i nostri rappresentanti di nomina regionale
devono battersi per trovare delle soluzioni. Per quanto riguarda
invece il discorso turistico, a maggior ragione, vista la
situazione, visto il fatto che non siamo competitivi rispetto ai
nostri primi
competitor
sul mercato turistico...io cito
sempre i nostri
competitor
primari, Südtirol e Trentino,
dove l'autostrada costa meno della metà a chilometro...quindi anche
questo, in questo momento, porta a far decidere comunque le vacanze
ai nostri potenziali ospiti. Mai come in questo momento, a nostro
avviso, noi dobbiamo, come dicevo prima, sollecitare/obbligare i
nostri nominati a reperire soluzioni alternative e idee da mettere
sul tavolo.
Sosterremo quindi questa risoluzione che abbiamo firmato con gli
altri gruppi di minoranza. Grazie.
Presidente
- Grazie collega Chatrian. La parola al
collega Donzel.
Donzel (PD-SIN.VDA)
- Grazie Presidente.
Bene hanno fatto i colleghi dell'opposizione a sottoporci questa
risoluzione a cui noi abbiamo prontamente aderito, perché è una
battaglia di quelle di lungo periodo, insomma; abbiamo appena
approvato una risoluzione congiuntamente che dimostra come delle
battaglie di lungo periodo, quando si riesce a far squadra, quando
si riesce a far capire le ragioni, prima o poi sboccano anche in
soluzioni utili che hanno delle ripercussioni positive, non per le
nostre dinamiche di rapporti di forze politiche, ma hanno
ripercussioni positive per i cittadini e sono degli obiettivi
importanti da raggiungere. Quindi ancor di più questa questione,
che riguarda un pezzo del dibattito dei trasporti che poi
sicuramente verrà ripreso nel Consiglio tematico che saremo
impegnati ad affrontare, ecco, questa questione dell'autostrada è
veramente dirimente sotto tantissimi profili. Intanto c'è il
profilo regionale...quante volte diciamo: "dobbiamo riaffermare le
nostre competenze, dobbiamo riaffermare il nostro ruolo di
valdostani"...ebbene, ci sono dei temi concreti su cui si deve
giocare questa partita, e uno di questi è appunto quello
dell'autostrada, in cui la presenza maggioritaria in alcuni
Consigli di amministrazione, una presenza comunque significativa
consistente nel Consiglio di amministrazione della SAV, non ha mai
portato quel contributo, quella posizione determinante della Valle
d'Aosta riguardo alle questioni tariffarie. È chiaro che la partita
è molto complessa, si gioca anche su tavoli nazionali, governativi,
è una partita indispensabile da giocare, intanto per il ruolo
strategico che ha comunque il traforo, il traforo del Monte Bianco
è comunque un'importante via di trasporto, consente di avere dei
rapporti importanti con l'estero, non solo per la Valle d'Aosta, ma
per tutto il Paese Italia, il nord d'Italia, anche se l'area del
Canavese in questo momento...diciamo che un po' subisce duramente
la crisi economica, ma è comunque un'area che ha una storia
industriale come la Provincia di Torino; quindi questo traforo
rimane un traforo che va guardato con attenzione e interesse dal
punto di vista economico anche a livello nazionale. Noi abbiamo
pertanto un'esigenza territoriale-locale e c'è un'esigenza
nazionale rispetto alla necessità di rendere accessibili queste vie
di comunicazione.
Per quanto riguarda i valdostani (l'abbiamo detto più volte), il
fatto che si concentrano nella città di Aosta alcuni servizi
essenziali, primo fra tutti l'ospedale, servizio vitale per i
valdostani, rende indispensabile, per quelli che abitano nelle
valli laterali della Bassa Valle e anche dell'Alta Valle, alle
volte, l'utilizzo dell'autostrada, perché la statale è
particolarmente intasata dal traffico e quindi ovviamente ci
vogliono...alle volte nelle ore di punta è davvero difficile
raggiungere il capoluogo regionale, mentre invece l'autostrada
consentirebbe di ridurre i tempi.
Poi c'è tutto il discorso delle imprese, in particolare delle
piccole imprese valdostane, degli artigiani, di quelli che si
alzano alle 5-6 del mattino per raggiungere un luogo di lavoro e
che potrebbero usufruire dell'autostrada per svolgere la loro
attività e, invece, visti i costi, non lo possono fare; quindi
questa cosa deprime la possibilità di sviluppo in Valle d'Aosta,
che già è reso difficile dalla crisi.
E poi l'aspetto più clamoroso: siamo una Regione turistica,
siamo una Regione turistica dove il peso delle seconde case è
particolarmente incisivo e quindi il fatto che l'autostrada abbia
questi costi sta rendendo anche, da parte di numerose famiglie,
meno interessante venire saltuariamente nei weekend; quindi anche
chi è magari proprietario di una seconda casa o potrebbe andare in
una seconda casa non lo fa con la regolarità con cui lo faceva
prima, proprio perché a incidere non è la crisi economica
regionale, nazionale ed internazionale, ma è anche il costo
dell'autostrada. Quindi, con un'autostrada così costosa, stiamo
danneggiando fortemente anche le ricadute turistiche. Noi sappiamo
che comunque gli impianti sciistici hanno dei costi che sono resi
tali perché certi impianti, certe piste rendono necessario tenere
comunque significativo e adeguato il prezzo del biglietto dello
sci, ma se a questo si somma il costo dell'autostrada diventa
davvero improponibile venire a sciare in Valle d'Aosta, quindi da
questo punto di vista delle soluzioni vanno trovate. Ci vuole
magari anche un po' più di coraggio nell'affrontare questa
situazione, cosa che in passato i Consigli di amministrazione non
hanno avuto. Speriamo che questa risoluzione sia...come dire? il
"la" che c'è stato per esempio nel settore dell'agricoltura, dove
si è partiti da una risoluzione e poi si è arrivati alla soluzione
di un problema.
Presidente -
Grazie collega Donzel. Se non ci sono altri,
la parola all'Assessore Marguerettaz.
Marguerettaz (UV) -
Grazie.
Sicuramente non per ripetermi, ma per ribadire che questo tema è
un tema che, come ha detto Bertschy, è patrimonio di tutto il
Consiglio; non credo ci sia nessuno che agisca e lavori per
incrementare il costo dei pedaggi.
Ora, mi pare che una risoluzione che arriva alla fine dell'anno
possa essere condivisa per rimarcare quello che è un pensiero, un
sentimento condiviso dal Consiglio regionale. È stato già detto
quando è stata presentata la risoluzione che questi aumenti, questi
meccanismi non necessariamente sono riconducibili alla volontà di
coloro che in questo momento amministrano, perché le autostrade
sono state costruite sulla base di concessioni che hanno, al loro
interno, dei procedimenti e degli automatismi che dobbiamo andare a
rimettere in discussione. Ovviamente il ragionamento è un
ragionamento ampio, si parla di potenziali allungamenti delle
concessioni affinché il piano di rientro diventi più morbido, si
parla di gestioni, modalità di gestione che consentano di fare dei
risparmi, magari ricorrendo di più al mercato rispetto agli appalti
con le società
in house
, con gli affidamenti alle società
in house
, quindi gli argomenti sono molto impegnativi.
Nel votare questa risoluzione, bisogna essere anche
sufficientemente consapevoli del fatto che gli interessi della
società sono diversi rispetto agli interessi dei soci, e quindi non
è sufficiente dire che bisogna diminuire le tariffe, bisogna
riuscire a creare un meccanismo affinché la diminuzione delle
tariffe possa essere uno strumento per aumentare i ricavi, e come
si può diminuendo le tariffe aumentare i ricavi? Aumentando il
numero dei passaggi, ovviamente, quindi creare una politica
tariffaria che consenta un maggiore utilizzo dell'autostrada con
delle tariffe più contenute. Sono tuttavia attività non banali.
Mi permetto, prima del termine della discussione generale,
proprio ricordando come hanno già fatto i colleghi quella che è
stata la manifestazione di ieri dell'Associazione albergatori, per
chiedere se è possibile introdurre, nell'ambito della risoluzione,
una formula che, oltre ai valdostani, oltre ai residenti, coinvolga
i turisti; quindi tutto da verificare, come peraltro le altre
attività, però, quando parliamo di
"nuove migliori formule di
abbonamento"
, per i residenti e per i lavoratori già abbiamo
fatto, quindi non è che su questo argomento siamo rimasti
inerti...poi si può sempre fare di più e di meglio. Per i
residenti, il tratto della tangenziale è un tratto su cui c'è una
ripartizione di costi tra i vari gestori e l'Amministrazione
regionale, e quindi i residenti tutti beneficiano di questo
vantaggio. Per i lavoratori in Valle d'Aosta abbiamo la famosa
formula che sostanzialmente dimezza il costo; questa dizione
riguarda tutti i residenti, proprio per dare un segnale, perché
ricordiamoci che le formule possono essere diverse, ma capite che
tutta una serie di attività si reggono anche sui turisti che hanno
una certa frequenza, per i pendolari.
Chiederei quindi ai proponenti di condividere un inserimento,
quando parliamo di
"migliori formule di abbonamento per i
valdostani"
...e per i turisti, magari se vogliamo mettere
"e
per i turisti abituali"
, per dare un segnale più puntuale,
perché poi diventa magari difficile capire chi è un turista...però
il discorso era questo. Quindi, se i colleghi vogliono accoglierlo,
io penso, con tutte le precisazioni che ho avuto modo di fare, che
questa risoluzione possa essere accolta.
Presidente -
La parola al collega Bertschy.
Bertschy (UVP) -
La risoluzione nel secondo impegno
contiene già politicamente quanto lei intende sottolineare e
rimarcare, ma non c'è nessun problema, credo, perché è un argomento
che sta a cuore a tutti. Il primo impegno è per una politica di
riduzione dei costi dei pedaggi che è generico per tutti, nel senso
che l'autostrada deve costare meno. Al secondo impegno,
"nonché
nuove e migliori formule di abbonamento per i valdostani"
, se
"e per i turisti..."
intende aggiungerlo lì, non c'è
problema. Per noi si tratta di diminuire i costi del pedaggio
dell'autostrada, e quindi questo è generalizzato per ogni tipo di
traffico, e nel secondo impegno, dove si parla di abbonamenti, si
può specificare che vada anche...quindi vediamo come si può
scrivere o come lo volete emendare. Non possiamo che essere
d'accordo, perché va nella direzione che l'autostrada non diventi
un ostacolo al nostro sviluppo, quindi ben venga, ecco.
Un'ultima precisazione: noi ci poniamo sempre il problema che la
Società Autostrade svolga al meglio il suo lavoro, ma soprattutto
che gestisca le sue quote per raggiungere il maggiore
profitto...eh, il maggiore profitto...proviamo una volta a pensare
se la Valle d'Aosta non deve cominciare a dire che, gestendo così
le quote, il maggiore profitto della Valle d'Aosta è andato
scendendo in questi anni, e allora che la Valle d'Aosta cominci a
dire, al di là delle quote che ha lì dentro, che il proprio
profitto ha avuto dei danni a causa della politica tariffaria di
profitto che insegue il solo profitto della società autostradale,
che quindi non si interessa del bene comune della Valle d'Aosta!
Allora questo è il discorso politico che noi dobbiamo fare, che non
è un discorso amministrativo da Codice civile, però che va fatto
pesare, perché non è più possibile...poi, certo che, ricondotto
all'interno di un consiglio di amministrazione, conosciamo i
limiti, conosciamo i problemi dei nostri rappresentanti e non
vogliamo assolutamente andare oltre a questo, però siamo 128 mila
abitanti e abbiamo un'autostrada che ci ha tagliato in due il
territorio; è un'autostrada che, se gestita così, crea dei problemi
alla nostra economia, crea dei problemi alla nostra mobilità, e il
traffico - com'è stato ricordato - è diventato un ostacolo forte
per i valdostani, per raggiungere il posto di lavoro e tutto quello
che ne è collegato. Quindi, anche in questo senso, non è questo il
documento che poi porteremo all'approvazione nel Consiglio
straordinario, che sarà molto più articolato, sarà un documento che
conterrà anche degli indirizzi diversi, però questo è un documento
che voleva solo far rimarcare il fatto che dal 1° gennaio, se è
aumentata l'autostrada, quanto meno il Consiglio regionale si è
attivato per tempo e che i nostri rappresentanti hanno fatto
qualche cosa perché questo non avvenga.
Presidente
- Grazie collega. Se abbiamo percepito le
volontà, nella penultima riga, dopo
"per i valdostani"
si
aggiunge
"e per i turisti abituali"
, quindi metteremmo in
votazione il testo così sub-emendato. Prego i colleghi di procedere
nella votazione. La votazione è aperta. Un attimo solo, prima di
lasciare l'aula. Votazione chiusa.
Presenti: 33
Votanti: 33
Favorevoli: 33
Il Consiglio approva all'unanimità.
Colleghi, a nome e per conto dei cinque membri dell'Ufficio di
Presidenza, vi invitiamo nella sala commissioni per un saluto
augurale; inviteremmo anche i giornalisti presenti in sala stampa,
come il personale in servizio in questo momento. Grazie e buon
proseguimento della giornata.
---
L'adunanza termina alle ore 19,10.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK