Consiglio Regionale della Valle d'Aosta - Oggetto del Consiglio n. 1213 del 26 maggio 2010 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ISTRUZIONE PUBBLICA
Personale docente e non docente
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1213 del 26 maggio 2010 - Resoconto
OGGETTO N. 1213/XIII - Interpellanza: "Pensionamento
d'ufficio di alcuni dirigenti scolastici in attuazione della legge
133/2008".
Interpellanza
Preso atto che sono stati pensionati d'ufficio tre dirigenti
scolastici con 40 anni di contributi versati, applicando alla
lettera la specifica direttiva ministeriale n. 94 del 4 dicembre
2009, in attuazione dell'articolo 72 della legge 133/2008 del
Ministro Brunetta;
Atteso che per procedere a tale applicazione per i dirigenti
scolastici devono concorrere alcune condizioni, quali l'inesistenza
di esuberi nel triennio 2009-2011, l'assenza di contenzioso e
l'esperienza professionale maturata;
Riscontrato che tali condizioni non paiono
sussistere;
il sottoscritto Consigliere regionale
Interpella
l'Assessore competente per conoscere se intenda esplicitare
le ragioni del provvedimento.
F.to: Donzel
Président
- La parole au Conseiller Donzel.
Donzel (PD)
- Egregio Presidente, cari colleghi,
intervengo su un argomento che ci ha interessato anche altre volte,
che riguarda l'applicazione della legge n. 133/2008 del Ministro
Brunetta, in merito in particolare all'attuazione dell'articolo
72.
Abbiamo peraltro, in discussione anche in aula, condiviso con
altri colleghi che il personale che raggiungeva i 40 anni di età, e
io sono uno di quelli che ha sostenuto questa idea, fosse opportuno
collocarlo in pensione per creare spazio ad altri lavoratori;
quindi da questo punto di vista è un provvedimento che, se
applicato correttamente, ha una sua logica. Però la direttiva
ministeriale n. 94/2009 che illustra la procedura per
l'applicazione dell'articolo 72 all'interno della scuola, in
particolare del comparto della dirigenza, mette alcuni paletti per
rendere applicabile alla lettera questo provvedimento e i paletti
sono quelli che, se in un settore ci sono degli esuberi,
assolutamente non vado a tenere in servizio del personale quando ho
delle persone in esubero, quindi mando via quelli di 40 anni per
ridurre l'esubero; oppure ci sono dei contenziosi in atto, quindi
ci sono dei dirigenti che hanno delle condizioni... è il caso di
allontanarli; oppure sono persone che non hanno una qualità
professionale, hanno ricevuto dei richiami, è un motivo per dire:
"è il caso che questa persona vada in pensione".
Nel nostro caso non pare sussistano queste condizioni previste
dalla direttiva; peraltro, nelle scuole della Valle d'Aosta, si
verrebbe in alcuni casi a verificare una situazione non virtuosa,
cioè che anziché ogni istituzione scolastica prevista dal nostro
particolare ordinamento regionale abbia un suo dirigente... noi
abbiamo dirigenti che hanno il meccanismo della reggenza, cioè non
seguono solo la loro scuola, ma ne seguono anche un'altra. Allora,
nulla da dire su quelli che svolgono questo lavoro, che ce la
mettono tutta, che lo fanno bene, non è un richiamo al fatto che le
scuole che hanno una reggenza non sono gestite bene, ma lo dice il
termine stesso, "reggenza",... non è l'optimum! L'optimum è avere
per ogni istituzione il suo specifico dirigente scolastico. Ora,
questa condizione che si viene a creare in Valle d'Aosta è una
condizione che non esito a definire peggiorativa, per cui chiedo
all'Assessore se intende chiarire le ragioni di questa zelante
applicazione della solita "legge Brunetta", perché anche in questo
caso meritava una riflessione maggiore l'applicazione
tout
court
della legge.
Président
- La parole à l'Assesseur à l'éducation et à la
culture, Laurent Viérin.
Viérin L. (UV)
- Merci, M. le Président.
In via preliminare va sottolineato che, ai sensi dell'articolo 2
del decreto del Presidente della Repubblica n. 861/1975 al
personale dirigente scolastico, appartenente ai ruoli regionali
della Valle d'Aosta si applicano, per quanto concerne lo stato
giuridico e il trattamento economico di carriera, le norme vigenti
per il corrispondente personale degli istituti e delle scuole
funzionanti nel restante territorio dello Stato. Appare pertanto
ovvio che questa Amministrazione debba applicare integralmente le
disposizioni e le direttive emanate in materia dal MIUR.
La direttiva n. 94/2009 reca disposizioni specifiche per il
personale dirigente scolastico, che stabiliscono:
a) l'obbligo per l'amministrazione di esplicitare la decisione
di avvalersi della facoltà di recesso di cui all'articolo 72 comma
11 della legge n. 133/2008 negli atti di conferimento degli
incarichi conferiti successivamente all'entrata in vigore della
legge stessa;
b) le condizioni in presenza delle quali la risoluzione del
rapporto di lavoro va comunque disposta anche nel caso di incarichi
in essere privi di tale esplicitazione;
c) le ragioni che possono consentire all'amministrazione di
soprassedere, pur in presenza della suddetta esplicitazione alla
risoluzione del rapporto di lavoro, al raggiungimento del 40° anno
di anzianità contributiva.
Posto che quest'amministrazione ha regolarmente ottemperato
all'obbligo del punto a), dichiarando formalmente di avvalersi
della facoltà di recesso nei provvedimenti adottati in data 15
luglio 2009 con cui gli incarichi dirigenziali di tutti i dirigenti
regionali sono stati prorogati fino al 31 agosto 2010, risulta del
tutto irrilevante la presenza o meno delle condizioni di quel
precedente punto b) richiamate dall'interpellante, in quanto le
stesse si riferiscono esclusivamente all'eventualità della
risoluzione dei rapporti di lavoro, riferiti ad incarichi in essere
conferiti con atti privi dell'esplicitazione della suddetta volontà
di recesso. Ferma restando la loro irrilevanza nel caso in specie,
appare comunque opportuno evidenziare come tali condizioni non
siano affatto quelle riportate dal collega, cioè l'inesistenza di
esuberi nel triennio 2009-2011, l'assenza di contenzioso e
l'esperienza professionale maturata, bensì la sussistenza di
situazioni di esubero conseguenti alla razionalizzazione della rete
scolastica nel triennio 2009-2011 e la valutazione negativa della
consistenza e qualità del servizio prestato dal dirigente
interessato.
Nella fattispecie in questione, all'Amministrazione è data solo
la facoltà di verificare l'eventuale ricorrenza di ragioni atte a
consentirle di non procedere alla risoluzione del rapporto di
lavoro, ragioni che possono essere esclusivamente quelle
espressamente individuate dalla sopraccitata direttiva, cioè:
l'entità degli uffici dirigenziali vacanti per i quali si dovrebbe
far ricorso all'istituto della reggenza; la sussistenza di
particolari situazioni che rendano opportuna la continuità di
direzione da parte degli attuali titolari, anche in ragione di
professionalità ed esperienza; la mancanza nelle graduatorie di
aspiranti alla nomina di dirigente scolastico. In proposito si è
accertato che: i posti dirigenziali che si renderanno vacanti dal
1° settembre 2010 troveranno integrale copertura mediante
assunzione del personale incluso nelle graduatorie vigenti,
pertanto deve escludersi l'eventualità del ricorso all'istituto
della reggenza - contrariamente a quello che lei diceva - per la
copertura dei posti vacanti, dovrà infatti ricorrersi a tale
istituto esclusivamente per la sostituzione di dirigenti titolari
temporaneamente impiegati in altre attività; nel contesto
strutturale, organizzativo e operativo delle istituzioni
scolastiche cui sono preposti i dirigenti interessati non emergono
situazioni di particolarità o specificità oggettivamente
documentabili, tali da rendere necessaria la continuità della
direzione da parte dell'attuale titolare; il numero degli aspiranti
inclusi nelle graduatorie regionali per la nomina a dirigente
scolastico risulta essere sufficiente a garantire la copertura di
tutti i posti vacanti, quindi nessuna reggenza. Ciò stante,
l'Amministrazione ha regolarmente proceduto nel senso previsto dai
sopraccitati provvedimenti ad incarico dirigenziale, disponendo,
previo il prescritto preavviso, la risoluzione del rapporto di
lavoro dei dirigenti scolastici che hanno compiuto l'anzianità
massima contributiva.
Per quanto riguarda la richiesta dell'interpellante di conoscere
se l'Assessore alla cultura intenda esplicitare le ragioni dei
provvedimenti adottati dall'Amministrazione, segnalo che la
motivazione della risoluzione - compimento del 40° anno - è stata
regolarmente comunicata ai singoli interessati, sia in sede di
conferimento dell'incarico, sia con apposita nota individuale nel
rispetto del prescritto preavviso di sei mesi, mentre l'assenza dei
presupposti per la mancata risoluzione è stata dettagliatamente
illustrata agli interessati parte delle organizzazioni sindacali in
esito a specifica richiesta avanzata dagli stessi.
Vorrei in conclusione aggiungere che - io riprendo la sua parte
iniziale del suo intervento - credo fermamente che anche nel mondo
della scuola ci sia la necessità, appurate le questioni tecniche,
di possibilità di avere un ricambio generazionale che dia la
possibilità anche ai giovani di occupare posti dopo il compimento
del 40° anno di lavoro da parte di chi opera nella scuola; quindi
anche nella scuola è giusto che ci sia questa possibilità.
Président
- La parole au Conseiller Donzel.
Donzel (PD)
- Ringrazio l'Assessore per il suo
chiarimento in "burocratichese", che non ha consentito a quelli che
non sono addetti ai lavori di cogliere l'essenza della
questione.
Non volevamo mettere in discussione che c'erano norme di
riferimento e che esse venivano applicate, ma che le modalità con
cui si procedeva all'applicazione determinavano delle situazioni
che non sono quelle che mirano a garantire la qualità del servizio
scolastico. Dopodiché è chiaro che con alcuni giochi tecnici di
incastri e di spostamenti di personale arriviamo a dire che la
reggenza non è legata al fatto che delle persone vanno in pensione,
ma legata al fatto che delle persone, che dovrebbero fare il
dirigente, sono distaccate a fare altre attività. Resta il fatto
che la reggenza permane nella scuola valdostana e non è un esempio
di qualità!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK