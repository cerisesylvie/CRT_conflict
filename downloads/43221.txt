Consiglio Regionale della Valle d'Aosta - Oggetto del Consiglio n. 649 del 27 maggio 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Assistenza socio-sanitaria
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 649 del 27 maggio 2021 - Resoconto
OGGETTO N. 649/XVI - Interpellanza: "Oneri per l'assistenza
di pazienti affetti da gravi disabilità ricoverati presso le RSA
del territorio".
Bertin (Presidente)
- Punto n. 58. Per l'illustrazione,
consigliere Sammaritani.
Sammaritani (LEGA VDA) -
Torniamo in ambito di diritti
sociali, di questioni anche molto delicate che riguardano persone
in situazioni di difficoltà per motivi sanitari, e ci riferiamo
appunto agli ospiti delle RSA valdostane, perché abbiamo ricevuto
varie segnalazioni da parte di sindacati e di famigliari di ospiti
delle RSA valdostane che riferiscono di richieste di pagamento
delle rette da parte delle strutture in cui sono ricoverate queste
persone affette da gravi patologie, come per esempio l'Alzheimer e
la schizofrenia.
Richiamando alla mente quanto afferma la Corte Costituzionale,
cioè che l'attività sanitaria e socio-sanitaria a favore di anziani
non autosufficienti è elencata fra i livelli essenziali di
assistenza sanitaria dal Decreto del Presidente del Consiglio dei
Ministri del 29 novembre 2001 e che tra coloro che non sono
autosufficienti rientrano le persone anziane o disabili che non
possono provvedere alla cura della propria persona e mantenere una
normale vita di relazione senza l'aiuto determinante di altri;
ricordato poi a noi stessi il consolidato orientamento
giurisprudenziale sia delle Corti di merito, e qui abbiamo citato
vari Tar del Piemonte, Tribunali ordinari di Verona, di Rovigo, di
Monza eccetera, Corti d'Appello, ma anche della giurisprudenza di
legittimità, tra le altre c'è anche una pronuncia della Cassazione
a Sezioni Unite del 1993, quindi piuttosto risalente ma ancora più
recenti invece del 2014, per esempio, nonché quella amministrativa,
perché abbiamo anche sentenze del Consiglio di Stato; quindi questa
giurisprudenza ritiene che nei casi di degenza presso strutture di
ricovero, come anche le Case di riposo, per i pazienti affetti da
gravi disabilità la prestazione sanitaria è sempre a carico del
sistema sanitario nazionale, poiché tale prestazione medica risulta
prevalente rispetto alla prestazione meramente
socio-assistenziale.
Allora interpelliamo l'Assessore per conoscere se il Governo
regionale sia a conoscenza del numero dei pazienti - affetti da
Alzheimer, schizofrenia e altri gravi patologie che escludano
l'autosufficienza - ricoverati presso le RSA aventi sedi in Valle
d'Aosta; se il Governo regionale sia informato delle richieste di
pagamento della retta mensile rivolta ai pazienti affetti da queste
gravi patologie e ai loro familiari da parte delle strutture sul
territorio valdostano e quale sia l'intendimento del Governo
regionale e dell'Azienda USL Valle d'Aosta per far sì che tali
pazienti e i loro familiari siano tenuti a pagare le rette mensili
per l'assistenza a loro prestata nel rispetto delle pronunce
giurisprudenziali di merito e di legittimità sopra richiamate.
Presidente -
Per la risposta, l'assessore Barmasse.
Barmasse (UV) -
Con riferimento all'oggetto
dell'interpellanza, è anzitutto necessario riaffermare il principio
dei LEA i quali, come è noto, in quanto a livelli essenziali di
assistenza rappresentano le prestazioni e i servizi che il sistema
sanitario regionale è tenuto a fornire e a garantire a tutti i
cittadini gratuitamente, per mezzo delle risorse pubbliche,
raccolte attraverso la fiscalità generale o dietro pagamento di una
quota di compartecipazione alla spesa sanitaria.
In relazione ai LEA è oggi necessario fare unicamente
riferimento al Dpcm 12 gennaio 2017 il quale ha definito e
aggiornato i livelli essenziali di assistenza, sostituendo
integralmente il Dpcm 29 novembre 2001, citato nelle premesse
dell'interpellanza.
L'articolo 29 del suddetto Dpcm 2017 tratta dell'assistenza
residenziale extraospedaliera a elevato impegno sanitario,
trattamenti intensivi e prolungati.
L'articolo 30 tratta invece dell'assistenza socio-sanitaria
residenziale e semiresidenziale alle persone non
autosufficienti.
Nell'ambito dell'assistenza residenziale, il Servizio Sanitario
Nazionale garantisce alle persone non autosufficienti, previa
valutazione multidimensionale e presa in carico, trattamenti
estensivi di cura e recupero funzionale a persone non
autosufficienti con patologie che, pur non presentando particolari
criticità e sintomi complessi, richiedono elevata tutela sanitaria
con continuità assistenziale e presenza infermieristica sulle 24
ore.
I trattamenti erogati mediante l'impiego di metodi e strumenti
basati sulle più avanzate evidenze scientifiche sono costituiti da
prestazioni professionali di tipo medico, infermieristico,
riabilitativo e di riorientamento in ambiente protesico e tutelare,
accertamenti diagnostici, assistenza farmaceutica, fornitura dei
preparati per nutrizione artificiale e dei dispositivi medici di
cui agli articoli 11 e 17, educazione terapeutica al paziente e al
caregiver.
La durata del trattamento estensivo di norma non supera i
sessanta giorni, è fissato in base alle condizioni dell'assistito
che sono oggetto di specifica valutazione multidimensionale da
effettuarsi secondo le modalità definite dalle Regioni e dalle
Province autonome.
Trattamenti di lunga assistenza, recupero e mantenimento
funzionale, ivi compresi interventi di sollievo per chi assicura le
cure a persone non autosufficienti: i trattamenti sono costituiti
da: prestazioni professionali di tipo medico, infermieristico,
riabilitativo e di riorientamento in ambiente protesico e tutelare,
accertamenti diagnostici, assistenza farmaceutica e fornitura dei
preparati per nutrizione artificiale e dei dispositivi medici di
cui agli articoli 11 e 17, educazione terapeutica al paziente e al
caregiver con garanzia di continuità assistenziale dell'attività di
socializzazione e animazione.
I trattamenti estensivi di cui al comma 1 lettera A sono a
totale carico del Servizio Sanitario Nazionale, i trattamenti di
lunga assistenza di cui al comma 1 lettera B sono a carico del
Servizio Sanitario Nazionale per una quota pari al 50% della
tariffa giornaliera.
Nell'ambito dell'assistenza semiresidenziale, il servizio
sanitario garantisce trattamenti di lunga assistenza, di recupero,
di mantenimento funzionale, di riorientamento in ambiente
protesico, ivi compresi interventi di sollievo a persone non
autosufficienti con bassa necessità di tutela sanitaria.
I trattamenti di lunga assistenza di cui al comma 3 sono a
carico del Servizio Sanitario Nazionale per una quota pari al 50%
della tariffa giornaliera.
In Valle d'Aosta le strutture socio-sanitarie inquadrabili,
secondo le disposizioni del citato Dpcm 12 gennaio 2017, sono
l'unità socio-sanitaria presso la struttura J.B. Festaz di Aosta
chiamata comunemente RSA con otto posti letto UAP, unità di
assistenza prolungata, ai sensi del citato articolo 29 del Dpcm
2017, quindi a totale carico del sistema sanitario regionale e
dodici posti letto ai sensi dell'articolo 30 comma 1 del Dpcm
medesimo, quindi a totale carico del sistema sanitario regionale
per massimo sessanta giorni.
L'unità socio-sanitaria presso la struttura di Perloz con
diciotto posti letto ai sensi dell'articolo 30 comma 1 del Dpcm, a
totale carico del sistema sanitario regionale per massimo sessanta
giorni.
I due nuclei demenze, uno presso la struttura J.B. Festaz di
Aosta dieci posti letto e uno a Donnas presso la casa di riposo
Domus Pacis, diciassette posti letto.
Con riferimento ai nuclei demenze, secondo le disposizioni del
citato Dpcm 2017, recepite a livello regionale con la DGR 267 in
data 12 marzo 2018, i pazienti possono essere ricoverati in regime
TD1, gratuito per un massimo di due mesi e successivamente, se le
condizioni del paziente richiedono il permanere presso il nucleo,
il medesimo viene trasferito in regime TD2 con partecipazione al
50% del pagamento per la parte alberghiera, così come previsto dal
Dpcm LEA.
Stante quanto premesso risulta quindi che in conformità alle
vigenti disposizioni sui LEA, quando il quadro clinico del paziente
richiede un elevato livello di assistenza sanitaria i costi sono
posti a totale carico del sistema sanitario regionale, mentre
quando i pazienti presentano un quadro clinico non eccessivamente
complicato o quando, a seguito di un primo periodo di trattamento
intensivo, le valutazioni sanitarie stabiliscono che vi sono buone
condizioni di stabilizzazione generale per cui è possibile
transitare verso setting assistenziali meno severi dal punto di
vista sanitario, allora è previsto che vi sia una compartecipazione
alla spesa per la quota alberghiera, rimanendo invece sempre a
carico del sistema sanitario regionale la quota sanitaria.
In relazione ai setting per i quali le disposizioni ai LEA
prevedono la compartecipazione alla spesa da parte degli assistiti,
evidenzio che per coloro che presentano particolari situazioni di
disagio economico o sociale, esistono specifiche misure regionali
d'intervento.
In merito ricordo in particolare gli interventi previsti dalla
legge regionale 23/2010.
Evidenzio infine che l'assegnazione dei setting di assistenza e
cura agli assistiti è sempre posta in capo all'unità di valutazione
multidimensionale, cioè le UVMD, CDCD, UVMDI e UVMSM e che pertanto
i pazienti che vengono destinati presso le strutture
socio-assistenziali, cioè le microcomunità, non dovrebbero
presentare quadri clinici e sanitari eccessivamente complicati,
altrimenti - come detto - i medesimi dovrebbero trovare accoglienza
presso le sopra citate strutture unità socio-sanitarie, secondo le
regole di non compartecipazione o parziale compartecipazione alle
spese poc'anzi illustrate, in linea con il Dpcm LEA del 2017.
Presidente -
Per la replica, il consigliere
Sammaritani.
Sammaritani (LEGA VDA) -
La risposta non mi è sembrata
purtroppo molto esauriente, in particolare per esempio non c'è
stata indicazione di quanti siano i pazienti affetti da Alzheimer e
schizofrenia e da altre patologie analoghe a livello valdostano,
non so se è perché questi dati non li abbiamo o perché non glieli
hanno forniti.
È chiaro che se non sappiamo partire dal dato iniziale, anche
numerico, diventa un po' difficile fare tanti discorsi.
In realtà quello che io ho notato, anche avendo affrontato
questa questione a livello professionale, in questo marasma a volte
di disposizioni che lei in parte ha citato correttamente, c'è poi
un dato iniziale fondamentale, perché va bene le norme, i LEA sono
previste, sono scritte, è facile andarle a leggere, il problema
molto spesso in questa materia parte dalla diagnosi, perché se le
unità di valutazione multidimensionali definiscono delle forme di
demenza generiche, demenze senili generiche ciò che invece sono
magari morbo di Alzheimer o schizofrenia o cose analoghe - e lo
dico perché ho visto in modo pratico queste esplicazioni a livello
professionale per aver difeso spesso sindacati e quindi assistiti
da sindacati e persone che si trovano in questa situazione - è
chiaro che è tutto discutibile. Riguardo a una persona che ha il
morbo di Alzheimer o è addirittura schizofrenico, affermare: "Se
poi prende le medicine può andare a casa"... Sì, il problema è che
quando va a casa e sta da solo magari le medicine non le prende,
oppure chi è affetto da una grave demenza come quella procurata
dall'Alzheimer magari apre il gas, non lo chiude più e fa saltare
un intero condominio.
Diventa un tema molto delicato che, come accennavo, parte dalla
diagnosi e, se la diagnosi qualche volta - non voglio dire
strumentalmente - non è quella dovuta, è evidente che si può
giocare su questo.
Poi c'è tutto il tema molto delicato anche dei contratti che
vengono fatti firmare da queste strutture ai parenti: bisogna
sottolineare che in certi momenti chi si trova nella situazione di
dover ricoverare o far ricoverare parenti, famigliari in gravi
condizioni dal punto di vista sanitario, è in una situazione
d'inferiorità, è evidente. Allora, questi contratti che vengono
definiti a volte contratti di collaborazione -molto strana come
definizione - in realtà sono dei veri e propri contratti di
garanzia o delle fideiussioni, in cui poi dopo queste persone si
trovano invischiate e debbono pagare somme anche molto, molto
ingenti nei confronti di queste strutture.
È un tema su cui bisogna, secondo me, riflettere con grande
attenzione e affrontare con coraggio, anche. Capisco che le risorse
economiche per il sistema sanitario sono sempre scarse, non sono
mai sufficienti, però abbiamo una popolazione che sta sempre più
invecchiando, dobbiamo renderci conto che le somme da investire a
volte sono anche pesanti, e già lo sono, figuriamoci ampliando
queste servizi, però credo che un amministratore serio si debba
porre questi problemi e debba cercare di risolverli, perché
effettivamente non si può pensare che magari qualcuno che qualche
"padrino" ce l'ha ottiene ricoveri, ottiene anche esenzioni
eccetera, qualcun altro che invece magari questi aiuti non li ha,
purtroppo non può accedere a queste forme di assistenza e questo è
un discorso di civiltà che noi non possiamo assolutamente
trascurare.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK