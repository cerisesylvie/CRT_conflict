Consiglio Regionale della Valle d'Aosta - Oggetto del Consiglio n. 466 del 11 marzo 2014 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 466 del 11 marzo 2014 - Resoconto
OGGETTO N. 466/XIV - Interpellanza: "Intendimenti in merito
alla realizzazione di uno studio per la riduzione di alcune
strutture complesse dell'USL della Valle d'Aosta".
Président -
Pour l'illustration, la parole au collègue
Guichardaz.
Guichardaz (PD-SIN.VDA) -
Grazie Presidente.
Con un'iniziativa congiunta dei quattro gruppi di minoranza
riprendiamo l'argomento che abbiamo dibattuto a settembre dello
scorso anno in Consiglio regionale, cioè il piano di riduzione
delle Strutture complesse in sanità. Per capirsi, dei primariati,
volgarmente detti primariati. Non sto qui a ripetere cose già dette
sulla necessità di procedere a una razionalizzazione delle
strutture di vertice, oggi sicuramente più impellente di qualche
mese fa, visti i tagli delle risorse destinate alla sanità. Tagli
ben più consistenti di quelli preventivati a settembre: non so se
si ricorda, Assessore, solo qualche mese fa ci preannunciò una
riduzione di 10-12 milioni di euro e oggi sappiamo che l'USL deve
fare i conti con tagli più che raddoppiati rispetto a quelle
previsioni.
Mi serve però riprendere qualche dato che magari non ci
ricordiamo più e che ci può essere utile per inquadrare
l'argomento. Le Strutture complesse dell'USL attualmente sono 53, a
meno che non siano ulteriormente diminuite o aumentate da
settembre, poi magari l'Assessore mi correggerà. Quelle semplici,
riprendo i dati che lei, dottor Fosson illustrò nella sua replica,
sono 44. Quindi un centinaio di Strutture dirigenziali tra
complesse e semplici. Tenete conto che i dipendenti in USL sono
poco meno di 2 mila e che esiste poi tutta una serie di posizioni
intermedie tra coordinamenti e posizioni organizzative che non
possono essere ricomprese nella categoria delle dirigenze di
struttura, ma che in molti casi sgravano i Direttori di Struttura
dalla gestione diretta e spicciola del personale del comparto, che
conta all'incirca 1.600 dipendenti.
Ora, l'indicazione nazionale, basata su parametri quali posti
letto e abitanti, ridimensionerebbe il dato a circa 40 direttori di
struttura complessa, quindi una quindicina in meno rispetto a
quelli attualmente presenti e a una cinquantina di strutture
semplici, quindi qualcuna in più rispetto a quelle attualmente
previste. Lei, Assessore, rispose che la nostra Regione non è
tenuta ad adeguarsi a quei parametri in quanto non è una di quelle
Regioni sottoposte a piano di rientro. E su questo non posso
smentirla, per lo meno fino adesso, insomma. Però aggiunse che
quelle raccomandazioni, quelle indicazioni sono per noi - questo è
virgolettato - "occasioni delle indicazioni di principio a cui
siamo consigliati ad attenerci", riporto pari pari ciò che compare
nel resoconto della sua replica fatta l'altra volta.
È vero che siamo speciali e che la nostra specificità, le nostre
specialità ci concedono margini di azione che altre regioni non
hanno, ma da settembre a oggi bisogna dire che la situazione è
piuttosto peggiorata. E che la nostra specialità non ci ha
sottratto all'impietosa logica dei tagli e delle razionalizzazioni,
anzi pare che venga usata dallo Stato come una scusa per
giustificare ulteriori tagli e sacrifici. L'accordo sul Patto di
stabilità, di cui è trapelato qualcosa, di cui sappiamo per bocca
del Presidente, qualche informazione, di sicuro non ci pone al
riparo e anzi peggiora ulteriormente le più nefaste previsioni. Non
si può, quindi, Assessore, Presidente, invocare le nostre
peculiarità o un presunto modello Valle d'Aosta per giustificare il
mantenimento di una situazione che non ho problemi a definire
sovradimensionata.
Ci sono dei primariati non giustificati, Direttori di struttura
che costano fino a 200 mila euro lordo azienda per dirigere sé
stessi o poco di più, Primari che non hanno Dirigenti sotto di sé,
magari alcuni tecnici, alcune infermiere che se la cavano benissimo
da sole e che rispondono direttamente ai propri Coordinatori,
perché non è che un Primario sostituisce il Caposala e il
Capotecnico o il Coordinatore amministrativo. Noi crediamo che si
debba partire dall'alto quando c'è da dare l'esempio.
Crediamo che non si possa più dire, come si disse a settembre in
risposta all'iniziativa che presentammo allora sulla riduzione
delle Strutture, che le Strutture complesse, semplici sono delle
occasioni, delle modalità anche positive di maggiore
responsabilità, di autonomia, di sviluppo e di studio. Possiamo
essere d'accordo in linea di massima sulle Strutture semplici, cioè
modalità organizzative che, tra l'altro, responsabilizzano i
Dirigenti a costi contenuti, mantenendo l'obbligo delle 38 ore
lavorative, obbligo che ricordo non sussiste per i Primari, i quali
sono tenuti al solo conseguimento di obiettivo e non ad assicurare
un numero di ore prestabilito. Possiamo essere d'accordo sul fatto
che sia necessario un certo un numero di Primari, ma a condizione
che dirigano Strutture davvero complesse, che gestiscano risorse
consistenti sia in termine di personale, sia di strutture e quindi
di articolazioni, di posti letto, di macchinari.
Ha ragione, Assessore, a dire che la Struttura complessa non può
essere l'unico centro di costo forse riducibile, ma da qualche
parte bisognerà pur cominciare. Anzi mi correggo, da qualche parte
voi avete già cominciato mettendo il ticket aggiuntivo di 10 euro
sulle prestazioni sanitarie, tagliando sui sostegni ai disabili,
alle famiglie, agli anziani, ai trasporti. Oggi non si possono
chiedere sacrifici solo ai più deboli, alle categorie meno
protette. Tutti devono partecipare alla necessaria opera di
razionalizzazione dei costi della pubblica amministrazione, a
cominciare da chi li può fare questi sacrifici e a volte senza
neppure doversi tanto sforzare. Grazie.
Président -
Pour la réponse, la parole à l'Assesseur
Fosson.
Fosson (UV) -
Sì, grazie Presidente.
Riconfermo quanto ho già detto il 25 settembre sulla necessità
di una razionalizzazione, di una riorganizzazione del nostro
sistema sanitario. Sono tutti d'accordo sul ticket che noi abbiamo
messo, siamo stati gli ultimi a metterlo, perché tutte le altre
Regioni in Italia l'avevano già messo da tempo e noi l'abbiamo
previsto solo per chi ha un reddito superiore a un certo tot e
soprattutto solo sulla diagnostica, ma questo è solo una parentesi.
Sul resto, sono in linea di principio - come ho detto - d'accordo e
questa revisione, però dovrà prevedere, non è citato nella sua
interpellanza, anche una revisione dei Dipartimenti perché si
comincia ancora più in alto nelle Strutture complesse, nelle
Strutture semplici e nelle Strutture complesse.
Riconfermo, quindi, quanto ho già detto, a questo però bisogna
aggiungere due cose, due passi importanti che sono stati fatti in
questa direzione. La legge finanziaria, infatti, prevede
all'articolo 21, comma 11:
"la Giunta regionale è autorizzata ad
impartire disposizioni all'azienda USL in materia di
riorganizzazione aziendale finalizzata alla revisione dell'atto
costitutivo, tenuto conto degli standard definiti a livello
nazionale".
Su questo ci torneremo, poi se vi ricordate la
finanziaria prevede anche che in sede di commissione sarà portato,
una volta pronto, il patto aziendale previsto dall'USL. I dati
oggettivi che lei ha citato non sono modificati e sono due Primari
che sono andati, uno in pensione e uno ci andrà e su questo si sta
già lavorando per trasformare le Strutture complesse in Strutture
semplici. Però i dati oggettivi di tali numeri erano, come
riconosciuto, previsti da quel documento definiti a livello
nazionale dal comitato LEA che conteneva appunto parametri standard
per l'individuazione di Strutture semplici e complesse che
riprendeva l'articolo 12 lettera 1 del Patto della salute
2010/2012.
I riferimenti, quindi, sono questi su cui noi abbiamo cominciato
a lavorare, però come lei sa in questo comitato LEA non erano
previsti dei dati sul numero dei Dipartimenti, né che cosa
volessero dire i Dipartimenti. Devo dire che oltre questi passi,
aspettavamo degli altri dati a livello nazionale ma questo, a
questo punto non bisogna sperarci, in quanto il Ministro della
salute ha più volte sbandierato che entro febbraio sarebbe stato
presentato il nuovo Patto della salute. Tramite altri rapporti con
la Struttura ministeriale ci sottolineavano come questo sarebbe
dovuto avvenire a febbraio e come in questo ci sarebbero stati dei
dati ben precisi.
Comunque questo per ora non è avvenuto, non credo che avverrà
neanche in questo mese, e lo studio deve andare avanti. Su tutto
ciò riconfermo l'intenzione del Governo di procedere in questo
senso. Sarà uno studio interno, non commissionato all'esterno
e...non è facile, no, ecco perché se uno dice che è facile,
dovrebbe pensare che non è solo una riorganizzazione, ma è un
discorso di persone e di modificare le loro responsabilità. Devo
dire che in Valle d'Aosta, per esempio, esistono delle leggi
regionali: lei pensi per esempio alle Strutture complesse per la
parte veterinaria dove sono previste tre Strutture complesse da una
legge regionale.
Dicendo tutto questo e per la tempistica, entro il mese di marzo
la Giunta procederà a queste indicazioni precise, dopodiché
l'azienda lavorerà su questo, come lei sa, stiamo lavorando su
tanti temi e al momento non è facile. Sarà un'occasione per ridurre
comunque la spesa, anche se io voglio sottolineare come non è una
questione solo di spesa, ma di riorganizzare dei Servizi, dei
Dipartimenti perché questi funzionino meglio.
Non è cambiato molto il fatto, quindi, che noi abbiamo una
riduzione da 10 milioni di euro a 20 milioni di euro. È una
esigenza organizzativa. Come sempre è comprensibile e facile da
intendere, è più facile dare delle strutture che andarle a togliere
e bisogna comunque passare attraverso un dialogo con le persone,
che sarà fatto. Entro il mese di marzo il Governo procederà a
queste indicazioni.
Abbiamo anche pensato col Governo, col Presidente, di dividere
in due parti il piano aziendale proprio per snellire e rendere più
facile e più rapido questo percorso. Cioè procedere a un piano
aziendale per la Struttura amministrativa, perché andando a vedere
proprio i dati delle Strutture complesse si vede come undici di
quelle Strutture complesse siano proprio presenti nel settore
amministrativo. Penso che entro tre mesi ci sarà questo piano
aziendale per il settore amministrativo e subito dopo quello sulla
Struttura sanitaria. Questo è il nostro intendimento che riaffermo
in modo preciso. Il piano e certi confronti anche prioritariamente
con le organizzazioni sindacali sono già stati fatti e l'impegno
per procedere in questo senso perché per noi è determinante
arrivare a una riorganizzazione o razionalizzazione che si vuol
dire di sistema.
Si dà atto che dalle ore 12,28 assume la presidenza il
Vicepresidente Lanièce.
Lanièce (Presidente) -
Grazie. Passo la parola, per la
replica, al collega Guichardaz; ne ha la facoltà.
Guichardaz (PD-SIN.VDA) -
Grazie Assessore per la
risposta.
So che non è facile agire sugli assetti organizzativi perché
spesso si tratta di stratificazioni che vanno al di là dell'aspetto
organizzativo, della efficienza, della necessaria efficienza
dell'organizzazione, però il fatto che ci si prenda l'impegno di
andare in questa direzione è già di per sé positivo.
Ho citato la questione dei ticket non per dire o per fare una
critica o una polemica, l'ho detto solo ed esclusivamente per dire
che siccome si chiedono dei sacrifici diffusi agli utenti, ai
malati, alle categorie più deboli la situazione attuale
ci...diciamo ci obbliga a richiedere che i sacrifici vengano
chiesti a partire da chi, a esempio, questi sacrifici li può
sostenere. Abbiamo una situazione di disoccupazione lavorativa e in
prospettiva anche una necessità di razionalizzazione dei servizi,
sia quelli sanitari, scolastici e trasporti...non possiamo
permetterci di avere delle strutture esuberanti. Lo stesso vale
anche per dirigenze di altri enti e di altre organizzazioni. Volevo
solo dire, quindi, che...su questo argomento non vorrei entrare in
polemica.
Riguardo alla sua annotazione circa la necessità anche di
procedere a una valutazione dai Direttori di Dipartimento,
bè...sfonda una porta aperta, l'importante è che questo tipo di
valutazione, questo tipo di valutazione d'insieme non vada poi a
tirar troppo per le lunghe la situazione perché il cercare di
mettere dentro il calderone più situazioni possibili non dovrebbe
rallentare il processo di razionalizzazione, di
riorganizzazione.
Lei ha detto che due Primari adesso andranno in pensione:
presumo che uno sia il Primario che andrà in pensione a ottobre o a
novembre per il quale è già stata fatta una deroga; un altro andrà
in pensione a breve, vuol dire che è possibile, come lo definisce
qualcuno consunzione, arrivare al declassamento della struttura,
che poi son dei declassamenti che son già avvenuti in alcuni casi.
Citavo, l'altro giorno, la Infettivologia, la Struttura complessa
Anestesia e Terapia intensiva, declassamenti che è possibile fare,
sempre tenendo in considerazione l'assetto organizzativo, perché
come ho detto nella mia esposizione iniziale, non è che tutti i
primariati debbano essere cancellati, anzi, le dirigenze servono
per creare un'organizzazione. Sono quelli, diciamo che non trovano
giustificazione né nei numeri, né nei processi organizzativi.
Riguardo, poi, al fatto che esista una legge regionale, lei ha
citato...diciamo, vincoli legati a leggi regionali o anche lì a
meccanismi oggi di elaborazione di piani aziendali eccetera...non
credo sia un problema. Noi siamo l'organo legislativo, qualora ci
fosse la necessità di modificare dei provvedimenti o delle norme,
si può, in V Commissione, credo, studiare la prassi o studiare un
percorso e questo percorso è bene che si avvii e anche in fretta.
Grazie.
Presidente
- Punto 18 all'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK