Consiglio Regionale della Valle d'Aosta - Oggetto del Consiglio n. 2983 del 23 novembre 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
EDILIZIA
Edilizia pubblica
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2983 del 23 novembre 2023 - Resoconto
OGGETTO N. 2983/XVI - Interpellanza: "Estensione anche agli
aventi diritto sul libero mercato dei fondi inerenti alla morosità
incolpevole".
Sammaritani (Presidente) -
Passiamo all'interpellanza n.
52 all'ordine del giorno. Per l'esposizione, la parola al
consigliere Marquis.
Marquis (FI) -
Abbiamo proposto all'attenzione dell'Aula
quest'iniziativa di estensione dell'istituto della morosità
incolpevole anche al mercato libero, a seguito del percorso che è
stato fatto con una serie d'iniziative ispettive, alla conclusione
delle quali l'allora Assessore alla sanità, con le deleghe
sull'argomento, si era preso l'impegno di risolvere quest'anomalia
del tutto valdostana rispetto a quello che avviene nelle altre
regioni italiane.
Sostanzialmente con una delibera di Giunta regionale, la
1586/2022, sono stati approvati dalla Giunta regionale gli
indirizzi da fornire al Consiglio d'amministrazione dell'ARER per
la definizione degli interventi di edilizia residenziale pubblica
da attuare nell'anno 2023.
In questi indirizzi, al punto 1 lettera D del deliberato, viene
scritto: "Gestione centralizzata a livello regionale dei fondi e
delle incombenze amministrative inerenti alla morosità incolpevole,
da occuparsi l'ARER, da estendere, oltre che agli assegnatari di
alloggi a Edilizia Residenziale Pubblica, anche a tutti gli aventi
diritto sul libero mercato, previa adozione, da parte della Giunta
regionale, della relativa disciplina".
Ora, siccome la disciplina che doveva essere a carico della
Giunta regionale non è stata sostanzialmente messa in atto, l'ARER
non ha potuto prendere in carico la gestione e il risultato è che a
oggi non è stato fatto alcun passo avanti.
Ma perché è stata presentata quest'iniziativa? Perché
quest'iniziativa vuole affrontare il tema della difficoltà che
hanno i Valdostani a trovare delle case sul mercato libero, e
questa è una cosa che avviene nella città di Aosta ma anche in
tante altre realtà del dorsale della Valle, dove non si trovano
degli appartamenti in locazione e, soprattutto, non li trovano le
fasce più giovani e quelle a più basso reddito.
A questo scopo credo che sia interessante ripercorrere quello
che ho letto qualche giorno fa su una testata locale su un articolo
di approfondimento su quest'argomento.
Sostanzialmente sono stati intervistati degli operatori di
agenzie che forniscono questi servizi (mettere sul mercato degli
appartamenti, servizi immobiliari) dove hanno evidenziato che
spesso e volentieri la grossa carenza di appartamenti rispetto al
mercato residenziale libero viene attribuita al fatto in modo molto
semplicistico che molti preferiscono mettere in locazione gli
appartamenti su Airbnb o su queste piattaforme a uso turistico.
In realtà credo che su quest'articolo siano stati forniti degli
elementi che non solo sono quelli che ho sempre sostenuto, ma lo
dicono degli operatori di mercato che hanno tutti i giorni questo
modo di confrontarsi sia con i titolari di appartamenti sia con
coloro che fanno richiesta e ricerca di appartamenti.
Questi operatori attribuiscono sostanzialmente la mancanza di
appartamenti sul mercato libero a due cause che sono significative:
la mancanza da parte dell'istituzione di un sostegno al mercato
della casa, di politiche sulla casa e di sostegno del settore;
questa è una cosa credo importante che avevamo già sottolineato non
con lei, perché non rientra nelle sue deleghe, ma quando parliamo
di casa a livello di trasversalità, perché in Valle d'Aosta abbiamo
tanti immobili che potrebbero essere recuperati, ristrutturati e
messi a disposizione e purtroppo questo non sta avvenendo, e
bisogna anche interrogarsi sul perché non avviene: non avviene
perché non ci sono delle politiche sufficienti a favore della casa
da parte dell'istituzione.
Secondo problema: viene attribuito che i proprietari di casa si
trovano spesso in una posizione poco rassicurante - leggo cosa c'è
scritto - rispetto ai propri inquilini e quindi non sempre riescono
a far valere le proprie ragioni, come in altri Paesi europei,
rispetto a alle regole che disciplinano la materia.
Mi rendo conto che ci sono su quest'argomento delle iniziative
che possono essere prese e di competenza alcune a livello statale e
altre a livello regionale.
Per questa ragione credo che il fatto che non venga istituito
l'istituto della morosità incolpevole nel mercato libero sia una
delle ragioni che portano a una mancanza di tutela del proprietario
e quindi che il proprietario si trova costretto a fare delle scelte
di natura diversa per valorizzare il proprio patrimonio.
Adesso le dico solo due dati, perché credo che sia importante
anche circostanziare di cosa parliamo: in Valle d'Aosta, dal 2016
al 2021, sono state fatte 1.301 richieste di esecuzioni di sfratti,
sono dei numeri credo più che significativi. Sono stati eseguiti
211 sfratti, di cui una decina nell'ambito dell'Edilizia
Residenziale Pubblica.
Questo è un problema che va affrontato, è un problema al quale
bisogna dare una soluzione ed è un problema sul quale la pubblica
Amministrazione, oltre a prendersi l'impegno - e a fornire gli
indirizzi all'ARER, che ha fornito - di occuparsi della questione,
deve prendere finalmente questa delibera (che ha dichiarato che è
necessaria) affinché l'ARER possa adempiere, perché credo che il
Governo regionale, nel momento in cui ha dato mandato all'ARER di
procedere in questa direzione, abbia assunto la volontà politica di
andare in questa direzione.
La sollecitazione che viene fatta nell'interpellanza è di
finalmente scrivere la delibera di Giunta, affinché l'ARER possa
dare corso al mandato che gli è stato dato dal Governo
regionale.
Presidente -
Risponde per il Governo l'assessore
Marzi.
Marzi (SA) -
La legge regionale 3/2013 non consente la
morosità incolpevole per gli inquilini del mercato privato. Una
misura in tal senso risulterebbe oggi poco efficace e non equa,
potendola prevedere soltanto per gli inquilini residenti nei Comuni
di Aosta, Morgex, Châtillon e Verrès, perché Comuni ad alta
tensione abitativa secondo legge.
La legge regionale 3/2013, all'articolo 45, prevede infatti che
la Regione possa concorrere a coprire la morosità incolpevole a
favore degli enti proprietari di alloggi di ERP non disciplinando
l'estensione della morosità incolpevole al mercato privato.
Veniamo però alla storia della sua più che legittima domanda e
così ci sarà la possibilità di verificare, tenendo conto che si
parte dal 2014 - anni che lei conosce bene anche da un punto di
vista amministrativo a livello regionale - e, come la sua domanda è
assolutamente legittima e sensata, così gli svolgimenti
amministrativi che si sono applicati, a loro volta lo sono.
A partire dal 2014 la Regione ha beneficiato complessivamente di
quote del Fondo nazionale da lei richiamato, ma solo sino all'anno
2021, in quanto negli anni 2022 e 2023 lo Stato non ha decretato
alcun riparto di fondi.
A oggi le disponibilità sul bilancio regionale sono quelle
dell'ultimo riparto 2021, pari a euro 80.528, in quanto le
precedenti annualità sono state utilizzate per il contributo al
sostegno alla locazione nel mercato privato, come consentito dai
decreti per quanto riguarda il riparto.
Considerato che il citato decreto ministeriale stabilisce che il
contributo massimo erogabile sia pari a euro 8 mila per inquilino
moroso, tale disponibilità sarebbe sufficiente a coprire un numero
esiguo di dieci contributi, con una scarsa efficacia della
risposta.
Inoltre l'ipotesi di poter utilizzare tali somme solo per gli
inquilini morosi incolpevoli residenti nei quattro Comuni ad alta
tensione abitativa di Aosta Morgex, Châtillon e Verrès
determinerebbe una disparità di trattamento nei confronti dei
residenti degli altri Comuni.
Per questo motivo sin dal 2014 l'Amministrazione regionale ha
scelto di destinare le somme del Fondo nazionale morosità
incolpevole ai contributi volti al sostegno della locazione nel
mercato privato, cioè nello stesso target di riferimento,
prediligendo quindi di agire in un'ottica di prevenzione delle
situazioni di morosità, cercando di evitare che le stesse possano
trasformarsi in situazioni di sfratto.
Lo scorso anno, con la delibera 1586/2022, come da lei
richiamato, si era voluto politicamente individuare quale obiettivo
per ARER la gestione centralizzata dei fondi delle incombenze
amministrative inerenti alla morosità incolpevole, da estendere,
oltre che agli assegnatari di alloggi di Edilizia Residenziale
Pubblica, anche a tutti gli aventi diritto del mercato privato,
previa adozione da parte della Giunta regionale della relativa
disciplina.
Approfondendo tutta la materia, cosa tra l'altro che ARER ha
fatto rispetto a quanto previsto dalla 1586, sulla base delle
considerazioni svolte sopra, a oggi l'esiguità delle risorse
statali e il fatto che non sarebbe possibile destinare fondi
regionali alla misura (non prevedendo la 3/2013, la morosità
incolpevole per gli inquilini del mercato privato) renderebbero la
misura poco efficace e sicuramente iniqua, potendo prevederla, come
già richiamato, soltanto per i quattro Comuni che il decreto
ministeriale stesso individua come Comuni che potrebbero
beneficiare di quel tipo di contributo in quanto definiti ad alta
tensione abitativa.
Presidente -
Per la replica, la parola al consigliere
Marquis.
Marquis (FI) -
Assessore, mi permetto di esprimere la
mancanza di condivisione da parte mia della sua risposta: non la
condivido proprio per niente, perché è inutile rileggere la storia
dal 2014 a oggi, credo che sia importante affrontare un
problema.
Il problema c'è ed è molto chiaro. C'è un problema a cui servono
delle soluzioni.
Se nello scorso mese di dicembre, a seguito di tutta una serie
di sollecitazioni che sono state fatte in quest'aula, la Giunta
regionale ha deliberato degli indirizzi, non credo che sia da
derubricare a uno scherzo o a un gioco, perché la Giunta regionale,
quando delibera, fa degli approfondimenti.
I casi sono due: o mi sta dicendo che chi l'ha preceduta non era
in grado di fare il suo lavoro o che diversamente lei sta cercando
delle vie di fuga sotto il profilo ideologico rispetto a una
tematica perché lei probabilmente ha una visione diversa.
Non è neanche condivisibile il discorso dell'iniquità di
trattamento, perché se la legge evidenzia che ci sono dei Comuni
caratterizzati da tensione abitativa, quei Comuni, se non gli
altri, quanto meno hanno la necessità di affrontare il problema,
perché parliamo di Aosta per fare un esempio, è proprio uno di
quelli in cui c'è una grossa tensione abitativa, in cui non si
trovano degli appartamenti.
Cominciamo ad affrontare il problema laddove ci sono delle
necessità più forti rispetto ad altri enti territoriali.
Così come non posso condividere la questione delle risorse,
perché se lo Stato eventualmente non ha messo a disposizione delle
risorse sufficienti, le può mettere il Consiglio regionale, le può
mettere la Giunta regionale.
Le ricordo, e poi lo andremo a vedere quando discuteremo il
bilancio regionale fra qualche giorno, che abbiamo un avanzo
d'amministrazione monstre che cresce di anno in anno: abbiamo un
risultato d'amministrazione di più di 400 milioni di euro e poi mi
si viene a dire che non c'è un milione di euro - o quello che sarà,
sarà 1 milione e mezzo - necessario per affrontare una tematica di
questo genere, Assessore? Ma stiamo scherzando? Secondo me stiamo
scherzando. Non mi sembra vero quello che ho sentito dalla sua
voce.
Io la invito a dare seguito all'impegno che si è preso
l'assessore Barmasse con tutte le affermazioni che lui ha fatto in
quest'aula, riconoscendo che questo è un problema e che è un
problema a cui lui ha cercato di dare una soluzione.
Se poi, con il passaggio del testimone, lei mi viene a dire che
c'è la legge 13 che forse ha qualche incongruenza con questa
modalità, la legge 13 la modifica in un secondo se c'è un articolo
da sistemare, così come nelle proposte che abbiamo nella legge di
manutenzione sono fatte delle modifiche nelle altre leggi di natura
regionale, quindi è un problema di volontà politica.
Se non c'è la volontà e vogliamo mettere la testa sotto la
sabbia rispetto a una problematica che tocca tutta la comunità
valdostana, ve ne attribuite la responsabilità politica, perché
questo non è un problema che sento io, ma lo sente tutta la
comunità valdostana, e lo dicono gli operatori di settore che
l'istituzione Regione non mette a disposizione delle misure che
possano favorire la soluzione di questo problema, quindi la invito
a ripensare alla sua posizione e a provare a dare una soluzione a
un problema, perché non sarà solo questo che risolve il problema
della disponibilità delle case, ma le assicuro che questo è un
fattore che ha del grosso peso, soprattutto laddove poi il
proprietario dell'immobile, per tutta una serie di ragioni - e
questo è molto pesante - non mette a disposizione degli
appartamenti per coloro che ne hanno grande necessità.
Presidente -
A questo punto facciamo una breve pausa di
dieci minuti per cambiare aria ai locali.
La seduta è sospesa dalle ore 11:06 alle ore 11:20.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK