Consiglio Regionale della Valle d'Aosta - Oggetto del Consiglio n. 1090 del 10 marzo 2010 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ISTRUZIONE PUBBLICA
NOMINE E INCARICHI DI CONSULENZA E SPECIALI
Nomine
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1090 del 10 marzo 2010 - Resoconto
OGGETTO N. 1090/XIII - Interpellanza: "Nomina di
rappresentanti della Regione in seno al Consiglio di
amministrazione della Fondazione Istituto musicale della Valle
d'Aosta".
Interpellanza
Richiamata la deliberazione della Giunta regionale n. 2401
del 28/08/2009 che nominava quale rappresentante
dell'Amministrazione regionale nel Consiglio di Amministrazione
della "Fondazione Istituto Musicale della Valle d'Aosta" il signor
Ezio Magliano;
Verificato che il signor Ezio Magliano ha rinunciato
all'incarico con lettera del 07/10/2009, protocollata il giorno
08/10/2009 al n. 2278/SGT;
Constatato che, lo stesso giorno, in data 7 ottobre 2009 il
Sindaco di Aosta ha nominato, con decreto di nomina n. 32, quale
rappresentante del Comune di Aosta nel Consiglio di Amministrazione
della "Fondazione Istituto Musicale della Valle d'Aosta" lo stesso
signor Ezio Magliano;
Visto che la Giunta regionale ha rimpiazzato il signor Ezio
Magliano con il direttore della banda municipale di Aosta, con
deliberazione n. 2795 del 09/10/2009;
Appreso dai mezzi di informazione dell'avvenuta rinuncia
della Società Master Data s.r.l. per dichiarazioni mendaci in
merito all'adempimento dell'obbligo del pagamento di tributi (al
momento della presentazione la domanda) alla gestione della
"Cittadella dei giovani";
Interpellano
l'Assessore all'Istruzione e cultura per sapere:
1) se l'Assessore abbia concordato con il Sindaco di Aosta la
rinuncia alla nomina del sopraccitato sig. Magliano quale
consigliere di amministrazione designato dalla Regione per farlo
nominare dal Comune di Aosta;
2) se siano state effettuate, e con quale risultato,
verifiche sui requisiti dei nominati dalla Regione e se la Giunta
intende adottare provvedimenti in conseguenza;
3) se il sig. Magliano sia lo stesso titolare della Società
Master Data che ha dovuto recedere dall'affidamento della
"Cittadella dei giovani";
4) se, a conoscenza dell'Assessore, l'Istituto Musicale abbia
sostenuto o sostenga finanziariamente iniziative artistiche e di
spettacolo riconducibili al sig. Ezio Magliano e quali direttive
intende dare in proposito all'Istituto Musicale.
F.to: Bertin - Giuseppe Cerise - Patrizia Morelli
Presidente
- La parola al Consigliere Bertin.
Bertin (ALPE)
- Questa è una vicenda decisamente curiosa
e, per certi aspetti, sconcertante. Prende avvio a fine agosto 2009
quando la Giunta regionale nomina, quale suo rappresentante nel
Consiglio di amministrazione della Fondazione Istituto musicale, il
Sig. Ezio Magliano. Successivamente, ai primi di novembre, il Sig.
Magliano, dopo 2 mesi dalla nomina, rinuncia all'incarico datogli
dalla Giunta regionale. Quasi contemporaneamente lo stesso Magliano
viene però nominato nello stesso Consiglio di amministrazione dal
Comune di Aosta: un comportamento alquanto schizofrenico. In
seguito l'Amministrazione regionale nomina, in sostituzione del
Sig. Magliano, nel Consiglio di amministrazione della Fondazione
Istituto musicale il Direttore della Banda municipale di Aosta. Qui
la domanda sorge quasi spontanea: c'è stato un accordo fra il
Sindaco e l'Assessore per far ritirare da una parte e nominare
dall'altra e poi nominare il Direttore della Banda di Aosta? Nel
caso vi sia stato un accordo, il che spiegherebbe queste stranezze,
mi chiedo se non era più semplice che ognuno nominasse colui che
aveva già nominato e quali ragioni giustificano queste rinunce,
nomine, contro rinunce, altre nomine, tanto più che il Consiglio è
lo stesso e la sola differenza sono i requisiti richiesti: un
diploma nel caso della Regione, niente per il Comune di Aosta.
Viene spontaneo anche in questo caso - ed è la seconda domanda -
chiedersi se siano state effettuate e con quale risultato verifiche
su requisiti richiesti dalla Regione e se la Giunta regionale
intende adottare in merito qualche provvedimento. Ci si chiede
anche se il Sig. Magliano sia lo stesso titolare della società
Master Data, che è stata ultimamente alla ribalta delle cronache
per aver dovuto rinunciare all'affidamento della gestione della
"Cittadella dei giovani", in quanto ha fornito delle dichiarazioni
mendaci riferite all'obbligo del pagamento dei tributi al momento
della presentazione della domanda, perché bisogna dire che la
sopracitata Master Data di attività nel tempo ne ha svolte
tantissime: ha gestito spettacoli, eventi e molte manifestazioni.
In effetti, nasce nei lontani anni '80 come società Ypsilon,
società che sin dall'inizio si dimostra particolarmente attiva e
già allora aveva goduto di una certa notorietà per l'affidamento a
trattativa privata della gestione della "Saison Culturelle", per un
totale su 3-4 anni di poco meno di 1.000.000.000 era il lontano
1988, Presidente Rollandin, Assessore Viérin, titolare della
Ypsilon, diventata poi Master Data, Magliano, credo sia lo stesso
poi... Generalmente queste costanti nella storia dovrebbero
rappresentare ed avere un effetto rassicurante, psicologicamente
dovrebbe essere così, devo ammettere che nel caso specifico non mi
rassicurano tanto.
Si ricorda inoltre, fra le tantissime iniziative, anche dei
concerti, questo negli anni '90, organizzati all'arena Croix Noire
per conto dell'Assessorato del turismo in questo caso: Ruggeri, De
André, Manhattan Transfer, ecc..., e molte altre iniziative,
registrazioni e di eventi di ogni genere: dai Campionati Mondiali
di Pétanque al "Premio Mogol", di tutto di più insomma! Ci
chiediamo pertanto, considerate le molteplici attività svolte, se a
conoscenza dell'Assessorato l'Istituto musicale ha sostenuto o
sostenga finanziariamente iniziative riconducibili a Magliano e
quali direttive si intendono dare in merito all'Istituto, anche
perché vi è un possibile conflitto di interessi viste le tante
attività del sopracitato, sempre che sia lo stesso, titolare della
Master Data. Quasi mi dimenticavo: la società Master Data è inoltre
produttrice del CD "La mia Valle", che ha fatto oggetto di un'altra
interpellanza qualche tempo fa. Di per sé, a mio avviso, credo che
questa produzione valga tanto come un titolo accademico, anzi anche
di più; non so se nel frattempo la canzone è diventata
l'ambasciatrice della Valle d'Aosta nel mondo, come voluto dal
Presidente e dal suo "fido" Assessore alla pubblica istruzione, ma
può ben rappresentare la colonna sonora di questa Giunta, del
Governo Rollandin III o di quello che è. Grazie.
Presidente
- La parola all'Assessore all'istruzione e
cultura, Laurent Viérin.
Viérin L. (UV)
- Merci, M. le Président. Per la prima
domanda la risposta è che la Segreteria di Giunta ha ricevuto
lettera di rinuncia del Sig. Ezio Magliano, quindi automaticamente
si è posto il problema della sua sostituzione quale rappresentante
della Regione e siamo andati nel senso da lei ricordato.
Per quanto riguarda la seconda domanda: le verifiche dei
requisiti, dopo la nomina di cui alla delibera richiamata, la
Segreteria di Giunta ha acquisito le dovute informazioni che hanno
confermato l'assenza di cause di ineleggibilità. A seguito della
citata rinuncia, le verifiche si sono interrotte, nel senso che c'è
stata la rinuncia.
Terza domanda:
"se il Sig. Magliano sia lo stesso titolare
della società Master Data..."
, mi sembra che la risposta
l'abbia data lei: è "sì".
"Se, a conoscenza dell'Assessore, l'Istituto musicale abbia
sostenuto o sostenga finanziariamente..."
, in questo momento
l'Istituto musicale non ha rapporti di tipo finanziario con il Sig.
Magliano proprio perché lo stesso è membro del CdA e penso che
questa sia anche la direttiva per il futuro, non solo riferita a
Magliano, ma a chiunque faccia parte del Consiglio di
amministrazione della Fondazione Istituto musicale - e penso sia
stata anche la regola per il passato - e i precedenti rapporti, se
ci sono stati, sono terminati prima della nomina. Per quanto
riguarda i rapporti con l'Assessorato, non so nel passato, lei è
meglio informato di me... ad oggi non ci sono rapporti se non per
il CD da lei richiamato e per una collaborazione sul "Premio Mogol"
della scorsa edizione. L'Assessorato, come la Giunta, collabora con
diverse professionalità nell'ambito dello spettacolo e della
cultura e potrei citare diversi nomi che si occupano di spettacoli;
ad oggi la "Saison Culturelle" non è gestita da questa persona da
lei citata. Ci sono altre persone con incarichi esterni, ci sono
altri professionisti del mondo della cultura, quali Emanuela
Lagnier, Anna Ugliano o Barisone, che si occupano - in quanto
professionalità del settore della cultura - di "Saison Culturelle"
e di eventi culturali o turistici in Valle d'Aosta. Penso che se si
è in Valle d'Aosta e si sia dal punto di vista professionale in un
certo settore, si abbia il diritto di intrattenere rapporti con la
pubblica amministrazione; altre questioni sono quelle inerenti a
problemi tecnici o legali. Per quanto riguarda la nostra posizione,
è stato ricordato, quindi penso che questi siano gli elementi sui
quali si debba discutere.
Presidente
- La parola al Consigliere Bertin.
Bertin (ALPE)
-Si tratta quindi di un caso di telepatia
fra il Consiglio comunale di Aosta e la Regione, sono casi comunque
anche riportati scientificamente, la telepatia esiste. Per il
resto, il fatto che siano state date delle indicazioni sul
conflitto di interessi fra un membro del Consiglio di
amministrazione e possibili sue attività collegate lo ritengo un
cosa giusta visto che le attività citate sono tantissime, che, come
ho ricordato, negli ultimi 20 anni lo hanno visto protagonista in
tanta parte dell'attività all'Amministrazione regionale. Per il
resto poi ognuno è responsabile della classe dirigente che nomina e
che lo rappresenta negli enti: sono espressione evidentemente di
questa maggioranza. Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK