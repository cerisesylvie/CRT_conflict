Consiglio Regionale della Valle d'Aosta - Oggetto del Consiglio n. 3684 del 20 aprile 1988 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 3684 del 20 aprile 1988 - Resoconto
OGGETTO N. 3684/VIII - ASSEGNI MENSILI DI STUDIO DESTINATI AD
ALLIEVI DELLA SCUOLA PROFESSIONALE PER INFERMIERI.
(Interpellanza).
PRESIDENTE:
Do lettura dell'interpellanza presentata dai
Consiglieri Mafrica e Millet:
INTERPELLANZA
RICORDATO CHE il Gruppo regionale del P.C.I. aveva proposto
con una mozione un aumento dell'assegno mensile di studio destinato
agli allievi della Scuola Professionale per Infermieri;
CONSTATATO che gli aumenti proposti dalla Giunta con
deliberazione n. 1720/88 sono i seguenti:
- da L. 183.000 a L. 200.000 per il primo corso;
- da L. 275.000 a L. 450.000 per il secondo corso;
- da L 397.000 a L. 600.000 per il terzo corso;
CONSIDERATO che il problema delle iscrizioni riguarda
soprattutto il primo anno e che un aumento di L. 13.000 mensili
lorde non sembra così rilevante da invogliare a nuove massicce
iscrizioni di allievi infermieri;
i sottoscritti Consiglieri regionali del Gruppo
comunista
INTERPELLANO
l'Assessore competente per sapere:
1) per quali motivi gli aumenti per il primo corso sono stati
contenuti in una cifra talmente irrisoria;
2) quali ragioni ostano ad una erogazione mensile
dell'assegno predetto.
PRESIDENTE:
Ha chiesto di parlare il Consigliere Mafrica,
ne ha facoltà.
MAFRICA (P.C.I.):
Ricordo che in questo Consiglio con
l'Assessore Voyat abbiamo avuto qualche piccola discussione sul
diritto di primogenitura per l'aumento degli assegni di studio agli
allievi del la scuola infermieri. L'Assessore aveva preannunciato
in Commissione che ci sarebbero stati questi aumenti; noi avevamo
presentato una mozione e si stava discutendo su chi aveva il merito
di questi aumenti: dopo aver visto l'entità. Assessore, le posso
dire che le lascio il merito, perchè non sono degli aumenti.
Per il primo anno di corso, se non ho letto male la delibera, si
passa da L. 183.000 lorde a 200.000 lorde; ho sentito anche di una
campagna promozionale che dovrebbe favorire l'iscrizione di
giovani, che hanno fatto un biennio dopo la scuola media superiore,
a questi corsi per allievi infermieri: si pensa veramente che con
un aumento di L. 17.000 lorde ci sia un qualche risultato possibile
nell'avere un numero più rilevante di iscrizioni? A noi non sembra
credibile.
Sono già più accettabili gli aumenti per il secondo e per il
terzo anno, ma se non si riesce a sfondare il muro del primo anno
diventa praticamente inutile tutta l'iniziativa; quindi insistiamo
perchè ci siano aumenti rilevanti per il primo anno di corso. Non
possono esserci aumenti di questo tipo.
Da notare poi, ed è la seconda domanda, che l'Assessore Voyat
scrive alle allieve infermiere che, non solo si vedono praticare
questi aumenti, ma vedono passare l'assegno da mensile a
bimestrale. Ho una lettera del 18 gennaio 1988 dell'Assessore, in
cui si dice:
"In relazione alla nota inviata da alcuni allievi di codesta
scuola, si informa che i recenti ritardi registrati nella
corresponsione dell'assegno mensile di studio sono dovuti
all'installazione di una nuova procedura meccanografica per i
pagamenti presso l'Assessorato alle Finanze. Poiché tale procedura
allunga i tempi di liquidazione, ne deriva che la corresponsione
mensile, anziché bimestrale, comporterebbe un carico di lavoro in
più che rallenterebbe ulteriormente i pagamenti".
Trovo quanto meno incredibile che meccanizzando le procedure si
dica che
con la corresponsione mensile i tempi si allungano
- l'Assessore usa un condizionale: "comporterebbe un carico di
lavoro in più" -. Torniamo al pallottoliere allora, così garantiamo
l'assegno mensile all'infermiera ....
Mi auguro che si sia modificata la situazione. Certo che una
spiegazione di questo tipo, Assessore, è poco credibile. Si devono
favorire le iscrizioni a questa scuola, invece si dà un aumento di
L. 17.000 lorde e gli assegni da mensili diventano bimestrali: non
so se ho presentato le cose in modo paradossale, ma l'Assessore mi
dica la sua versione.
PRESIDENTE:
Ha chiesto di parlare l'Assessore alla Sanità
ed Assistenza Socia le Voyat, ne ha facoltà.
VOYAT (U.V.):
Le cose bisognerebbe vederle nell'insieme e
non solo stralciare ogni tanto ed avere il gusto di arrivare alla
polemica.
Si chiede il perché di un esiguo aumento al primo anno, pur
riconoscendo che l'aumento è abbastanza sostanzioso nel secondo e
nel terzo anno, ma non si dice che insieme a questa indennità viene
corrisposta un'altra indennità di centomila lire al mese a quelli
che non sono residenti nel Comune di Aosta, ma che per motivi
logistici, albergheranno ad Aosta oppure a quelli che, pur non
abitando (o non albergando) ad Aosta, avranno una indennità di
trasporto fino al luogo della scuola.
L'esiguità del primo anno è stata decisa dalla Giunta al fine di
non incrementare l'iscrizione di persone che non hanno poi la
volontà di continuare. Si sono verificati casi, in questi anni, di
studenti che si sono iscritti ai corsi pur di non rimanere a casa e
pur di guadagnare anche solo 100.000 lire, ma che poi, alla prima
occasione, hanno fatto un concorso e sono andati a lavorare da
altre parti. C'è stata gente che si è iscritta tanto per fare
qualcosa, ma, successivamente, non ritenendosi idonea a fare questo
lavoro, dopo un certo periodo ha abbandonato.
Allora abbiamo detto che era giusto andare ad incentivare nel
secondo e terzo anno, quando si sa che questa gente continuerà, ma
che era illogico incrementare la sola iscrizione del primo anno per
i motivi che sopra spiegavo. Il discorso della Giunta, logico o non
logico, condiviso o non condiviso, è questo e ci sono le
spiegazioni. È inutile chiedere che tutti si iscrivano e poi
abbandonino; quelli che non hanno intenzione di continuare per
questa cifra esigua forse non lo faranno, ma quelli che hanno
veramente intenzione di continuare, il primo anno avranno questo
indennizzo e il secondo e terzo anno percepiranno un indennizzo
molto superiore.
Bisogna anche precisare una cosa: è stata fatta la deliberazione
per la diffusione di materiale propagandistico al fine di divulgare
il più possibile la professione dell'infermiera e nello stesso
tempo saranno tenuti dibattiti nelle scuole per gli studenti
dell'ultimo anno. Bisogna comunque tenere in considerazione un
altro fatto: che questo non è uno stipendio, ma è un assegno dato a
chi partecipa a queste scuole che
danno un titolo di
studio.
Per quanto riguarda la questione della corresponsione bimestrale
o mensile, è vero: quando abbiamo avuto l'applicazione di un
sistema meccanografico, abbiamo avuto un ritardo nei pagamenti, e
non è successo solo in questo campo; pertanto si è rivista la
questione e si cercherà di migliorare ancora i tempi. Sembrerà
paradossale ma è così: se vogliamo passare alla corresponsione
mensile dobbiamo rivedere la questione della meccanizzazione.
Stiamo lavorando in questa direzione per poter ridurre i tempi e a
quel momento potremo studiare la possibilità di pagare
mensilmente.
È inutile che si facciano tante polemiche, perchè purtroppo ci
vogliono venti minuti per fare una busta paga; se consideriamo che
non ci sono solo le scuole infermieri, ma anche tutti gli altri
corsi, e che sono più di trecento persone, compresi gli insegnanti,
si comprende come in un Assessorato sotto organico come il nostro
possano esserci i problemi che ci sono attualmente; però, ripeto,
la cosa può essere ripresa in considerazione con un nuovo tipo di
meccanizzazione.
PRESIDENTE:
Ha chiesto di parlare il Consigliere Mafrica,
ne ha facoltà.
MAFRICA (P.C.I.):
La scelta della Giunta, che intende
selezionare a priori fra quelli che si possono iscrivere, avrebbe
senso, a mio giudizio, se noi avessimo frotte di giovani che
vengono ad iscriversi; siccome ne abbiamo poche decine, se non
aumentiamo l'assegno mensile al primo anno, non credo che si
avranno risultati significativi.
Ritengo che il punto da superare nella scelta sia proprio
l'iscrizione al primo anno; chi si è iscritto entra in un
determinato ciclo e se è capace e se segue i corsi rimane, ma se ha
già una barriera di tipo economico all'iscrizione al primo anno,
non so se si lascia allettare dall'idea che, forse, se supererà
tutti gli scogli, al secondo e al terzo anno le cose andranno
meglio.
Questo tipo di criterio lo ripropongono alla meditazione della
Giunta.
Rimango senza parole rispetto all'impostazione che l'Assessore
dà dell'uso di queste nuove tecniche informatiche; se il programma
non funziona si cambi programma, ma non si dica che si vuole
tornare alla penna d'oca perchè si fa prima. Non è credibile che la
meccanizzazione e l'informatizzazione allunghino i tempi rispetto
alle procedure precedenti: c'è qualcosa che non quadra.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK