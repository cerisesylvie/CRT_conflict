Consiglio Regionale della Valle d'Aosta - Oggetto del Consiglio n. 1822 del 7 febbraio 2001 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ASSISTENZA SOCIALE
Disabili
Precedente
Successivo
Resoconto integrale del dibattito dell'aula
Oggetto del Consiglio n. 1822 del 7 febbraio 2001 - Resoconto
OGGETTO N. 1822/XI Richiesta del servizio trasporto taxi da
parte di cittadini disabili. (Interrogazione)
Interrogazione Preso atto che è possibile per un disabile
accedere ad un apposito servizio taxi per sottoporsi a visite
mediche, anche fuori valle;
Appurato che la procedura prevede l’invio della
richiesta, via fax, all’ufficio trasporti;
Considerando che non è usuale trovare nelle abitazioni private
un apparecchio per trasmettere e ricevere messaggi via fax;
Considerato inoltre che l’ufficio Disabili,
autorizzato a rilasciare certificazione del diritto a utilizzare
tale mezzo di trasporto, non è facilmente accessibile a causa di
barriere architettoniche;
Considerato infine che non è chiaro agli utenti per quale
tipologia di servizi è possibile accedere al taxi;
la sottoscritta Consigliera regionale
Interroga
l’Assessore competente per sapere:
1) se si possono prevedere procedure di richiesta del servizi
trasporto taxi più agevoli dell’attuale ricorso al
fax;
2) se esiste un elenco dei servizi per i quali è previsto
l’uso del taxi e se questo elenco è trasmesso ai
disabili aventi diritto;
3) quando saranno abbattute le barriere architettoniche
dell’attuale ufficio disabili.
F.to: Squarzino Secondina
Président
La parole à l’Assesseur au
tourisme, aux sports, au commerce et aux transports, Lavoyer.
Lavoyer (SA)
Con questa iniziativa la Consigliera
Squarzino pone tre quesiti.
Il primo è se si possono prevedere procedure diverse dal fax per
attivare la richiesta dei servizi speciali di trasporto. A questo
primo quesito rispondiamo che il fax è solo uno dei modi tramite i
quali è possibile inviare la richiesta per attivare questo
servizio.
L’utente infatti può avvalersi di tutta una serie
di altre modalità, dalla posta all’utilizzo di
qualcuno che per conto del richiedente stesso attiva la richiesta.
Quindi di per sé già ci sono alternative al fax.
Comunque anche a seguito di questa iniziativa valuteremo con gli
uffici se possiamo ulteriormente agevolare questo tipo di
rapporto.
Per quanto attiene il secondo punto, se esiste un elenco dei
servizi per i quali è previsto l’uso del taxi e se
questo elenco è trasmesso ai disabili aventi diritto, a questo
quesito rispondo in due parti, la prima relativa
all’elenco dei servizi.
Vi è un elenco dei servizi, però su questo elenco dovremmo a
breve definire anche con l’Assessorato alla sanità;
è stato infatti costituito un gruppo ad hoc e il lavoro è
tutt’altro che semplice perché si vorrebbe evitare,
nel definire in modo puntuale tutta una serie di potenziali
fruitori di questo servizio, di creare dei disagi magari a dei
disabili che hanno diritto e che in una definizione più precisa
potrebbero essere non più inseriti all’interno di
queste possibilità.
È vero che in questo momento l’elenco è molto
indeterminato, però gli uffici si comportano seguendo una prassi di
consuetudine che negli anni si è consolidata. È necessario comunque
determinare, sempre in accordo con l’Assessorato
alla sanità, una più puntuale regolamentazione degli stessi.
Sul fatto di trasmettere l’elenco di questi
servizi a tutti i disabili, la cosa è di per sé abbastanza
problematica anche se non impossibile, perché
l’articolo 56 della legge che individua quali sono i
disabili che hanno diritto, fa una elencazione di categorie molto
vasta. Tenete conto che non tutti quelli che potenzialmente hanno
diritto al servizio, poi lo usano, perché hanno mezzi propri
alternativi. L’elenco vede infatti invalidi civili
con totale e permanente inabilità lavorativa e impossibilità di
deambulare senza l’aiuto di un accompagnatore,
invalido civile con totale e permanente inabilità lavorativa e con
necessità di assistenza continua non essendo in grado di compiere
gli atti quotidiani della vita, minore non deambulante o con
difficoltà persistente a svolgere i compiti e le funzioni proprie
della sua età, cieco assoluto, cieco con residuo visivo non
superiore a 2/20 in entrambi gli occhi, invalido del lavoro con
totale e permanente riduzione della capacità lavorativa e con
necessità di assistenza personale e continuativa, invalidi che non
rientrano nelle precedenti categorie per i quali vengano
certificate patologie che impediscono permanentemente
l’utilizzo dei mezzi pubblici.
Non è un elenco da poco; comunque penso che la cosa sia
fattibile e ci impegniamo fin d’ora, nel momento in
cui sarà definito il regolamento, ad attivare una procedura in modo
che tutti i potenziali fruitori aventi diritto al servizio vengano
informati in modo più esaustivo.
Il terzo punto dell'interrogazione solleva di per sé un problema
concreto, tuttavia si deve dire che nell’attuazione
pratica è sempre stato possibile per i disabili accedere senza
grossi problemi all’Ufficio Direzione trasporti. Ne
è conferma che a parte l’iniziativa della
Consigliera, nel corso degli anni non è mai pervenuta
all’ufficio nessuna rimostranza in merito.
Ma questo è un aspetto di tipo sostanziale, mentre dal punto di
vista formale diciamo che c’è qualche problema,
anche se bisogna andarlo a cercare con il lanternino perché è
un'interpretazione sulla profondità, la larghezza, perché
l’ascensore che porta a questo stabile dal punto di
vista della superficie è ampiamente superiore a quella che potrebbe
essere la superficie minima richiesta, che prevede un minimo di
1,20 per 0,80, mentre l’ascensore che è utilizzato
all’interno di questo stabile misura 0,99 per 1,34;
è ovvio che moltiplicando 1,20 per 0,80, abbiamo una superficie
inferiore a quella ottenibile dalla moltiplicazione del lato 0,99
per 1,34.
Il problema è sulla profondità e sulla larghezza; allora
l’interpretazione è come consideriamo la profondità
e la larghezza. Effettivamente, se andiamo ad applicare
l’interpretazione letterale della norma,
l’ascensore potrebbe avere qualche manchevolezza dal
punto di vista del requisito, anche se concretamente non
c’è mai stato nessun problema.
Detto questo, c’è un altro aspetto minimale, che
però può essere risolto in modo abbastanza facile ed è il portone a
due battenti, posto al piano terreno dello stabile, che non è
munito delle molle che consentono il bloccaggio della porta in
posizione completamente aperta.
Per la soluzione di questi problemi abbiamo immediatamente
sollecitato - adesso lo faremo anche per iscritto - il Servizio
patrimoniale, in modo che lo stesso nel momento in cui parteciperà
alla prossima riunione dell’assemblea condominiale,
possa sollevare queste due problematiche puntuali. Infatti come la
Consigliera sa, l’edificio fa parte di un condominio
e l’Amministrazione regionale partecipa regolarmente
con il suo servizio del demanio alle riunioni di condominio; in
quella sede ci faremo carico di segnalare queste manchevolezze, una
senz’altro di facile soluzione,
l’altra un tantino più problematica.
Président
La parole à la Conseillère Squarzino
Secondina.
Squarzino (PVA-cU)
Ho visto con piacere che
l’Assessore ha preso sul serio le domande che sono
state poste nell'interrogazione e ha espresso un impegno per
risolvere in tempi brevi i problemi sollevati. Questo mi fa piacere
ed è una presa in carico dei suggerimenti e delle proposte
dell'opposizione da parte della maggioranza. Puntualizzando i vari
aspetti, vorrei suggerire una delle modalità che consentirebbe di
superare le attuali modalità di comunicazione, che - come lei ha
detto - sono così riassumibili: o tramite fax, o di persona. Credo
che queste modalità siano "pesanti" per chi utilizza questo
servizio in modo occasionale.
Allora suggerirei all’Assessore di pensare ad un
elenco degli utenti che sono solo temporanei, perché per una serie
di utenti permanenti la procedura è chiara e non pone problemi;
invece il problema sorge per quegli utenti che occasionalmente
hanno bisogno di accedere a questo servizio. Questi utenti
occasionali ogni volta, per quattro o cinque volte
all’anno, devono fare tutta questa procedura, e
quindi, ripeto, trovare una persona che li aiuti.
Questa soluzione se uno abita ad Aosta va ancora bene, mentre se
uno abita in alta Valle, a La Thuile, ad esempio, incontra
certamente delle difficoltà a trovare chi venga ad Aosta per questo
servizio. Oggi come oggi, con tutti i mezzi a disposizione che
abbiamo, non dobbiamo affidare a una persona il compito di
trasmettere un messaggio. Pertanto la proposta potrebbe essere:
facciamo un elenco di quelli che occasionalmente utilizzano questo
servizio, in modo che anche per questi sia sufficiente un contatto
telefonico per attivare questo servizio occasionale. Magari ci sono
altre modalità ancora più efficaci e saremo contenti di
conoscerle.
Rispetto all’elenco dei servizi, credo che vada
assolutamente fatto uno sforzo per definire questo elenco, perché,
come lei mi dice, c’è una prassi consolidata. Ma la
prassi consolidata è la somma delle discrezionalità personali che i
singoli funzionari di fronte ai singoli casi hanno via via messo in
campo. Voglio dire che la prassi consolidata può essere
un'interpretazione intelligente dei bisogni degli utenti, ma può
essere anche la somma di scelte che non si capisce bene in base a
quale criterio vanno applicate. Su questo va fatto assolutamente
uno sforzo enorme di informazioni, e le faccio un esempio. So che
c’è un servizio sperimentale di uso di taxi per
disabili per andare una volta o due al mese al supermercato a fare
la spesa; questo servizio sperimentale non è conosciuto, molti
utenti non sanno che questo servizio esiste e che invece potrebbe
risolvere i problemi di molte famiglie.
Quindi prego l’Assessore di studiare una
strategia anche di informazione più accurata rispetto ai servizi
offerti dall'Amministrazione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK