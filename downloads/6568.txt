Consiglio Regionale della Valle d'Aosta - Oggetto del Consiglio n. 1051 del 15 gennaio 1985 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 1051 del 15 gennaio 1985 - Resoconto
OGGETTO N. 1051/VIII - PROPOSTA DI LEGGE CONCERNENTE:
"MODIFICHE ALLA L.R. 25.10. 1982, N. 69, SULLE INDENNITA' SPETTANTI
AI MEMBRI DEL CONSIGLIO E DELLA GIUNTA REGIONALE" - APPROVAZIONE DI
ORDINE DEL GIORNO.
PRESIDENTE:
Ha chiesto di parlare il Consigliere
Riccarand, ne ha facoltà.
RICCARAND - (N.S.):
Mi aspettavo un'illustrazione da
parte di uno dei proponenti, ma visto che l'illustrazione non c'è
stata esprimo alcune valutazioni e cerco di motivare le ragioni per
le quali il nostro Gruppo non ha sottoscritto la proposta di legge
e voterà contro.
Essa infatti prevede di aumentare l'indennità dei Consiglieri
regionali e di modificare percentualmente l'aggancio con
l'indennità parlamentare rispetto alla legge precedente. Si tratta
di una modifica sostanziale alla precedente legge regionale in
materia di indennità di carica ai Consiglieri regionali, che tocca
anche alcuni aspetti significativi riguardanti le trattenute con
l'introduzione di alcuni concetti nuovi.
Consideriamo sbagliata ed inopportuna questa proposta di legge
anzitutto perchè, pur modificando sostanzialmente la legge
precedente, ne recepisce l'impalcatura e cioè mantiene l'aggancio
fra l'indennità dei Consiglieri regionali e quella dei
Parlamentari. Già in passato avevamo criticato questo tipo di
aggancio perché ci sembrava che, essendoci in questa materia
potestà esclusiva della nostra Regione, potevamo scegliere forme o
criteri ben diversi. Si tratta della possibilità di usare in modo
più originale ed autonomo quelle che sono le nostre prerogative
statutarie.
Su questa impalcatura (che resta quella della precedente legge)
questa nuova proposta, in pratica, aumenta le indennità dei
Consiglieri regionali passando dalla percentuale del 40, quale era
l'aggancio precedente, al 55% attraverso una fase intermedia, con
uno scatto del 7,5%. Si tratta di un aumento che nelle Conferenze
dei Capigruppo è stato giustificato come un adeguamento alle
situazioni delle altre Regioni, cioè una risposta positiva della
Regione Valle d'Aosta a sollecitazioni provenienti da altre Regioni
a statuto ordinario.
Anche in questo caso a mio avviso la procedura non è
giustificata; noi abbiamo competenza in materia, non dobbiamo
sottostare ad indicazioni di altre Regioni; se altre Regioni fanno
certe scelte, hanno la possibilità di farle sulla base della
propria legislazione e non vedo per quale motivo noi dobbiamo
adeguarci ad altre situazioni che, da un punto di vista
territoriale e di popolazione, sono sostanzialmente diverse dalla
nostra.
Un terzo elemento che vorrei indicare è quello dell'entità: si
tratta di un aumento di stipendi troppo elevato. Fra adeguamento
automatico, che è stato introdotto nel mese di dicembre in
conseguenza dell'aumento dell'indennità dei Parlamentari, e gli
aumenti derivanti da questa legge andiamo, ad esempio, per i
Consiglieri senza alcuna carica, ad un aumento di circa 1 milione
al mese! E' un aumento di stipendi ingiustificato, che va ben oltre
quello che è il tetto dell'inflazione programmata del 7%, per cui
riteniamo questa scelta, oltre che sbagliata, anche
inopportuna.
Nella Conferenza dei Capigruppo è stato giustificato questo
provvedimento dicendo che si doveva difendere anche in questo modo
il prestigio ed il ruolo di Consigliere regionale, delle
Istituzioni; ebbene, credo che il prestigio del Consigliere e delle
Istituzioni si difenda in modo diverso, ed anzi proprio in questo
caso, dal momento che siamo noi con la nostra legge a stabilire il
nostro stipendio, contrariamente a quanto avviene per quasi tutti
gli altri lavoratori, dobbiamo avere in questo campo una
moderazione ben superiore a quella che abbiamo dimostrato in questo
caso.
Nella relazione di accompagnamento alla proposta di legge si
dice che comunque con l'aggancio al 55% della indennità dei
Parlamentari, i Consiglieri della Valle d'Aosta mantengono le
indennità di carica più basse fra tutte le Regioni d'Italia, cioè
rimaniamo il fanalino di coda. Si tratta però di un discorso che va
precisato, in quanto noi usufruiamo di una diaria mensile di 753
mila lire, che equivale ad oltre il 10% dell'indennità dei
Parlamentari e che non é presente in altre Regioni, per cui di
fatto il nostro aggancio va ad oltre il 65% dell'indennità dei
Parlamentari. Questo ci colloca non come fanalino di coda rispetto
alle altre Regioni, ma in una situazione di stipendio superiore ad
altre Regioni a statuto ordinario, mentre altre Regioni a statuto
speciale hanno una indennità ancora più elevata.
Un ulteriore elemento negativo che è contenuto in questa
proposta di legge e che già era presente nella precedente è la
separazione, la forbice troppo elevata che esiste fra gli stipendi
più bassi, quelli dei semplici Consiglieri senza carica, e quelli
più alti del Presidente della Giunta e del Consiglio. Nel caso
della Regione Valle d'Aosta e nel caso contemplato dalla legge il
rapporto è di quasi 1:2, cioè i Presidenti della Giunta e del
Consiglio prendono uno stipendio che è il doppio di quello del
semplice Consigliere. Si tratta di una situazione molto diversa da
quella che si verifica in quasi tutte le altre Regioni, e faccio
alcuni esempi. In Umbria il semplice Consigliere senza carica
prende il 65% dell'indennità dei Parlamentari, i Presidenti della
Giunta e del Consiglio prendono l'85%, quindi il rapporto è di
65:85, nel Molise di 60:85, in Liguria di 60:90, nel nostro caso
invece l'aggancio viene fatto adesso non più con le indennità dei
Parlamentari ma con le indennità dei sottosegretari di stato per
quanto riguarda gli Assessori, i
Presidenti della Giunta e del Consiglio, i Vice Presidenti, per
cui il rapporto è all'incirca di l:2.
Altro elemento negativo della proposta di legge è il fatto che
le trattenute attualmente in vigore in caso di assenza dei
Consiglieri alle riunioni o alle attività del Consiglio vengono
ridotte. Queste trattenute prima si applicavano per tutte le
assenze alle riunioni degli organi di Consiglio, mentre attualmente
vengono limitate alle riunioni del Consiglio regionale ed alle
riunioni delle Commissioni, scompaiono, per esempio, per la
Conferenza dei Capigruppo. Si tratta quindi di una riduzione di
trattenute che potrebbe comportare ad una riduzione di funzionalità
nell'attività di Consiglio.
Infine viene introdotto nella proposta di legge un ulteriore
privilegio estremamente discutibile, cioè la gratuità di
utilizzazione da parte dei Consiglieri regionali dell'autostrada.
E' un provvedimento che non condividiamo in quanto i Consiglieri
regionali, quando utilizzano l'autostrada per incarichi di
missioni, hanno già dei rimborsi, per cui quando viaggiano
sull'autostrada a titolo personale, come gli altri cittadini, non
vediamo per quale motivo debbano usufruirne gratuitamente.
Vorrei far presente inoltre che nella proposta di legge vi sono
delle parti mancanti. Ho già detto che non la voteremo perché non
condividiamo la filosofia che sta alla base, cioè copiare da altre
Regioni quello che ci fa comodo, però in questo caso dobbiamo
prendere anche quello che non fa esattamente il nostro comodo. In
particolare, si tratta di tener presente che in altre
Regioni esistono delle norme per cui è prevista la non
corresponsione della indennità in caso di assenze prolungate e non
giustificate superiori ai 60-90 giorni, come pure in caso di
privazione di libertà personale.
Presenterò quindi degli emendamenti allo scopo, se ci si vuole
rifare a quello che avviene in altre Regioni, di recepire anche
questi istituti. Con questi emendamenti chiedo che venga abolita la
corresponsione della indennità in caso di assenza prolungata e non
giustificata dai lavori del Consiglio ed in caso di privazione di
libertà personale, e proporrò invece che in questo ultimo caso
venga corrisposto un assegno alimentare, così come avviene già per
i dipendenti regionali. Chiedo inoltre che il privilegio della
gratuità dell'uso dell'autostrada, se lo si vuole attuare
attraverso un accordo con la società dell'Autostrada, avvenga
quanto meno senza oneri da parte della Regione.
PRESIDENTE:
Ha chiesto di parlare il Consigliere
Baldassarre, ne ha facoltà.
BALDASSARRE - (P.S.D.I.):
Vorrei precisare (ma non per
aprire una polemica con il Consigliere Riccarand) che non è stata
fatta l'illustrazione perché forse molti di noi pensavano che fosse
già sufficiente l'illustrazione avvenuta nelle varie Commissioni,
ma visto che io sono uno e sono convinto che anche gli altri
possono pensare allo stesso modo, ho il coraggio delle mie
azioni,
anche se capisco che parlare di adeguamento delle aliquote
previste per i Consiglieri regionali della Valle d'Aosta in
confronto alle aliquote attuali degli altri Consiglieri delle
restanti Regioni d'Italia può essere alquanto imbarazzante e può
anche colpire l'opinione pubblica.
Il senso di questa legge è ben definito: il Consigliere
Riccarand sa che il Ministro degli Affari regionali aveva suggerito
a tutte le Regioni di adeguare la loro indennità, non solo ai fini
economici ma anche ai fini pensionistici, e il Presidente del
Consiglio aveva diramato una circolare in questo senso. Noi,
Consiglieri della Regione Valle d'Aosta, eravamo e restiamo il
fanalino di coda rispetto alle altre Regioni italiane, proprio
perché non è nella nostra intenzione approfittare di una direttiva
che viene dall'alto. Infatti, mentre le altre, Regioni anche a
statuto speciale, esclusa la Sicilia dove la percentuale è del
100%, hanno una indennità che oscilla dal 70 all'80% dell'indennità
parlamentare, noi eravamo fermi al 40% da diversi anni, per cui
questo adeguamento è stato necessario proprio per i motivi che ho
appena detto.
La nostra correttezza è stata dimostrata nel dividere in due
fasi (dal 1.1.1985 e dal 1.1.1986) questo aumento di indennità dal
40 al 55%, e ripeto che il 55% rappresenta ancora il fanalino di
coda di fronte alle altre Regioni.
Mi sembra che sia stata presa una decisione corretta, anche se
la si può strumentalizzare quanto si vuole!
C'è stato dal 10 gennaio 1984 l'aumento della indennità
parlamentare e mentre nelle altre Regioni i Consiglieri hanno avuto
il 70, l'80, il 100% del l'aumento suddetto, noi ne abbiamo
usufruito al 40%, quindi non c'è stata una forzatura da parte dei
gruppi consiliari.
Il Consigliere Riccarand è stato abbastanza indelicato dicendo
che la diaria che noi abbiamo, le altre Regioni non l'hanno: le
altre Regioni hanno la stessa diaria, forse in misura inferiore
rispetto alla nostra, ma ce l'hanno tutte.
Non vedo poi il perché dello scandalo che il Consigliere
Riccarand ha voluto creare servendosi di questa legge, che ritengo
fosse nostro sacrosanto diritto predisporre, anche perché è un
adeguamento che non raggiunge le cifre astronomiche che il
Consigliere Riccarand ha dato alla stampa. Eravamo e rimaniamo il
fanalino di coda delle Regioni italiane.
Brevemente sugli emendamenti; quando noi Consiglieri abbiamo
sottoscritto questa legge, abbiamo voluto affrontare un impegno
serio; si vengono ora a proporre degli emendamenti che possono
avere anche un valore particolare, ma occorre che si continui quel
discorso che abbiamo iniziato ieri sera sul rispetto della
personalità umana. Questi emendamenti potrebbero essere validi per
una proposta di legge "ad hoc" ma non inseriti in una proposta di
legge dove si parla di adeguamento delle aliquote; potrei essere
anche d'accordo con il Consigliere Riccarand, e l'ho dichiarato
anche in Commissione, per formulare una proposta di legge a parte,
ma ritengo che non si possa approfittare di una modifica di
aliquote delle indennità per inserire degli emendamenti che, in
questo contesto, non hanno alcun senso.
Esprimo quindi parere positivo sulla legge così come l'abbiamo
sottoscritta, naturalmente con l'eccezione di piccoli emendamenti
tecnici. Per quanto riguarda gli emendamenti esprimo un giudizio
negativo.
PRESIDENTE:
Ha chiesto di parlare il Consigliere
Segretario Tamone, ne ha facoltà.
TAMONE - (U.V.):
Come tutti sanno, ho fatto varie volte
un altro mestiere dall'altra parte del tavolo, ho fatto il
sindacalista, ed essere padroni di sè stessi è sempre delicato e
difficile.
Come avevo già detto anche in Commissione ed alla riunione dei
Capigruppo dove abbiamo discusso di questo progetto di legge, siamo
partiti da posizioni molto diverse, ma è anche vero che i
Consiglieri della Valle d'Aosta sono rimasti per lungo tempo chiusi
nel loro ambito, non aprendosi su altre realtà, mentre adesso le
cose stanno evolvendosi. Erano arrivate le voci più strane che poi
sono state anche riportate in quest'aula, e molti Consiglieri
facevano riferimento a questi discorsi dicendo che in altre Regioni
a statuto speciale i Consiglieri guadagnano oltre il 100%
dell'indennità dei Parlamentari dello Stato italiano.
Partendo da questa base abbiamo cominciato a discutere, perché
bisogna sempre ricordare da dove si è partiti per fare questi
discorsi. Per un lungo periodo, insieme al mio Gruppo, mi ero
astenuto dal fare qualunque tipo di considerazione su questa legge,
ma alla fine si è arrivati ad una soluzione che poteva essere
accettata da tutti.
Credo che questa proposta sia quello che si poteva fare su
quell'argomento cercando la massima convergenza. Non mi pare ci sia
niente altro da dire sull'argomento, tranne che alla fine anche il
Consigliere Riccarand o chi per lui ne avrà dei vantaggi. Trovo che
sia stato molto difficile essere padroni di noi stessi, tuttavia
credo che siamo stati capaci di farlo con dignità e con molta
coerenza.
Poichè siamo tutti sensibili al problema degli amministratori,
di quelli che danno il loro tempo per la cosa pubblica e che in
fondo sono, soprattutto a livello comunale, mal retribuiti, avevo
già annunciato in sede di riunione di Capigruppo la presentazione
di un ordine del giorno a questo proposito, che non starò a
rileggervi perché ve ne ho già dato lettura. Vorrei ribadire che in
questo ordine del giorno il Consiglio regionale della Valle d'Aosta
chiede ai competenti organi dello Stato, Parlamento e Camera dei
Deputati dove la legge in questo momento è ferma, di votare al più
presto quella legge che concerne tutta la problematica degli
amministratori comunali, delle comunità montane, delle U.S.L., che
danno il loro tempo al servizio della comunità in questi enti.
Quindi noi che votammo una legge, peraltro rinviata perché
ritenuta al di fuori dei limiti della nostra competenza dal
Presidente della Commissione di Coordinamento, chiederemmo al
Consiglio regionale della Valle d'Aosta -e spero di poter fornire
nel frattempo al Consigliere Riccarand, che l'aveva chiesto, il
testo della legge - di dare un parere favorevole affinché, tramite
questa legge, agli amministratori che non sono regionali possa
essere riconosciuta una certa dignità da questo punto di vista.
Ho messo per primo la firma sotto questo progetto di legge
perché mi pare che rimetta le cose a posto: nessun merito esplicito
ma, anche da parte del Consigliere Riccarand, la riconoscenza che
anche in questo caso non abbiamo voluto esagerare in nessun senso e
ci siamo mantenuti in un contesto dignitoso.
PRESIDENTE:
Ha chiesto di parlare il Consigliere Mafrica,
ne ha facoltà.
MAFRICA - (P.C.I.):
Noi siamo sempre attenti alle
questioni che riguardano le funzioni dei Consiglieri e le indennità
degli Amministratori pubblici, perché vogliamo tenere un
atteggiamento di estrema serietà sull'argomento. Non siamo stati
promotori di questa iniziativa di legge, però abbiamo accettato di
discuterne perché la questione veniva ripetutamente sollevata,
anche per ragioni derivanti da discussioni in atto con altri
Consigli regionali.
Abbiamo quindi sostenuto, nelle riunioni che ci sono state fra
Capigruppo, che bisognava continuare ad avere per la nostra Regione
un livello comunque non superiore a quello delle ultime Regioni e
il testo che è venuto fuori ci è sembrato un testo accettabile.
Riteniamo che il livello di indennità stabilito per i
Consiglieri della Valle d'Aosta sia un livello equo; con questo
Disegno di Legge, in poche parole, vengono fissate dal 10 gennaio
1985 delle indennità che portano al 47,5% delle indennità dei
parlamentari la quota spettante ai Consiglieri regionali della
Valle d'Aosta, e poi ci sono delle quote aggiuntive per i
Consiglieri che abbiano delle cariche. Rispetto a questo punto
credo che nell'intervento fatto dal Consigliere Riccarand (ed anche
in sue precedenti dichiarazioni) ci siano dei tentativi di
confusione; primo elemento è che il Consiglio regionale aumenta il
7,5% dell'indennità; una parte di aumento, la più consistente che
lui ha conglobato per dare la dimensione complessiva del
miglioramento economico, non è stata decisa dal Consiglio regionale
ma è l'effetto di leggi esistenti. Non ha senso allora fare
confronti fra quello che si prendeva prima e quello che si prenderà
fra due anni, quando si raggiungerà il 55%, il confronto che ha
senso è tra quello a cui si ha diritto adesso e quello che si
raggiunge con la decisione del Consiglio regionale. In questo senso
i Consiglieri regionali a legislazione vigente attuale sono a £
2.200.000, arrivano adesso con questa indennità a £ 2.500.000, il
Presidente della Giunta é a £ 5.000.000, con questa legge per un
anno addirittura la sua indennità diminuisce, per le persone che si
trovano in una situazione intermedia ci sono condizioni che sono
contenute in limiti oche a noi sembrano ragionevoli. Nel 1985 il
Presidente della Giunta da £ 5.050.000 passerà a £ 5.100.000 e non
mi sembra un aumento eccessivo, il Presidente del Consiglio da £
4.600.000 passerà a £ 5.100.000 anche lui, gli Assessori da £
4.150.000 a £ 4.425.000, i Vice-Presidenti (sono quelli che avranno
l'aumento più alto) passeranno da £ 2.700.000 a £ 3.500.000 nel
1986. Nel 1986 i Presidenti di Commissione passeranno da £
2.700.000 a £ 3.100.000, i Consiglieri nel 1986 da £ 2.200.000 a £
2.750.000.
Ora le cifre di cui dobbiamo discutere sono queste; a me sembra
che una indennità di £ 2.500.000 oggi per il Consigliere regionale
sia una indennità equa come pure l'indennità di £ 4.719.000 che
viene data al Presidente della Giunta. E' già stato fatto il
paragone con le altre Regioni: noi siamo una piccola realtà, ma
siamo pur sempre una Regione, dobbiamo fare le leggi.
Credo che il confronto vada anche fatto con le persone che hanno
responsabilità nella società civile: se noi teniamo conto che un
dirigente di Assessorato, che è andato in pensione in questi giorni
aveva uno stipendio lordo di £ 3.800.000 al mese, non credo che £
2.500.000 per un Consigliere siano da ritenersi una cifra
eccessiva. Se facciamo i confronti con gli stipendi di altri
dipendenti regionali, come il Commissario al Casinò, oppure con le
parcelle dei geometri e degli ingegneri incaricati di fare progetti
per l'Amministrazione, credo che questo sia un livello equo. Siamo
convinti che confrontare questi £ 2.500.000 con il milione che
prende il lavoratore dipendente può fare effetto, però chiediamo
che vengano dati salari adeguati a tutte le categorie.
Non crediamo che sia giusto sminuire il ruolo del Consigliere
regionale che deve fare le leggi e deve gestire un bilancio di 1000
miliardi; il problema semmai è il modo in cui viene svolto il
compito del Consigliere regionale: noi crediamo che sia un lavoro
da fare nel migliore dei modi e che quindi debba essere
adeguatamente retribuito.
Vorrei ricordare che le forze progressiste si sono sempre
battute in tutto il mondo da quando si è passati a forme di
democrazia perché ci fossero delle indennità per gli Amministratori
pubblici. E' stata fatta una lunga battaglia anche nel Parlamento
italiano, perché inizialmente solo gli avvocati o altre categorie
di possidenti potevano esercitare mandato parlamentare, che non
prevedeva indennità. Il P.S.I. della fine secolo, il P.C.I., hanno
sempre sostenuto che agli amministratori pubblici deve essere data
la possibilità di esercitare il proprio mandato, altrimenti questo
ruolo viene lasciato agli altri, quindi su questo terreno crediamo
che con le cifre che ho detto prima si sia nel ragionevole.
Non riteniamo, al di là di queste considerazioni generali, di
aver avuto un atteggiamento ambiguo, come invece ha sostenuto Nuova
Sinistra in un proprio giornale. Come tutti sanno, i Consiglieri
regionali del P.C.I. non hanno mai percepito personalmente alcuna
di queste indennità perché versano tutte le indennità al partito,
il quale li retribuisce con stipendi analoghi a quelli degli altri
funzionari (che sono collegati al V^ livello degli operai della
Cogne) ma non crediamo di avere alcun atteggiamento ambiguo perché
è una scelta nostra quella di fare questo versamento. Se versiamo
al nostro partito queste somme é perché pensiamo che esso abbia una
funzione collegata alla nostra attività: il partito produce idee e
programmi di cui noi ci serviamo, provvede alla campagna elettorale
(perché i comunisti non spendono a livello personale per le
elezioni), provvede alle spese di organizzazione. D'altronde il
nostro partito si chiama comunista ed almeno in questo caso l'idea
di mettere tutto in comune ci sembra giusta.
In questo senso non ci sembra di avere nessuna ambiguità perché
da una parte diamo un giudizio sul livello di questa indennità, che
ci sembra equo, dall'altra riteniamo di essere liberi nella nostra
organizzazione e di comportarci secondo nostri criteri.
Il discorso è invece sul ruolo del Consigliere regionale: su
questo forse si potrebbe discutere! A nostro giudizio, i
Consiglieri regionali dovranno dare alla popolazione valdostana il
corrispettivo dell'indennità che percepiscono in lavoro, in
attività, in tutela degli interessi dei ceti e delle categorie che
rappresentano.
Non abbiamo nessuna preoccupazione, ci sembra che in questo caso
eventuali speculazioni siano esagerate e siamo favorevoli a questa
proposta di legge.
Un'ultima considerazione sugli emendamenti proposti dal
Consigliere Riccarand: ho detto prima che questa proposta di legge
è un compromesso che abbiamo ritenuto accettabile e sulle norme
contenute in questa proposta, essendo firmatari, non abbiamo
obiezioni o emendamenti o variazioni da proporre.
Gli emendamenti del Consigliere Riccarand si riferiscono a
questioni che non sono comprese in questa proposta di legge per cui
è necessario esprimere un giudizio. Abbiamo valutato questi
emendamenti e ad alcuni di essi siamo favorevoli, ad altri
contrari; ad un emendamento in particolare vogliamo presentare
delle variazioni, perchè ci sembra che in quel caso non sia stato
rispettato lo spirito della legge da cui l'emendamento dovrebbe
essere stato preso. Mi riferisco all'emendamento relativo alla
sospensione dell'indennità per le persone che hanno avuto il
mandato di cattura o che sono latitanti. La legge della Liguria
prevede in questo caso non che ci sia la sospensione automatica ma
che possa esserci, cioè prevede una procedura che è "su proposta
dell'Ufficio di Presidenza, sentita
l'Assemblea dei Capigruppo". Quindi proporrò un emendamento agli
emendamenti del Consigliere Riccarand che ristabilisca il senso del
testo originario della Liguria per questo particolare
emendamento.
PRESIDENTE:
Ha chiesto di parlare il Consigliere
Maquignaz, ne ha facoltà.
MAQUIGNAZ - (A.D.P.):
Come ha già avuto modo di dire il
Consigliere Tamone, è difficile oggi prendere la parola sui
problemi che ci riguardano direttamente, comunque intendo esprimere
il giudizio favorevole del nostro Gruppo, anche se ci rendiamo
conto che in questo momento di crisi economica e conseguente
disoccupazione, questi aumenti possono sembrare inopportuni.
E' per questo motivo che non condividiamo la facile
strumentalizzazione del Consigliere Riccarand, che in questo modo
non fa altro che alimentare il qualunquismo demagogico ed aumentare
tra l'opinione pubblica il discredito nei confronti delle
istituzioni regionali. Noi siamo favorevoli a questo Disegno di
Legge perché riteniamo che gli Amministratori pubblici debbano
essere retribuiti in rapporto al lavoro che svolgono e questo lo
diciamo non solo per i Consiglieri regionali, ma lo vogliamo
ribadire per i Sindaci, che in Valle d'Aosta stanno lavorando da
tanti anni.
Per quanto riguarda i Consiglieri bisogna dire che ormai
l'attività amministrativa sta diventando sempre più ponderosa; non
parliamo della Presidenza della Giunta e della Giunta, che ormai
lavorano a tempo pieno, ma anche i Presidenti delle Commissioni e i
Capigruppo si stanno avviando verso un'attività che non lascia
spazio ad altre professioni.
Visto che parliamo di pubblici amministratori, vorrei spendere
due parole per i Sindaci, che sono mal retribuiti, oberati di
lavoro e carichi di responsabilità civili e soprattutto penali.
Fino a questo momento, mai nessuno ha riconosciuto in modo equo il
ruolo dei Sindaci nella nostra Valle e per questo motivo noi
plaudiamo all'ordine del giorno che il Presidente della Giunta ha
presentato in favore dei Sindaci della Valle d'Aosta e riteniamo
che in questa direzione il Consiglio regionale debba continuare il
suo appoggio.
Colgo l'occasione per dire che condivido quanto ha detto il
Consigliere Mafrica, e cioè che le indennità basse finiscono per
penalizzare chi non ha in proprio risorse finanziarie; siamo anche
noi dell'idea che l'attività dell'Amministratore debba essere
svolta anche da coloro che non hanno grandi possibilità economiche.
D'altra parte vorrei ricordare che, tutto sommato, abbiamo preso
atto che nonostante gli aumenti, gli stipendi dei Consiglieri della
nostra Regione sono ancora i più bassi fra tutte le Regioni
d'Italia.
Esprimo quindi il parere favorevole del nostro Gruppo. Riteniamo
però che si debba lavorare con serietà e con correttezza
nell'interesse della comunità valdostana, perché in quel caso sono
convinto che anche gli aumenti che oggi proponiamo potranno
assumere un significato positivo di fronte alla comunità
valdostana.
PRESIDENTE:
Ha chiesto di parlare il Consigliere
Torrione, ne ha facoltà.
TORRIONE - (P.S.I.):
Ognuno fa politica come crede più
opportuno; fare politica significa decidere ed assumersi le
conseguenti responsabilità di fronte all'opinione pubblica. Per
questo il Gruppo del P.S.I. voterà a favore del disegno di
legge.
PRESIDENTE:
Ha chiesto di parlare il Consigliere
Stévenin, ne ha facoltà.
STEVENIN - (U.V.):
Tous les membres de la Conférence des
Chefs de Groupe savent très bien qu'à l'occasion de la discussion
de cette loi j'avais manifesté des perplexités et je les avais
expliquées. Je croyais que, compte tenu qu'il y avait eu une
augmentation de la part de l'Etat, on pouvait se contenter de cette
situation. J'avais même dit que probablement je n'aurais pas voté
cette loi, mais, à la suite de la position qu'a tenue M. Riccarand
sur cette loi spécifique, je veux dire quelque chose qui se
rapporte à cette façon de faire de la politique, même si, comme l'a
dit très bien M. Torrione, chacun fait la politique de la façon
qu'il croit la plus opportune.
Je trouve que, dès la fin de l'année dernière, M. Riccarand est
en train d'employer la politique de ce Conseil régional pour
atteindre un précis résultat. A part la façon de se conduire, le
jour après une discussion dans la Conférence des Chefs de Groupe
sur cette loi, il a fait parvenir au Conseil d'Usine de la Cogne le
texte même faux, parce qu'il avait écrit que les Conseillers
régionaux touchaient aussi de "la tredicesima mensilità", ce qui
n'est pas vrai.
Il a distribué des milliers de copies de ce tract, où il disait
que les Conseillers se donnaient une augmentation, sauf M.
Riccarand qui, étant naturellement le meilleur, y était contraire,
en sachant très bien que moi aussi j'avais exprimé un avis
contraire à cette augmentation! D'ailleurs cette façon de faire
politique de la part de M. Riccarand on l'a vue hier, quand il a
présenté un ordre du jour que nous avons appelé électoral.
Aujourd'hui encore il sait très bien que nous voterons contre les
amendements qu'il a présentés, surtout celui qui concerne le
problème que nous connaissons et qui intéresse des personnes qui ne
sont pas présentes dans cette salle.
Même si tout le monde, à l'occasion de la discussion dans la
réunion des Chefs de Groupe, était d'accord d'examiner ce problème
au moment de la discussion pour la révision du Règlement du Conseil
et, par conséquent, le problème étant présent, on a demandé à M.
Riccarand de le renvoyer, en considération de cette situation
spécifique mais il n'a pas accepté. Il faut dire qu'il n'a pas même
accepté les propositions faites par le Conseiller Tamone,
c'est-à-dire de partager les 15 points de différence qu'il
y
avait entre notre Région et la Ligurie dans trois années.
On trouve après des explications à l'attitude de M. Riccarand:
vis-à-vis des Conseillers régionaux, qui touchent 1.830.000 lires à
peu près - car il y a toujours quelques 50.000 lires en moins, ne
pouvant pas participer à toutes les réunions parce qu'évidemment on
se trouve dans certaines difficultés, étant donné qu'on est Chef de
Groupe, on est dans deux Commissions du Conseil et on est encore
dans une Commission spéciale - je voulais dire que M. Riccarand
touche à peu près 700.000 lires en plus, selon la loi étant un
enseignant; on pourrait nous dire qu'il donne une partie de
l'indemnité à son mouvement, mais je crois que tous les Groupes de
ce Conseil font la même chose vis-à-vis de leurs partis.
En considération de ce que je viens de dire, du fait que je ne
vois, dans la tenue de M. Riccarand, qu'une façon de faire de la
campagne électorale, moi, même si je n'étais pas d'accord, je
voterai pour cette loi.
PRESIDENTE:
Ha chiesto di parlare il Consigliere Aloisi,
ne ha facoltà.
ALOISI - (M.S.I.):
Il Movimento Sociale Italiano voterà a
favore di questa proposta di legge perché riteniamo che
l'ingiustizia che finora c'è stata per quanto riguarda i
Consiglieri regionali della Valle d'Aosta debba essere soppressa.
Riteniamo corretto che il Consigliere della Valle d'Aosta non si
senta inferiore agli altri Consiglieri regionali. Se fino ad ora
percepivamo il 40% dell'indennità parlamentare e con questa
proposta di legge arriviamo al 55%, rimaniamo pur sempre il
fanalino di coda.
Mi pare sia una questione di correttezza, anche per non sminuire
quella che è la funzione del Consigliere.
PRESIDENTE:
Ha chiesto di parlare il Consigliere Ricco,
ne ha facoltà.
RICCO - (D.C.):
Come già detto in Commissione voteremo la
legge senza emendamenti, all'infuori di quelli tecnici.
PRESIDENTE:
E' chiusa la discussione generale. Si passa
alla votazione dell'ordine del giorno presentato dal Consigliere
Tamone, di cui do lettura:
ORDINE DEL GIORNO
Il Consiglio regionale della Valle d'Aosta
Considerato che il provvedimento contenente la nuova
normativa in materia di permessi, aspettative e indennità degli
amministratori locali, già approvato dal Senato, si trova
attualmente in una posizione di stasi presso la Camera dei
Deputati, in quanto sottoposto ad un procedimento di revisione e di
rielaborazione da parte del comitato ristretto costituito dalla
Commissione Interni per l'esame dei progetti di legge in
materia;
Appreso che problemi collegati alle divergenti posizioni dei
vari gruppi ed alla mancanza di una precisa definizione della
questione della copertura finanziaria minacciano di ritardare
notevolmente la discussione del progetto in sede
legislativa;
Rilevata l'importanza della normativa di cui trattasi,
diretta all'applicazione del principio costituzionale che afferma
il pieno diritto dei cittadini eletti a disporre del tempo
necessario per dedicarsi alla cosa pubblica e a non subire danni
professionali e finanziari a causa degli incarichi;
Considerato che, sensibile a tali esigenze, il Consiglio
regionale della Valle d'Aosta aveva, a suo tempo, approvato un
provvedimento legislativo in materia, non vistato perché ritenuto
al di fuori dei limiti di competenza della Regione;
Considerata a questo punto l'urgenza dell'approvazione del
progetto di legge, allo scopo di assicurare un più ampio respiro ed
una maggiore operatività alle autonomie locali;
RICHIEDE
che gli organi competenti si adoperino al fine di pervenire
nel più breve tempo possibile all'approvazione definitiva del
progetto di legge in questione;
DELIBERA
di inviare il presente documento al Presidente del Consiglio
dei Ministri, al Presidente del Senato, al Presidente della Camera
ed al Ministro per la Funzione Pubblica.
Ha chiesto di parlare il Presidente della Giunta, ne ha
facoltà.
ROLLANDIN - (U.V.):
Seulement pour souligner ce que
quelqu'un a déjà dit à propos des Syndics et des intentions de
l'Administration régionale; en effet tous les mouvements et les
partis ont déjà souligné le fait que, jusqu'à présent, on n'a pas
eu la possibilité d'intervenir dans ce domaine, car on avait
présenté une loi qui n'avait pas été acceptée.
Cet ordre du jour c'est justement pour remarquer qu'à présent il
faudrait que, à niveau de Parlement italien, il
y
ait une
prise de position à cet égard, vu qu'il y a des projets de loi. En
même temps on veut annoncer que sera présenté au Conseil un projet
de loi qui concerne les employés régionaux, qui peuvent avoir des
congés extraordinaires pour faire leur travail d'Administrateurs
publics. Je crois que nous aurons encore la possibilité de prendre
en considération le problème des Administrateurs.
PRESIDENTE:
Ha chiesto di parlare il Consigliere
Torrione, per dichiarazione di voto, ne ha facoltà.
TORRIONE - (P.S.I.):
Per dichiarazione di voto. Voteremo
a favore dell'ordine del giorno il quale tratta un problema molto
delicato che riguarda gli Amministratori dei Comuni. Poiché sono
stato Amministratore del Comune di Aosta per quasi vent'anni,
conosco il disagio che si subisce quando ci si trova in una
situazione così difficile e soprattutto quanto modesta sia la
retribuzione degli Amministratori comunali. E' una vergogna che un
Amministratore pubblico, quale è il Sindaco, che ha grossissime
responsabilità, sia retribuito in una maniera addirittura
irrisoria, rispetto anche alla funzione istituzionale che esso
svolge. Uno Stato che non ha riguardo di quelle che sono le cellule
primarie del sistema democratico e che quindi tratta i pubblici
Amministratori come se fossero ancora legati ad una condizione di
censo, per cui possono far politica solo coloro che hanno le
possibilità economiche, è uno Stato che non ha riguardo di sè
stesso.
Siamo senz'altro favorevoli a questo discorso e siamo
altrettanto favorevoli, (e lo dico perché, anche in questo caso,
l'ho vissuta sulla mia pelle quest'esperienza del dipendente
regionale che svolgeva funzioni di carattere pubblico, con tutte le
conseguenze che questa mia posizione di impiego ha comportato sul
piano personale) a che la Regione approvi una regolamentazione, in
modo che tutti coloro che sono dipendenti regionali e che svolgono
pubbliche funzioni lo possano fare a testa alta, senza godere di
situazioni che possono sembrare di privilegio, ma che di
privilegio, sia ben chiaro, non sono.
PRESIDENTE:
Ha chiesto di parlare il Consigliere Tonino,
ne ha facoltà.
TONINO - (P.C.I.):
Una brevissima dichiarazione di voto
sull'ordine del giorno: siamo d'accordo, tant'è che come Gruppo ci
stavamo apprestando a presentare una mozione sullo stesso
argomento.
Oltre a quanto già detto, vorrei chiedere a tutte le forze
politiche che sono rappresentate anche in Parlamento, di svolgere
un'azione presso i vari gruppi parlamentari per superare quello che
è stato, bisogna chiamarlo con il suo nome, un vero e proprio
voltafaccia tra l'atteggiamento tenuto al Senato e l'atteggiamento
tenuto alla Camera. Al Senato il provvedimento è stato approvato
all'unanimità e c'era un impegno in tal senso anche del Governo;
alla Camera, anche sollecitata da alcuni giornalisti (peraltro
normalmente ben pagati) c'è stata l'iniziativa di un centinaio di
parlamentari che hanno chiesto la remissione in aula, cioè poiché
il Disegno di Legge era stato assegnato in sede legislativa alla
Commissione Interni della Camera, la richiesta di questi
parlamentari ha fatto sì che la legge debba riprendere l'iter.
Credo che questo aspetto rappresenti un fatto molto importante
di civiltà e di rispetto dell'art. 51 della Costituzione. C'è il
fatto innegabile che oggi, con i nuovi compiti che hanno i Comuni,
impegnarsi a fondo nell'attività amministrativa significa molto
spesso, per noi vuol farlo bene, rischiare il posto di lavoro e
rinunciare a vantaggi che altrimenti potrebbe avere. Sono questioni
fondamentali per il funzionamento democratico del paese, per cui
noi siamo d'accordo sull'ordine del giorno, non solo, ma a livello
parlamentare lavoreremo perché questo progetto vada in porto
rapidamente.
PRESIDENTE:
Ha chiesto di parlare il Consigliere
Baldassarre, ne ha facoltà.
BALDASSARRE - (P.S.D.I.):
Per dichiarazione di voto.
Anche noi socialdemocratici siamo favorevoli a votare questo ordine
del giorno perché riteniamo che sia arrivato il momento in cui
bisogna effettivamente dare a Cesare quel che è di Cesare.
Le responsabilità civili e penali che hanno oggi i vari
amministratori sono enormi, qualche Consigliere lo ha detto; ed è
difficile, in un contesto come il nostro, fare
dell'amministrazione. L'uguaglianza è un principio sancito dalla
Costituzione: giustamente la politica non deve essere fatta dai
ricchi o da quelli che si trovano in condizioni economiche
favorevoli; sono gli elettori ad eleggere gli amministratori e a
scegliere le persone più idonee, ma lo Stato deve loro garantire la
possibilità di amministrare nel migliore dei modi. Accetto l'invito
del Consigliere Tonino e mi farò promotore, tramite la Segreteria,
presso il Gruppo parlamentare del mio partito, della necessità che
questo provvedimento di legge passi in maniera sollecita. Annuncio
fin d'ora che sarò favorevole al provvedimento del Presidente della
Giunta circa le aspettative dei dipendenti regionali eletti, per
cui dichiaro che voterò a favore dell'ordine del giorno.
PRESIDENTE:
Ha chiesto di parlare per dichiarazione di
voto il Consigliere Maquignaz, ne ha facoltà.
MAQUIGNAZ - (A.D.P.):
Per dichiarare, come ho già avuto
modo di fare precedentemente, che voteremo in favore dell'ordine
del giorno presentato dal Presidente della Giunta ed anche per dire
che non voteremo gli emendamenti presentati dal Consigliere
Riccarand, non tanto perché non li condividiamo, ma perché in
Commissione avevamo concordato di non modificare il progetto di
legge.
Se si vuole modificare il regolamento siamo disponibili ad
iniziare la discussione nella sede competente, però, per
correttezza, dobbiamo mantenere l'accordo che avevamo preso in
Commissione non modificando questo progetto di legge. Per queste
ragioni non voteremo gli emendamenti presentati dal Consigliere
Riccarand.
PRESIDENTE:
Metto in approvazione l'ordine del giorno nel
testo originale:
ESITO DELLA VOTAZIONE
Presenti, votanti e favorevoli: 28
Il Consiglio approva all'unanimità
PRESIDENTE:
Si passa ora alla votazione articolo per
articolo del Disegno di Legge n. 139. Do lettura dell'articolo
1:
ART. 1
A decorrere dal 1° gennaio 1985 le norme della L.R.
25.10.1982, n. 69, sulle indennità spettanti ai membri del
Consiglio e della Giunta regionale, sono modificate dalla presente
legge.
PRESIDENTE:
Ha chiesto di parlare il Consigliere
Riccarand, ne ha facoltà.
RICCARAND - (N.S.):
Per dichiarazione di voto. Il nostro
sarà un voto contrario all'articolo l, come al resto della proposta
di legge.
Vorrei innanzitutto rispondere ad alcune osservazioni che sono
state fatte, e che a mio avviso sono indicative del fatto che la
pretesa sicurezza di equità della proposta di legge non esiste
affatto, perché molti Consiglieri hanno fatto ricorso in questo
dibattito ad affermazioni totalmente false pur di sostenerne la
bontà.
Partirei dalle ultime affermazioni che hanno fatto il
Consigliere Stévenin ed il Consigliere Maquignaz, i quali accusano
Nuova Sinistra di strumentalizzazione, avendo distribuito migliaia
di volantini in cui si denunciava l'aumento prospettato e citando
le tabelle degli stipendi, il che non è assolutamente vero. Nuova
Sinistra ha tenuto un atteggiamento molto corretto, ha espresso il
suo dissenso, lo ha trasmesso alla stampa attraverso un comunicato
ed una tabella che conteneva l'importo esatto delle nuove
indennità, comunicato e tabelle diffusi in diciannove copie, quindi
non si tratta di migliaia di volantini distribuiti! Il fatto che
poi qualcuno abbia fatto di questi volantini delle copie e le abbia
fatte circolare, mi sembra una scelta legittima di chi aveva
interesse alla questione e del resto sarebbe stato legittimo anche
il fatto che noi avessimo provveduto a distribuire questi
volantini, perché si tratta di argomenti di cui la pubblica
opinione deve essere informata.
Non c'è stata comunque nessuna strumentalizzazione da parte
nostra e se c'è stato un interesse accentuato da parte
dell'opinione pubblica su questi problemi è chiaro che deriva dal
fatto che si tratta degli amministratori della Regione Valle
d'Aosta, di persone che si stabiliscono lo stipendio e mi sembra
più che legittimo che ci siano questa attenzione e questo
interesse.
Dopo di che, se si definisce strumentalizzazione il fatto che si
esprime un dissenso, allora o si è tutti d'accordo o non si può più
parlare. Questa posizione non la sosteniamo solo da oggi, in vista
delle elezioni, tant'è che nel 1982 abbiamo votato contro quel
Disegno di Legge la cui impalcatura ritroviamo nell'attuale, quindi
eravamo contrari e resteremo sempre contrari a questo tipo di
discorso.
Il Consigliere Baldassarre ha parlato di direttive alle quali
noi dovremmo adeguarci (forse il termine è improprio, diciamo
meglio suggerimenti, indicazioni): sappiamo benissimo che non
esiste nessuna direttiva, è una materia nella quale possiamo fare
tutto quello che vogliamo perché è a nostra totale discrezione. Se
vogliamo adeguarci alle altre realtà, possiamo farlo, ma non perché
ci viene imposto: è una scelta che facciamo noi, non c'è nessuna
direttiva; semmai ci fosse una direttiva in questo senso, dovremmo
rivendicare la nostra autonomia, che esiste per statuto.
Il Consigliere Baldassarre ha detto inoltre che in altre Regioni
i Consiglieri percepiscono il 70-80% delle indennità dei
parlamentari: questo non è vero perché la maggioranza delle Regioni
a statuto ordinario ha delle indennità che sono dell'ordine del
6065% delle indennità dei parlamentari, non del 70-80%, così come
non é vero che in tutte le altre Regioni d'Italia esiste la diaria.
La diaria non esiste nella Regione Liguria, dove i Consiglieri
percepiscono un'indennità pari al 60% di quella dei parlamentari, e
quindi noi, dopo questo provvedimento, avremo un'indennità
superiore a quella della Regione Liguria, che è una Regione per
territorio e numero di abitanti sicuramente più grande della
nostra, per cui se vogliamo usare questi parametri ci troviamo
completamente al di fuori.
E' assurdo affermare che le cifre indicate nella tabella sono
sbagliate, perché sono invece cifre esattissime, lo possiamo
confermare in questo momento e del resto sono le cifre che ci erano
state fornite in sede di discussione della proposta di legge.
Ribadisco il giudizio di paradossalità nei confronti
dell'atteggiamento del P.C.I. su questa proposta; il P.C.I. dice
che questi soldi vengono dati al partito perché lo stipendio che
prende il Consigliere regionale del P.C.I. è quello di un
funzionario di partito, che è circa il 50% dell'indennità
consiliare. Questo secondo me è un argomento ulteriore per dire che
questa proposta di legge non é giustificata; se il P.C.I. ritiene
equo che un proprio funzionario sia pagato in un certo modo non
capisco come faccia poi a sostenere che l'indennità consiliare deve
essere aumentata. E' una contraddizione enorme che non riesco a
comprendere.
Così come è paradossale la posizione della D.C.: non molto tempo
fa il Segretario regionale della D.C., attuale Presidente del
Consiglio, affermava sui giornali che "personalmente abolirei le
indennità ai Consiglieri regionali, limitandomi ai rimborsi spese;
diverso è il caso degli Assessori e dei Presidenti della Giunta e
del Consiglio, che si impegnano a tempo pieno. In questo caso, per
le regionali, non ci sarebbe l'arrembaggio a cui assistiamo, ma i
candidati sarebbero comunque tanti". Ritengo sbagliata questa
posizione, perché è giusto che l'indennità ci sia e che chiunque
possa fare il Consigliere a tempo pieno equamente retribuito; ma
passare addirittura da una proposta di abolizione di indennità ad
una proposta di aumento di questo genere mi sembra una
contraddizione che non so dove possa trovare una spiegazione.
Per quanto riguarda l'entità degli aumenti, non è vero che è
limitata; il panorama va tenuto presente nel suo complesso: in
tredici mesi la situazione dell'indennità cambia radicalmente.
Sappiamo che fino alla metà di dicembre, cioè fino a quando
l'ufficio di Presidenza della Regione Valle d'Aosta non ha recepito
l'aumento approvato dai parlamentari, lo stipendio netto in busta
mensile del Consigliere regionale della Valle d'Aosta, senza
nessuna carica, era di £ 1.815.000; recependo l'aumento dei
parlamentari questo stipendio è passato a £ 2.190.000; dal 1°
gennaio 1985 con questa nuova legge, non appena entrerà in vigore,
lo stipendio del Consigliere regionale senza carica, netto in busta
mensile, sarà di 2.561.000 (quindi nell'arco di 20 giorni passiamo
da 1.815.000 a 2.561.000) dal ° gennaio 1986 passeremo a £
2.769.000. Questa è l'entità degli aumenti e non serve dire che
l'aumento automatico discende dalla legge: lo è perchè, l'abbiamo
voluto noi, allo stesso modo, per una legge che vogliamo noi,
avremo questi ulteriori aumenti dal 1° gennaio 1985 e 1986!
L'ultimo argomento riguarda quello che diceva il Consigliere
Stévenin, e cioè che sarei contrario all'aumento perché percepisco
altre settecento mila lire quale insegnante in aspettativa. Questo
discorso, anzitutto, non vale solo per me, ma per tutti i
Consiglieri che sono dipendenti dello Stato e della Regione e che
sono in aspettativa obbligatoria, ed è semmai un argomento in più
per dire che, essendoci questo tipo di legislazione, non sono
giustificati gli aumenti, così come non sono giustificati questi
stipendi di fronte a tutta una serie di Consiglieri che, lo
sappiamo bene, non fanno i Consiglieri a tempo pieno! Dobbiamo
tenere presenti tutti questi aspetti ed allora, di fronte a questa
realtà, queste indennità non sono giustificate.
PRESIDENTE:
Prima di passare alla votazione vorrei solo
sperare che il Consigliere Riccarand consegni la sua busta paga
all'Ospizio dei poveri vecchi.
Metto in approvazione l'articolo 1:
ESITO DELLA VOTAZIONE
Presenti: 29
Votanti: 29
Favorevoli: 28
Contrari: 1
Il Consiglio approva
PRESIDENTE:
Do lettura dell'articolo 2:
ART. 2
L'art. 2 è sostituito dai seguenti:
"ART. 2
L'indennità spettante ai Consiglieri regionali è stabilita
dall'Ufficio di Presidenza del Consiglio, sentiti i Capi Gruppo,
entro il limite massimo del 47,5% della corrispondente indennità
spettante ai membri del Parlamento. A decorrere dal 1° gennaio 1986
il predetto limite è elevato al 55%.
Al Consigliere che cessi dal mandato per qualsiasi causa, o
che non sia rieletto, spetta altresì un assegno reversibile pari ad
una mensilità lorda dell'indennità di cui al precedente comma per
ogni anno o frazione di anno superiore a sei mesi, di mandato, fino
ad un massimo di anni dieci anche non continuativi.
ART. 2 BIS
Al Presidente del Consiglio regionale ed al Presidente della
Giunta regionale è attribuita una indennità di carica
corrispondente al complessivo trattamento economico percepito dai
Sottosegretari di Stato.
Agli Assessori regionali è attribuita una indennità di carica
pari al 70% di quella di cui al 1° comma.
Ai Vice-Presidenti del Consiglio è attribuita una indennità
di carica pari al 30% di quella di cui al 1° comma.
Ai Consiglieri segretari ed ai Presidenti delle Commissioni
consiliari permanenti è attribuita una indennità di carica pari al
15% di quella di cui al 1° comma.
Le indennità di cui al presente articolo non sono tra loro
cumulabili".
PRESIDENTE:
Metto in approvazione l'articolo 2:
ESITO DELLA VOTAZIONE
Presenti: 29
Votanti: 29
Favorevoli: 28
Contrari: 1
Il Consiglio approva
PRESIDENTE:
Do lettura dell'articolo 3:
ART. 3
Il 1° comma dell'articolo 4 è sostituito dal seguente:
"Ai Consiglieri regionali, per ogni assenza dalle sedute del
Consiglio e delle Commissioni permanenti è applicata una trattenuta
del 2% sull'indennità e sulla diaria, salvo che l'assenza sia
dovuta ad incarico di missione dato dal Presidente del Consiglio o
dal Presidente della Giunta, o a ragioni di salute comprovate da
certificato medico':
PRESIDENTE:
Metto in approvazione l'articolo 3:
ESITO DELLA VOTAZIONE
Presenti: 29
Votanti: 29
Favorevoli: 28
Contrari: 1
Il Consiglio approva
PRESIDENTE:
Do lettura dell'articolo 4, dove bisogna
leggere alla lettera a) anzichè 23%, 25%:
ART. 4
L'articolo 5 è sostituito dal seguente:
"ART. 5
L'Ufficio di Presidenza del Consiglio, sentito almeno
annualmente il Comitato amministrativo della Cassa di Previdenza,
determina altresì:
a)
l'ammontare delle quote mensili, poste a carico dei
singoli Consiglieri regionali, per alimentare il fondo della Cassa
di Previdenza dei Consiglieri regionali, in misura non inferiore al
25% dell'indennità e della diaria spettanti ai Consiglieri
regionali;
b)
l'ammontare dei contributi a carico della Regione,
previsti dall'art. 120 del regolamento interno del Consiglio, in
misura non superiore alla metà dell'indennità e della diaria
percepite dai Consiglieri in carica".
PRESIDENTE:
Metto in approvazione l'articolo 4:
ESITO DELLA VOTAZIONE
Presenti: 29
Votanti: 29
Favorevoli: 28
Contrari: 1
Il Consiglio approva
PRESIDENTE:
Do lettura dell'articolo 5:
ART. 5
L'articolo 6 è sostituito dal seguente:
"ART. 6
L'ammontare degli assegni vitalizi corrisposti dalla Cassa di
Previdenza per i Consiglieri regionali è determinato, ai sensi del
regolamento della Cassa stessa, in proporzione agli anni di
contribuzione, in misura percentuale del trattamento base
corrispondente all'indennità prevista dall'art.
2,
fino ad
un massimo del 60%."
PRESIDENTE:
Metto in approvazione l'articolo 5:
ESITO DELLA VOTAZIONE
Presenti: 29
Votanti: 29
Favorevoli: 28
Contrari: 1
Il Consiglio approva
PRESIDENTE:
Vi è un emendamento soppressivo dell'articolo
6; lo metto in approvazione:
ESITO DELLA VOTAZIONE
Presenti: 29
Votanti: 29
Favorevoli: 28
Contrari: 1
Il Consiglio approva
PRESIDENTE:
A questo punto vi è l'emendamento presentato
dal Consigliere Riccarand per cui dopo l'articolo 6 si inseriscono
i seguenti articoli:
-
ART. 6 BIS
Dopo l'articolo 9 della L.R. 25.10.1982, n. 69, è inserito il
seguente articolo 9 BIS:
"ART. 9 BIS
Nei confronti dei Consiglieri che, senza giustificato motivo,
non abbiano partecipato ad alcuna delle sedute del Consiglio
regionale per oltre 90 giorni, può essere disposta la non
corresponsione dell'indennità mensile e della diaria.
Il provvedimento di cui al comma precedente è deliberato dal
Consiglio regionale, su proposta dell'Ufficio di Presidenza,
sentita la Conferenza dei Capigruppo.
Esso decorre dal giorno in cui il Consiglio lo ha deliberato e
produce i suoi effetti per tutto il tempo per il quale il
Consigliere si astenga dall'intervenire alle sedute del
Consiglio."
- ART. 6 TER
Dopo l'articolo 9 della L.R. 25.10. 1982, n. 69, è inserito il
seguente nuovo articolo 9 TER
"ART. 9 TER
La corresponsione dell'indennità e della diaria è sospesa nei
confronti dei Consiglieri regionali che si trovino in stato di
privazione della libertà personale o di latitanza in seguito ad
emissione di mandato o ordine di cattura o di arresto da parte
dell'autorità giudiziaria, ovvero in seguito a sentenza penale di
condanna, anche se non definitiva.
Il provvedimento di sospensione è deliberato dall'Ufficio di
Presidenza e produce i suoi effetti per tutto il tempo per il quale
duri lo stato di latitanza o di privazione della libertà personale
del Consigliere..
Il provvedimento perde automaticamente la sua efficacia al
momento in cui sia stata ordinata la scarcerazione ovvero concessa
la libertà provvisoria".
- ART. 6 QUATER
Dopo l'articolo 9 della L.R. 25.10.1982, n. 69, è inserito il
seguente articolo 9 QUATER
"ART. 9 QUATER
Nell'ipotesi di cui all'articolo 6 TER il Consiglio regionale
può deliberare a favore del Consigliere che ne faccia richiesta
scritta, la concessione di un assegno alimentare in misura non
superiore ai quattro decimi dell'indennità".
- ART. 6 QUINQUIES
Dopo l'articolo 9 della L.R. 25.10.1982, n. 69, è inserito il
seguente articolo 9 QUINQUIES:
"ART. 9 QUINQUIES
Nelle ipotesi di cui all'articolo 6 TER, il provvedimento di
sospensione è di diritto revocato, e l'Ufficio di Presidenza ne
prende atto, quando il procedimento penale a carico del Consigliere
si concluda con sentenza istruttoria di proscioglimento o con
sentenza dibattimentale, anche non definitiva, di
proscioglimento.
Il Consigliere nei cui confronti si è verificata la revoca ha
diritto di ricevere la liquidazione di tutti gli assegni non
percepiti, sotto deduzione dell'assegno alimentare eventualmente
corrisposto".
- ART. 6 SEXIES
Dopo l'articolo 9 della L.R. 25.10.1982, n. 69, è inserito il
seguente articolo 9 SEXIES:
"ART. 9 SEXIES
I periodi di non corresponsione delle indennità e della diaria
nei confronti del Consigliere di cui all'articolo 6 BIS nonchè i
periodi di sospensione di cui all'articolo 6 TER, per la quale non
sia intervenuta la revoca di cui all'articolo 6 QUINQUIES, non sono
computati agli effetti dell'assegno reversibile di cessazione dal
mandato e dell'assegno vitalizio corrisposto dalla Cassa di
Previdenza".
- ART. 7
Dopo "a stipulare" e prima di "accordi" aggiungere: "senza
oneri per l'Amministrazione regionale".
Ha chiesto di parlare il Consigliere Segretario Tamone, ne ha
facoltà.
TAMONE - (U.V.):
Credo che nessuno di noi, quando ci sono
stati presentati questi emendamenti, abbia affermato che questo era
un argomento del quale non si voleva discutere; abbiamo detto che
si tratta di emendamenti complessi, sui quali noi saremmo
disponibili a discutere con calma, nel senso di predisporre un
disegno di legge, perché anche noi riteniamo che contengano alcuni
elementi da prendere in considerazione, elementi che,
probabilmente,. nel momento di approvazione della legge (nel 1982)
non avevamo preso in considerazione.
Per queste ragioni chiedo come avevo già fatto in Commissione,
che il Consigliere Riccarand ritiri i suoi emendamenti, in modo che
ci sia la possibilità di discuterne con calma in futuro, per
arrivare ad una proposta unitaria.
Abbiamo l'impressione che insistere nel mantenerli voglia dire
fare della strumentalizzazione; chiederei inoltre al P.C.I. di non
insistere nel voler cercare di modificare gli emendamenti in
discussione, ma di rimandare ad una altra occasione, quando, con la
dovuta meditazione, potremo farlo bene.
PRESIDENTE:
Ha chiesto di parlare il Consigliere
Riccarand, ne ha facoltà.
RICCARAND - (N.S.):
Non ho nessuna difficoltà a ritirare
gli emendamenti se esiste questa volontà, su cui però ho qualche
dubbio.
Quindi ritiro gli emendamenti però mi riservo, se entro due mesi
non sarà stata presentata un' iniziativa in questo senso, di
ripresentare una proposta di legge in materia.
PRESIDENTE:
Ha chiesto di parlare il Consigliere
Beneforti, ne ha facoltà.
BENEFORTI - (D.C.):
Voglio solo ricordare che nella
riunione della I^ Commissione Affari Generali in cui era stato
espresso il parere su questa legge, i membri si erano impegnati a
ritrovarsi per rivedere la legge in generale, quindi anche gli
emendamenti che ha proposto il Consigliere Riccarand, per cui la
garanzia il Consigliere Riccarand ce l'ha perché la Commissione
lavorerà anche in tal senso.
PRESIDENTE:
Mi permetto di chiedere al Consigliere
Mafrica se intende ritirare anche il suo emendamento all'articolo 6
TER degli emendamenti del Consigliere Riccarand che recita:
La corresponsione dell'indennità e della diaria può essere
sospesa nei confronti dei Consiglieri regionali che si trovino in
stato di privazione della libertà personale in seguito ad emissione
di mandato o di ordine di cattura o di arresto da parte
dell'autorità giudiziaria, ovvero in seguito a sentenza penale di
condanna, anche se non definitiva, per reati concernenti la loro
funzione.
Il provvedimento di cui al comma precedente è deliberato
dall'Ufficio di Presidenza, sentita la Conferenza dei Capigruppo.'
Il provvedimento perde automaticamente la sua efficacia dal momento
in cui sia stata ordinata la scarcerazione ovvero concessa la
libertà provvisoria.
Ha chiesto di parlare il Consigliere Mafrica, ne ha facoltà.
MAFRICA - (P.C.I.):
Avevamo preparato l'emendamento
perché ci sembrava di non poter accettare il testo presentato dal
Consigliere Riccarand. Poiché il collega ha ritirato i suoi
emendamenti, siamo disponibili alla discussione e ritiriamo anche
il nostro.
PRESIDENTE:
Allora tutti gli emendamenti proposti dal
Consigliere Riccarand ed il sub emendamento presentato dal
Consigliere Mafrica devono intendersi ritirati.
Do lettura dell'articolo 7 che diventa articolo 6:
ART. 7
Dopo l'articolo 10 è inserito il seguente articolo 10
BIS
"ART. 10 BIS
Il Presidente del Consiglio, su deliberazione dell'Ufficio di
Presidenza, è autorizzato a stipulare accordi con le società
autostradali allo scopo di dotare ciascun Consigliere di documenti
di libero transito sulle autostrade della Regione"..
PRESIDENTE:
Metto in approvazione l'articolo 6:
ESITO DELLA VOTAZIONE
Presenti: 29
Votanti: 29
Favorevoli: 28
Contrari: 1
Il Consiglio approva
PRESIDENTE:
Do lettura dell'articolo 8 che diventa
articolo 7:
ART. 8
Le maggiori spese per l'applicazione della presente legge,
previste in complessive lire 360 milioni per l'esercizio 1985 e in
complessive lire 700 milioni annui a partire dall'esercizio 1986,
graveranno:
per £ 300 milioni sul cap 20000;
per £ 20 milioni sul cap 20050;
per £ 40 milioni sul cap 20250 del bilancio di previsione per
l'esercizio 1985;
per £ 600 milioni sul cap 20000;
per £ 20 milioni sul cap 20050;
per £ 80 milioni sul cap 20250 del bilancio di previsione per
l'esercizio 1986
e sui corrispondenti capitoli dei futuri bilanci.
Alla copertura dell'onere di cui al precedente comma si
provvede:
- per l'anno 1985 mediante riduzione per lire 360 milioni
dello stanziamento iscritto al cap 50000 "Fondo globale per il
finanziamento di spese per l'adempimento di funzioni normali -
spese correnti" previsto all'allegato n. 8 del bilancio di
previsione della Regione per l'esercizio 1985 concernente "spese di
funzionamento istituzionale - ristrutturazione dei servizi
dell'Amministrazione regionale".' Conseguentemente su tale
intervento rimane disponibile la minor somma di lire
4.640.000.000.
- per gli anni 1986 e 1987 mediante utilizzo per £
1.400.000.000 delle risorse disponibili iscritte al settore 1°
spese di funzionamento istituzionale del bilancio pluriennale
1985/87. A decorrere dall'esercizio 1986 gli oneri necessari
saranno iscritti con la legge di approvazione dei relativi
bilanci.
PRESIDENTE:
Metto in approvazione l'articolo 7:
ESITO DELLA VOTAZIONE
Presenti: 29
Votanti: 29
Favorevoli: 28
Contrari: 1
Il Consiglio approva
PRESIDENTE:
Do lettura dell'articolo 9, che diventa
articolo 8:
ART. 9
Al bilancio di previsione della Regione per l'esercizio 1985
sono apportate le seguenti variazioni:
PARTE SPESA
Variazione in diminuzione:
Cap 50000 "Fondo globale per il finanziamento di spese per
l'adempimento di funzioni normali - Spese correnti"
£ 360.000.000
Variazioni in aumento:
Cap 20000 "Competenze dovute ai membri del Consiglio
regionale"
- L.R. 25.10.1982, n. 69
- L.R
£ 300.000.000
Cap 20050 "Oneri per il funzionamento del Consiglio
regionale"
- L.R. 11.11.74, n. 43
- L.R. 24.01.79, n.5
- L.R. 11.05.81, n. 25
- L.R. 25.10.82, n. 69
- L. R
£ 20.000.000
Cap 20250 "Indennità di carica per il Presidente della Giunta
regionale e per gli Assessori"
- L.R. 25.10.82, n. 69
- L.R
£ 40.000.000
Totale in aumento
£ 360.000.000
La presente legge sarà pubblicata nel Bollettino Ufficiale della
Regione.
E' fatto obbligo a chiunque spetti di osservarla e di farla
osservare come legge della Regione Valle d'Aosta.
PRESIDENTE:
Metto in approvazione l'articolo 8:
ESITO DELLA VOTAZIONE
Presenti: 29
Votanti: 29
Favorevoli: 28
Contrari: 1
Il Consiglio approva
PRESIDENTE:
Si passa alla votazione segreta sul complesso
della legge:
VOTAZIONE PER SCRUTINIO SEGRETO
ESITO DELLA VOTAZIONE
Presenti: 31
Votanti: 31
Favorevoli: 30
Contrari: 1
Il Consiglio approva
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK