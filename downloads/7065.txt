Consiglio Regionale della Valle d'Aosta - Oggetto del Consiglio n. 1568 del 23 ottobre 1985 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 1568 del 23 ottobre 1985 - Resoconto
OGGETTO N. 1568/VIII - INTERVENTO DELLA AUTORITA' GIUDIZIARIA
PER PRESUNTE IRREGOLARITA' NELLA GESTIONE DELL'AZIENDA ALLUVER.
(Interpellanza).
PRESIDENTE
: Do lettura dell'interpellanza presentata dai
Consiglieri Mafrica e Millet:
INTERPELLANZA
AVUTA notizia che sarebbero state inviate comunicazioni
giudiziarie, per presunte irregolarità nella gestione dell'azienda,
ai titolari dell'ALLUVER e ad "altre persone coinvolte nella
gestione della Società";
RICORDATO che la Regione, proprietaria attraverso la FINAOSTA
di circa un terzo delle azioni, aveva designato propri
rappresentanti sia nel Consiglio di Amministrazione che nel
Collegio dei Sindaci della Società;
i sottoscritti Consiglieri regionali
INTERPELLANO
la Giunta regionale per sapere:
1)
se anche i rappresentanti della Regione sono stati
raggiunti da comunicazioni giudiziarie;
2)
quali collegamenti sono stati mantenuti tra i
predetti rappresentanti e la Giunta regionale in merito alla
gestione dell'azienda;
3)
quali sono gli intendimenti della Giunta in ordine
ai possibili sviluppi giudiziari della vicenda ALLUVER.
PRESIDENTE
: Ha chiesto di illustrare l'interpellanza il
Consigliere Mafrica, ne ha facoltà.
MAFRICA (P.C.I.):
Credo che ogni tanto sia utile
ricordarsi della vicenda ALLUVER, perché è un esempio da non
seguire più nel futuro.
Ricordo che nel '79, quando si era deciso per la prima volta con
legge regionale di dare dei contributi a fondo perduto alla
costituenda ALLUVER, si era puntato molto su un fatto rivelatosi
poi infondato, cioè sulle capacità imprenditoriali di un
imprenditore valdostano. La legge del '79, in poche parole, ha dato
scarsissimi frutti, perchè oltre alle spese affrontare dalla
Regione per ristrutturare lo stabilimento, si sono dati 320 milioni
a fondo perduto, si è data una garanzia per un miliardo che poi la
Regione ha dovuto onorare (pagando cioè al posto dell'ALLUVER), si
è concesso un mutuo per 900 milioni, di cui sono rimasti insoluti
838 milioni.
Questo si verificava nel '79. Nel 1982 la Giunta ha fatto un
secondo passo, decidendo ulteriori interventi attraverso la
FINAOSTA: è entrata con il 35% nel capitale sociale dell'azienda
per 350 milioni, è stato concesso per i macchinari, mediante
leasing, un prestito di 900 milioni che non è stato restituito, è
stato concesso un altro mutuo di 500 milioni, anche questo non
saldato, e sono stati ancora spesi 315 milioni per ricapitalizzare
il capitale sociale dopo le prime perdite (questo, l'anno
successivo, 1983). Se i miei conti non sono infondati siamo a 4
miliardi 223 milioni (a valori differenziati, non a valore attuale)
di perdita complessiva nell'affare ALLUVER.
Cosa succede ora? Che notizie avute farebbero presupporre che
abbiano ricevuto comunicazioni giudiziarie anche rappresentanti
della Regione nominati dalla FINAOSTA in organi direttivi nel
Consiglio di Amministrazione, e non sappiamo se anche nel collegio
sindacale dell'ALLUVER.
Il problema che quindi sottoponiamo all'attenzione della Giunta
è il seguente: prima di tutto se risultano confermate queste
notizie, poi come si atteggia la Regione rispetto a propri
rappresentanti che in sostanza hanno eseguito indicazioni della
Giunta regionale.
Ci poniamo il problema di questi tecnici che vengono incaricati
di attuare una politica che viene decisa dalla Giunta, e poi si
trovano - se è vera la notizia - ad avere dei problemi giudiziari.
Vogliamo sapere anche se sono stati mantenuti contatti fra questi
rappresentanti della Regione e la Giunta stessa, perché si pone un
problema delicato che può ripercuotersi anche in situazioni future.
A nostro giudizio in attesa delle risposte della Giunta, si tratta
di verificare se c'è stato un effettivo col legamento fra la Giunta
regionale e questi tecnici - e quindi le responsabilità sono
politiche e perciò la Regione non ha nulla da rimproverare a questi
tecnici, - oppure se sono mancati questi contatti, se la
responsabilità di questa mancanza di collegamento è della Giunta
regionale o dei tecnici interessati, o se vi sono invece
responsabilità dei tecnici da cui la Giunta vuole prendere le
distanze.
Vorremmo capirne di più, altrimenti ci chiediamo con quale
spirito in altre situazioni si nominano dei rappresentanti che
attuano una politica decisa dalla Giunta regionale, di cui poi sono
loro i responsabili.
Il senso dell'interpellanza è allora quello di sapere se sono
vere le notizie (e ci auguriamo che non siano vere) di
comunicazioni giudiziarie a questi tecnici, e qual'è
l'atteggiamento della Giunta regionale rispetto a questo rapporto
con i tecnici che attuano una politica decisa dalla Giunta
stessa.
PRESIDENTE
: Ha chiesto di parlare l'Assessore
all'Industria, Commercio, Artigianato e Trasporti Lanivi, ne ha
facoltà.
LANIVI (A.D.P.):
Risponderò puntualmente alle tre domande
che mi sono state poste dagli interpellanti, tenuto conto anche che
alcuni fatti a cui si riferisce il Consigliere Mafrica sono
avvenuti in un periodo in cui non avevo responsabilità in questo
settore, pertanto mi è difficile ricostruire il discorso.
Il primo dato da tenere presente è questo: la Regione, come in
altri settori, non è direttamente coinvolta. Si potrà dire che la
FINAOSTA utilizza gran parte di fondi che provengono dalla Regione,
è altrettanto vero - e bisogna sottolinearlo-che la FINAOSTA è una
società per azioni.
In quanto tale, ha una sua autonomia e la nomina di questi
rappresentanti non è concordata con l'amministrazione regionale,
anche perchè è vero che la FINAOSTA riceve dei mandati in gestione
speciale, ma è altrettanto vero che su questi mandati è
responsabile. Faccio un discorso un po' a braccio, da approfondire,
perchè i quesiti posti dagli interpellanti sono indubbiamente da
tenere in conto, però investono la responsabilità della FINAOSTA
che ha ricevuto un mandato e per assolverlo agisce entro margini di
autonomia. E' un problema molto delicato, non lo voglio scartare,
però lo porrei anche con questi limiti, cioè possibilità di
intervento dell'Amministrazione regionale rispetto ad un organismo
che riceve un mandato, ma che ha figura giuridica per agire in
piena autonomia e di cui ha responsabilità.
E' vero che i rappresentanti della Regione nel Consiglio di
Amministrazione dell'ALLUVER sono stati nominati dalla FINAOSTA ed
hanno ricevuto comunicazioni giudiziarie per atti concernenti la
gestione dell'azienda. Interpellata, la società FINAOSTA ignora il
contenuto del la comunicazione. Tra parentesi, uno dei due
rappresentanti della FINAOSTA - non faccio il nome - si è nel
frattempo dimesso ed è stato sostituito; si ignora se il sostituto
abbia ricevuto comunicazione giudiziaria. Non ha ricevuto
comunicazione giudiziaria il rappresentante nel Collegio
sindacale.
Per quanto concerne la seconda domanda, i collegamenti sono
stati tenuti esclusivamente dalla FINAOSTA tramite i suoi
rappresentanti con l'azienda.
Al terzo punto rispondo, tenuto presente quanto ho già detto
all'inizio dell'intervento e considerata la delicatezza dei
rapporti che possono intercorrere, che è un problema che bisogna in
qualche modo affrontare e che la Giunta regionale, visto che
l'ALLUVER in questo momento è in corso di liquidazione su richiesta
di concordato preventivo, subordina eventuali azioni all'esito
dell'inchiesta della Magistratura, inchiesta che in questo momento
è limitata alla comunicazione giudiziaria, senza per altro risvolti
o commenti ai contenuti e all'azione svolta dalla Magistratura.
Si dà atto che alle ore 12,02 riassume la Presidenza il
Presidente Giovanni BONDAZ.
PRESIDENTE
: Ha chiesto di parlare il Consigliere MAFRICA,
ne ha facoltà.
MAFRICA (P.C.I.):
Credo che si debba dare atto
all'Assessore di non aver voluto sottacere l'esistenza di un
problema ed in questo senso siamo soddisfatti che la Giunta abbia
preso atto che esiste questo problema delicato di decisioni prese a
livello politico, eseguite con margini di autonomia (da discutere)
dalla FINAOSTA, che possono avere ripercussioni negative sui
tecnici contro cui in seguito, eventualmente, la Regione potrebbe
essere costretta a rivalersi.
Per il momento volevamo solo sollevare questo problema, perché
in una discussione complessiva che andrebbe fatta sulla FINAOSTA
bisognerebbe forse approfondire questo aspetto del collegamento che
esiste fra orientamenti decisi dalla Regione e margini di autonomia
della FINAOSTA, in rapporto alla conduzione di questa politica
all'interno della società, per evitare prima di tutto che ci siano
risultati negativi come quello dell'ALLUVER dal punto di vista
occupazionale ed economico, ed anche perchè non ci sia un rapporto
così delicato fra i tecnici stessi e l'Amministrazione
regionale.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK