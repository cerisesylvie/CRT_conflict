Consiglio Regionale della Valle d'Aosta - Oggetto del Consiglio n. 341 del 15 gennaio 2014 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
INDUSTRIA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 341 del 15 gennaio 2014 - Resoconto
OGGETTO N. 341/XIV - Interpellanza: "Insediamento della
società Valle d'Aosta Technology nell'ex stabilimento ex Tecdis di
Châtillon".
Presidente
- Ha chiesto la parola, per l'illustrazione,
il Vicepresidente Rosset; ne ha facoltà.
Rosset (UVP) -
Grazie Presidente.
Una breve premessa: stupisce con quale interesse i Consiglieri o
alcuni dei Consiglieri di maggioranza seguono questi lavori di
quest'Assemblea, visto che da stamattina non superano le 11
unità...lascio a voi il...probabilmente sono argomenti che non sono
così interessanti, oppure sanno già tutto, e la cosa non è delle
più gratificanti in un'Assemblea...emerge questo senso di
responsabilità.
Veniamo al punto all'ordine del giorno: ebbene, la montagna ha
infine partorito un topolino, ma pure il topolino non ci convince!
Si potrebbe chiudere così la vicenda della Tecdis, la fabbrica di
Châtillon che da anni è chiusa, cadente, e che è un segno plastico
dell'incapacità di reindustrializzare di questa Giunta, di questa
maggioranza, ma segno anche di altri due aspetti: la totale
negazione gestionale di una società come Vallée d'Aoste Structure,
che potrebbe, visto il deficit accumulato, essere data in mano ad
un amministratore di condominio...non perché questi siano meno
capaci, ma non si fa perché, pur se in rosso, è straordinaria
macchina di assunzioni. Poi ha il pregio di non pensare questa
struttura, e dunque di fare quanto e solo quello che le viene detto
o viene indicato.
Il caso Tecdis, l'UVP lo sollevò con dovizia di particolari già
nella scorsa legislatura, è un caso di scuola, malgrado quella che
noi definimmo "la scarsa affidabilità" della società proponente e
dei suoi soci, l'operazione è andata avanti, e lo stesso Assessore
Marquis - che avremmo pensato più cauto - ha sposato la causa. È
per questo che ci fa piacere tornare sul tema, tornare sul tema
dopo questa scelta, che tra l'altro contiene, nell'apposita
delibera, elementi piuttosto ridicoli, come il
revamping
di
"camere bianche" oramai inesistenti per l'incuria e il tempo
trascorso dalla chiusura.
Ora non si capisce, in un periodo di crisi e di casse vuote per
la Regione, quale miracolo ci si aspetti da questa azione e
stupisce la porta in faccia ai tanti e seri artigiani della zona
che chiedevano più spazio. Si è scelto un filone che riporta a
fatti legati alla triste fine di una storia analoga, quella di
Tecnogranda di Dronero, su cui i politici e i funzionari valdostani
sono stati ampiamente informati, ma si è scelto di far finta di
niente e andare avanti. Ciliegina sulla torta sono state le
promesse, promesse fatte durante le elezioni regionali, fatte a
Châtillon, nella futura e rinnovata area industriale. Sono
comportamenti che mettono tristezza e che ci portano a fare una
serie di riflessioni.
Presidente -
Grazie. Ha chiesto la parola l'Assessore
Marquis, per la risposta da parte della Giunta; ne ha facoltà.
Marquis (SA)
- Grazie Presidente.
Ringrazio i proponenti dell'interpellanza in oggetto, perché
consentono di fare il punto sulla situazione relativamente a questo
insediamento dell'unità immobiliare ex Tecdis di Châtillon.
Quanto alle domande che sono state poste, partirei direttamente
dalla n. 2, che entra nel merito dei contenuti, per passare
successivamente al primo quesito. I
"contenuti della
proposta"
: l'obiettivo da parte della società che ha avanzato
la proposta di riqualificare questo stabile è quello di creare un
polo di alta innovazione al servizio delle imprese nello sviluppo
di progetti di ricerca e innovazione, mettendo a disposizione una
struttura ad alta tecnologia e fornendo dei servizi per attività di
produzione, con l'intento di facilitare lo sviluppo di un tessuto
di imprese innovative altamente tecnologiche. In particolare, il
polo si propone di sviluppare un modello che unisce servizi
classici degli incubatori ad alta tecnologia alle "camere bianche",
(di cui l'immobile è dotato per ben 4.800 metri quadrati), ai
servizi legati alla finanza per l'innovazione,
all'internazionalizzazione e allo sviluppo di sinergie tra
startup
e imprese già operanti sul mercato. È da
evidenziare, da quanto ho sentito prima - e cioè che queste camere
bianche sono completamente dismesse, a detta della minoranza, degli
interpellanti - che le cose non stanno in questi termini, sono
situazioni che hanno necessità di un intervento di
ristrutturazione, ma nello stabile c'è una ricchezza di tecnologia.
Non è uno stabile che può essere svuotato in prima battuta,
rinunciando a questo valore intrinseco per trasformarlo in spazi da
adibire a immagazzinaggio.
Voglio ricordare che una struttura come questa, di camere
bianche, non esiste in Italia a livello di dimensioni, quindi
ancorché questa debba essere o debba sottostare a un intervento di
riqualificazione è dato dal fatto che è da parecchi anni che non
vengono utilizzate. Pertanto, oltre a fornire alle imprese le
strutture quali uffici e servizi generali, l'incubatore consentirà
di fornire strutture ad alto contenuto tecnologico quali
laboratori, officine, camere bianche e grigie, personalizzabili a
seconda delle esigenze per dimensioni e performance, supportando le
imprese anche nella componente finanziaria attraverso il sostegno
alla ricerca delle forme di finanziamento per lo sviluppo dei
progetti. L'elemento di forza di questa operazione consiste nel
fatto che tutte le innovazioni e le migliorie apportate e previste
nel piano di
revamping
- il cui importo è stimato in circa 7
milioni di euro - sono a carico del conduttore, e alla conclusione
del contratto di locazione resteranno a favore di VdA Structure e
quindi della Regione, che è azionista. Volevo sottolineare che
revamping
è un termine inglese usato per indicare interventi
di ristrutturazione generale ed è attribuibile ai lavori da
realizzare nella fattispecie. Ciò detto, gli interventi da
realizzare sull'immobile saranno comunque soggetti ad approvazione
da parte di Vallée d'Aoste Structure.
In merito alle motivazioni per cui il Governo regionale e VdA
Structure sono andate avanti in questa operazione, nonostante le
vostre perplessità, colleghi interpellanti, io ritengo che la
pubblica amministrazione abbia il dovere di valutare e affrontare,
con la dovuta prudenza, chiaramente, ma con convinzione e senza
pregiudizi, ogni progetto che le viene sottoposto che abbia le
potenzialità di concorrere alla crescita della competitività del
nostro territorio e determinare sviluppo e occupazione. Nella
fattispecie, è evidente la prudenza adoperata dalla pubblica
amministrazione che ha deliberato di procedere per fasi. Fase
prima: caratterizzata da un contratto di comodato gratuito, con
scadenza al 30 giugno 2015, a favore di VdA Technology, con opzione
a favore della medesima di una successiva locazione; fase resasi
necessaria per il reperimento di potenziali clienti interessati a
precontrattualizzare in maniera vincolante insediamenti per almeno
l'80 percento della superficie delle camere bianche; il
raggiungimento di questa percentuale di precontrattualizzazioni è
stato determinato come elemento fondamentale per far sì che ci
fosse garanzia per i ricavi significativi e necessari per poter
completare l'operazione. A seguito dell'esito positivo della fase
precedente e del rilascio di parere definitivo di Finaosta
sull'operazione, si potrà addivenire alla definizione del contratto
di locazione e dare inizio alla fase di riqualificazione dello
stabile. Ciò premesso, il contratto di comodato tra Vallée d'Aoste
Structure e Valle d'Aosta Technology è stato sottoscritto il 16
dicembre 2013. Non si tratta pertanto ancora di un definitivo
contratto di affitto, bensì di una fase intermedia che potrà
assumere aspetti concreti soltanto a seguito della decisione da
parte della stessa società VdA Technology di esercitare l'opzione
di locazione, a seguito del raggiungimento dei vincoli
precontrattuali richiamati in precedenza.
La sottoscrizione del contratto di comodato segna finalmente il
primo punto fermo per il destino finora incerto dello stabilimento
in questione. Io credo che sia un'opportunità che vada esplorata
fino in fondo da parte della pubblica amministrazione, perché
questa è la strada che traccia l'Europa, è la strada che traccia lo
Stato per reindustrializzare i territori, i distretti industriali.
Nonostante noi non abbiamo i numeri per fare massa critica, abbiamo
la necessità e il dovere di cercare di dare un senso e uno sviluppo
all'industria in Valle d'Aosta. Credo quindi che sia quanto mai
opportuno procedere in questa direzione, perché è solo se
riusciremo a entrare in una rete di incubatori che si occupano
d'innovazione, di ricerca e sviluppo, che potremo creare quelle
competenze a livello industriale che potranno essere trasferite sul
territorio circostante per elevare il livello tecnologico
complessivo in Valle d'Aosta.
Quanto a chi sono i soci della società proponente, terzo
quesito, i soci sono: il Signor Cannariato, i Signori Davide Veglia
e Alessandro Mario Ferrario (quest'ultimo in qualità di Presidente
e Amministratore delegato della società, è la persona che ha
interloquito con Vallée d'Aoste Structure e con Finaosta per la
definizione dell'insediamento). Il capitale sociale all'atto della
sottoscrizione della società è stato di 10 mila euro. Quanto alle
rassicurazioni e alla prudenza posta in essere dalla pubblica
amministrazione, voglio sottolineare che, nelle successive fasi
contrattuali, saranno previste una serie di tutele e di
fidejussioni che sono normalmente utilizzate. Grazie.
Presidente -
Grazie. Ha chiesto la parola, per la
replica, il Vicepresidente Rosset; ne ha facoltà.
Rosset (UVP)
- Grazie Assessore...magari le chiederò una
copia su alcuni dati che lei ha posto nella risposta.
Cosa dire? Siamo convinti che, come molte altre cose, resta la
consolazione che il tempo ci darà ragione, e vorrei essere
ottimista. Cerco di ragionare in modo ottimistico, ma mi faccia
aggiungere un elemento su quanto lei ha esplicitato, che poi il
tempo ci dirà...
Uno dei motori dell'operazione...lei ha citato, l'ingegner
Alessandro Mario Ferrario...si sappia che questo ingegnere, nella
"vicenda Tecnogranda", ha presentato all'assemblea della società
una proposta transattiva che è stata accolta, per chiudere in modo
tombale fatti e avvenimenti legati al suo ruolo di Amministratore
della società. Ora non ci sembra che questo sia un atto di grande
auspicio per l'operazione in corso a livello valdostano. Pongo
questi dubbi, rimango e rimaniamo con i nostri dubbi, con
l'auspicio che lei possa avere ragione per il futuro di questa
operazione, ma la sua risposta non ci convince.
Presidente
- Grazie. Punto 18 all'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK