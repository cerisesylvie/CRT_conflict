Consiglio Regionale della Valle d'Aosta - Oggetto del Consiglio n. 2893 del 12 luglio 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
MINORANZE ETNICHE E MOVIMENTI MIGRATORI
Minoranze etniche
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2893 del 12 luglio 2007 - Resoconto
OGGETTO N. 2893/XII - Reiezione della proposta di legge:
"Modificazione alla legge regionale 19 agosto 1998, n. 47
(Salvaguardia delle caratteristiche e tradizioni linguistiche e
culturali delle popolazioni walser della Valle del Lys)".
Articolo 1
(Sostituzione dell'articolo 2)
1. L'articolo 2 della legge regionale 19 agosto 1998, n. 47
(Salvaguardia delle caratteristiche e tradizioni linguistiche e
culturali delle popolazioni Walser della Valle del Lys), è
sostituito dal seguente:
"Articolo 2
(Individuazione dei Comuni)
1. Ai sensi dell'art. 1, la Regione individua i Comuni di
Gressoney-La-Trinité, Gressoney-Saint-Jean e Issime quali sedi
delle popolazioni di lingua tedesca della Valle del Lys
appartenenti alla comunità Walser.".
Presidente
- La parola al relatore, il Consigliere
Sandri.
Sandri (GV-DS-PSE)
- Monsieur le Président, chères
collègues et chers collègues, questa proposta di legge prende atto
dal deliberato del "Dauernder Rat für die Wahrung der Walser
Sprache und Kultur" (Consulta permanente per la salvaguardia della
lingua e della cultura walser), che ha richiesto all'unanimità, di
abrogare l'articolo 16 della legge regionale n. 21/2002, con cui si
inseriva il Comune di Gaby tra quelli individuati dalla legge
regionale n. 47/1998, sul cui territorio risiedono popolazioni di
lingua tedesca appartenenti alla Comunità walser.
Il testo della legge, di un unico articolo, ripropone il testo
originario del 1998, quindi è semplicemente una riproposizione di
una legge approvata da questo Consiglio. Tale scelta appare
motivata innanzitutto dal fatto che la legge n. 47/1998 ha come
oggetto la salvaguardia delle caratteristiche e tradizioni
linguistiche e culturali delle popolazioni walser della Valle del
Lys ed, in particolare, identifica i Comuni ove "risiedono
popolazioni di lingua tedesca". Nel 1999 la Repubblica italiana ha
emanato una legge: la n. 482, che prevede norme in materia di
tutela delle minoranze linguistiche storiche, tra cui quelle
germaniche, identificando come parametro di tali gruppi linguistici
- credo all'articolo 4 - la rappresentanza di almeno il 15% della
popolazione. Il Comune di Gaby, per affermazione propria, ha
"un'identità linguistica propria" diversa da quella germanofona,
quindi il suo inserimento fra i Comuni walser appare scorretto.
Inoltre tale provvedimento, che risale al 2002, è - particolare
importante - stato collegato alle modificazioni alla legge
regionale n. 3/1993 (Norme per l'elezione del Consiglio regionale
della Valle d'Aosta) e ciò evidenzia la strumentalità di questo
inserimento, pensato e realizzato al fine di soddisfare le mire di
elezione, o di rielezione, di qualche personalità o di qualche ex
Consigliere regionale dell'"Union Valdôtaine".
Oltre a sanare questo "vulnus" politico e questo sgarbo
all'identità di una popolazione e dalla più stupefacente capacità
di adattamento all'ambiente alpino, tale progetto di legge mira
anche a rompere la tendenza all'uniformizzazione perpetrata dal
movimento politico di maggioranza relativa del Consiglio regionale.
La paura di perdere il potere, l'incapacità a dialogare con il
diverso da sé, il costante uso della forza e del peso preponderante
nei confronti dei propri alleati e degli enti locali e territoriali
hanno portato l'"Union Valdôtaine" ad un totale dispregio di ogni
minoranza in ogni settore. La vicenda dei Comuni walser quindi ne è
una dimostrazione particolarmente pregnante, in quanto tale
processo di uniformizzazione viene applicato proprio nel campo
linguistico e culturale, di cui l'"Union Valdôtaine" si fa invece
forte per giustificare il proprio ruolo, la propria identità, i
propri diritti. Il voto su questa legge non è solo un voto a difesa
della minoranza tedesca della Valle del Lys, ma è un voto per la
libertà di tutte le Valdostane e di tutti i Valdostani.
Presidente
- Dichiaro aperta la discussione generale
sulla proposta.
La parola al Consigliere Sandri.
Sandri (GV-DS-PSE)
- Quella era la relazione, ma è
opportuno evidentemente fare una serie di riflessioni e per questo
occorre partire da una certa conoscenza storica del problema.
Innanzitutto di chi stiamo parlando? Stiamo parlando dei Walser. I
Walser sono una popolazione germanofona che dall'anno 1000 si è
espansa dalla Svizzera orientale, il Liechtenstein, verso l'Austria
e verso il Piemonte e la Valle d'Aosta e che ha dimostrato in tutti
questi secoli una capacità straordinaria di adattamento alla
montagna. È una popolazione che è riuscita a popolare ampi
territori senza fare una guerra, senza alzare una volta la spada,
senza tirare un colpo di fucile, ma solo sfruttando la propria
capacità di relazionarsi con le popolazioni locali, con i
feudatari, con i monaci, con i proprietari dei territori in cui
volevano insediarsi offrendo a questi responsabili del territorio
la loro straordinaria capacità di insediamento e di sfruttamento
dei terreni più alti. Proprio in quei terreni che erano abbandonati
o sottoutilizzati la popolazione walser riusciva ad ottenere,
grazie alla propria industriosità, al proprio modo diverso di
pensare alla montagna, dei risultati straordinari, quindi la loro
capacità di utilizzare delle sementi particolarmente adattata alla
montagna più alta... usavano dei miscugli di sementi di orzo,
miglio, avena ed altri cereali che riuscivano a dare i propri
frutti anche ad altezze superiori ai 1.000 metri e in periodi
particolarmente difficili. Ricordo che uno dei momenti più
terribili che è riuscito a superare la popolazione walser è stata
la miniglaciazione del XVII secolo e non è un caso che uno dei più
grandi studiosi di glaciologia che esistano in Europa è stato
Monterin, un Walser di Gressoney, perché l'attenzione al
territorio, all'ambiente e al clima era il supporto fondamentale
per le risposte.
L'altro dato interessante che caratterizza la popolazione walser
è questa idea di mettere in comunicazione le varie zone alpine
senza passare per il fondovalle, ma utilizzando i colli e una
viabilità di alta quota, quindi vi sono queste straordinarie
comunità molto compatte e che riescono a relazionare, a "fare
sistema" e a dare un benessere alle proprie famiglie, che sono da
parti diverse dei crinali, ma sono fra loro collegate. Il Colle
della Mologna, per esempio, collegava Gressoney e Issime con le
valli abitate sul versante piemontese, altri colli portavano il
collegamento fra Gressoney e Zermatt o fra Gressoney, Alagna e
Macugnaga. Erano comunità che riuscivano ad utilizzare questa
viabilità alpina, che è stata fondamentale per loro, perché
consentiva di potersi sviluppare senza dover passare dal
fondovalle, dove c'erano soldati e tutta una serie di problemi che
avrebbero potuto portare del disagio; quindi una straordinaria
capacità di tale popolo. Vorrei citare da un testo di Zanzi, Rizzi
sui Walser nella storia delle Alpi un piccolo passo che ne dimostra
la capacità:
"... selve mutate in boschi e pascoli, ad allevarvi il
bestiame, a formar campi, edificare fabbricati per manipolarne e
conservarne i prodotti, dopo le abitazioni sovente monofamiliari
con ripari del bestiame, dei prodotti e degli attrezzi, utensili e
manufatti, difesa dalle valanghe e da malintenzionati, pendenze
utilizzate per la canalizzazione idrica e irrigatoria e più tardi
per gli scivoli, adibiti a trasportare il legname d'opera lungo
percorsi arditissimi, sempre con un'economicità e una funzionalità
che appartengono alla storia della cultura materiale più raffinata,
quindi in perenne mutamento come quella della scienza e della
tecnica con le sue strutture ed evoluzioni atte a caratterizzare,
insieme con lo spirito di libertà, una gente laboriosa nota presso
i francofoni come gli "Allemands" e con nome esotico presso gli
Italiani..."
.
Abbiamo quindi a che fare con una popolazione straordinariamente
legata a questo territorio, ma capace di interpretarlo. Da qui
dobbiamo non solo trarre motivo di rispetto per la cultura walser,
ma anche di insegnamento, perché è una popolazione che in tutti
questi secoli ha saputo ottimizzare il confronto fra l'uomo e il
territorio. Vi è il bisogno di riscoprire il mondo walser, perché
ci può essere utile per la loro mentalità non aggressiva e non di
occupazione del territorio, ma la loro capacità di utilizzare il
cervello, l'intelligenza, l'artigianalità, la manualità per
rafforzare un perfetto adattamento fra uomo e territorio, quindi un
territorio che aiutava l'uomo, ma anche un uomo che aiutava il
territorio. Credo sia tutto veramente un mondo da riscoprire.
Dal punto di vista storico, però, vi è qualche passaggio
interessante, perché Gaby si è voluta staccare da Issime e adesso
vuole, come ha deciso il suo Consiglio comunale, rimanere attaccata
alla Comunità walser quando qualche anno fa aveva fatto scelte
diverse. Vorrei citare i verbali del Consiglio regionale della
seduta del 14 marzo 1952 - non credo che nessuno di voi se ne
ricordi, anche se c'era un Perron in Consiglio regionale: Perron
Maurizio che era di Arvier, ma non ho trovato altri con lo stesso
cognome -, in quella seduta viene presa in considerazione la
domanda di erezione in Comune della frazione Gaby in Comune di
Issime, che dice:
"i sottoscritti elettori della frazione di Gaby in Comune di
Issime, costituenti la maggioranza degli elettori rappresentanti
oltre la metà del carico di tributi locali..."
- ci tengono a
far sapere che erano quelli che pagavano di più le tasse applicate
alla frazione -
"... inoltrano a codesto onorevole Consiglio di
amministrazione..."
- il Consiglio di amministrazione della
Regione Valle d'Aosta, quindi chiamano il Consiglio di
amministrazione il Consiglio Valle, manifestando un'idea non molto
precisa delle nostre istituzioni -
"... rispettosa domanda di
erezione di Gaby in Comune autonomo con la denominazione di Comune
di Gaby. I motivi dell'istanza sono i seguenti: punto primo,
diversità di razza..."
- e non contenti specificano
, "...
gli abitanti di Gaby sono di razza latina con dialetto romanzo,
quelli di Issime sono di razza tedesca con dialetto tedesco, onde
antagonismo secolare. Punto secondo..."
.
A dimostrare l'opposizione di interesse fra una frazione e
l'altra giova riandare nella storia del passato. Fin dal 1756 gli
abitanti di Gaby avevano inoltrato domanda all'autorità
ecclesiastica tendente ad ottenere la variazione della loro
Cappellania di San Michele in parrocchia autonoma, perché, data la
lontananza e lo stato della strada che un'inondazione aveva
devastata su tutto il percorso e rotto i ponti, i vecchi ed i
bambini non potevano più recarsi alla Chiesa parrocchiale di
Issime. Tale petizione rimase inevasa fino al 1786, causa la tenace
opposizione del Comune, che prevedeva di dover concorrere alle
spese della futura parrocchia. Ci rimetteva quindi il commercio del
capoluogo meno frequentato dagli abitanti di Gaby. Finalmente
eretta in parrocchia la Cappellania di San Michele, sorse il
problema della ricostruzione della Chiesa dichiarata del Vescovo -
qui taglio un po' perché non ci sono cose significative -, gli
abitanti di Gaby comunque si appigliarono ad un'ultima alternativa
di diventare Comune e il 2 febbraio 1791 il Comune di Issime
deliberò all'unanimità l'erezione di Gaby in Comune. Il 2 maggio si
decise la divisione del catasto. Mancava la firma del Re, che non
venne però mai apposta perché nel frattempo era scoppiata la
Rivoluzione francese e il nemico era penetrato in Savoia. Nel 1799
nuove istanze presso il Governo provvisorio repubblicano, ripetute
anche presso l'Imperatore Napoleone nel 1800 e poi nuovamente nel
1821 presso il Governo piemontese non ebbero particolare successo.
Non solo, ma il Re Carlo Felice, con decreto del 9 settembre 1823,
negò la separazione dei Comuni e impose al Comune la ricostruzione
della Chiesa di San Michele in Gaby, che era il contendere della
situazione. L'insanabile dissidio fra le 2 frazioni per opposizione
di interesse continuò durante tutto il secolo scorso e raggiunse un
alto grado quando, diventato obbligatorio a carico dei Comuni
l'insegnamento elementare (1911), gli 8 Consiglieri del capoluogo
contro i 7 della frazione rifiutarono ostinatamente il concorso al
mantenimento delle scuole di Gaby e qui si torna a scoprire qualche
problema dell'oggi, il problema se le scuole elementari debbano
stare a Gaby o a Issime... è una storia vecchia di 150 anni. Allora
la frazione, forte per il numero maggiore dei suoi abitanti,
risolse di capovolgere la situazione con l'ottenere la revisione
del riparto dei Consiglieri contro la decisione... quindi la
divisione dei Comuni è ben motivata dall'opposizione degli
interessi fra le 2 frazioni. Se questo non è sufficiente a capire
che non andavano d'accordo e che avevano 2 forme diverse, prendiamo
anche la comunicazione del Comune di Issime, perché il Consiglio di
amministrazione, il Consiglio regionale chiede a Issime su questa
domanda come la pensa:
"Issime è il solo Comune della Valle
d'Aosta che consti di 2 frazioni la cui popolazione è di razza
diversa. Il capoluogo di razza e dialetto tedesco, la frazione di
Gaby di razza valdostana e con dialetto valdostano"
.
Questa è la storia e la storia poi disse che la Regione Valle
d'Aosta nel suo Consiglio di amministrazione optò per accettare
tale suddivisione. Arriviamo poi alla fine degli anni '90, quando
viene identificata anche in Valle d'Aosta la minoranza walser e si
forma la Comunità montana conseguentemente che raggruppa i 3
Comuni: Gressoney-Saint-Jean, Gressoney-La-Trinité e Issime. Nel
1999 l'anno successivo a livello nazionale vengono approvate, con
determinante e fruttuoso apporto del nostro Presidente della
Regione, all'epoca Onorevole, le norme in materia di tutela di
minoranze linguistiche e storiche, in cui si precisa con chiarezza
che si deve identificare come minoranza linguistica un Comune in
cui almeno il 15% della popolazione parli una determinata lingua.
Ora, a Gaby non c'è nessuno che parli tedesco o walser, nessuno, lo
dimostra il fatto che la Chiesa di San Michele, proprio per queste
tradizioni storiche, ha tutta una serie di iscrizioni in italiano e
in francese; lo dimostra il fatto che il Municipio, malgrado sia
stata inserita una comunicazione... nella Comunità walser... in
tutti questi anni non ha avuto il garbo di mettere la scritta in
tedesco, ma vi sono solo scritte in italiano e francese; quindi è,
come citano gli amici del 1952, un antagonismo secolare.
Tutto questo è stato smentito da una sciagurata scelta di tale
Consiglio regionale, nel 2002, quando, per favorire determinati
trucchi elettorali, si è deciso che si potesse sfruttare il
meccanismo di elezione per i Walser anche per qualcuno di Gaby;
allora si è fatto un "escamotage" per infilare Gaby in questa
Comunità montana ed arrivare a poterlo inserire nel meccanismo
elettorale. Ora quel meccanismo elettorale per fortuna non ha mai
funzionato e questo progetto di legge, che era stato firmato dal
sottoscritto, dai colleghi Fontana e Ferraris, ha avuto almeno un
risultato positivo: dalla nuova legge elettorale, che
successivamente è stata presentata e poi approvata da questo
Consiglio regionale, il "meccanismo walser" è stato tolto. Abbiamo
tolto dalla nostra legislazione quindi quello che era un obbrobrio
e credo che questo sia molto positivo, il che non vuol dire che in
futuro non dobbiamo ritornare a pensare a fare un collegio walser,
questo è positivo, ma andando a riconoscere i dati fondamentali di
tale questione, che comunque Gaby non c'entra assolutamente nulla
e, se amministrativamente deve rimanere nella Comunità walser per
una questione di continuità geografica, dal punto di vista
culturale, non può e non deve essere identificato fra i Comuni
walser, perché questo rischia di mettere in ulteriore difficoltà
una minoranza linguistica che è già profondamente in
difficoltà.
Qui torno e chiudo con l'illustrazione, perché bisogna tener
conto di un concetto: vi è una tendenza molto forte e preoccupante
all'uniformizzazione in Valle d'Aosta, lo si vede così come è
impostata la scuola o il rapporto con gli enti locali, mentre io
credo che ripartire dall'idea di una Valle d'Aosta articolata, in
evoluzione, proprio come facevano i Walser, che avevano la capacità
di adattarsi ai cambiamenti climatici e storici... i Walser non si
sono mai fatti problemi di chi comandava: la Chiesa, il Duca di
Savoia, la Repubblica italiana, il Regno d'Italia, la
Confederazione svizzera, non era importante quello: loro sapevano
adattarsi, sapevano vivere, sopravvivere, svilupparsi grazie alla
loro capacità di dedicarsi all'eccellenza nella gestione delle
attività produttive. Noi dobbiamo imparare che la Valle d'Aosta non
è più quella del 1946 o del 1921, è una Valle d'Aosta che evolve,
che ha avuto l'apporto di altre popolazioni; altre popolazioni di
anno in anno stanno arrivando, ma non riusciremo a capire
profondamente cosa significa avere rispetto per questa evoluzione e
aver la voglia di confrontarsi con tale evoluzione, fare quella
politica di inclusione - che almeno a parole così bene diceva prima
l'Assessore Marguerettaz -, se non "passiamo" ad essere precisi dal
punto di vista del rispetto.
Capisco che i Comuni di Gaby, Issime e Gressoney-La-Trinité, che
si sono espressi in modo negativo su questo provvedimento di legge,
abbiano dovuto fare tale passo perché obbligati, nel senso che
abbiamo un'Amministrazione regionale che non ama essere
contraddetta, quindi, di fronte a un'iniziativa che veniva
dall'opposizione, ci si "blinda" tutti. Dovete però rendervi conto
che questa strada vi porta all'isolamento, a non guardare in faccia
la realtà; perché non si vuole rispettare il popolo walser, che ha
diritto di avere degli spazi separati, tutelati così come ce li ha
la Valle d'Aosta rispetto allo Stato italiano, ma questa è una
caratteristica utile anche a noi, perché, rispetto a tale realtà,
potremmo fare una serie di riflessioni positive e averne da
guadagnare.
Non ultima la questione linguistica. Credo che "
se pencher un
peu sur ce problème
" potrebbe far fare qualche passo in avanti
- non c'è oggi l'Assessore alla cultura - anche dal punto di vista
scolastico. Se veramente noi abbiamo stima per questa popolazione,
dovremmo fare in modo che il tedesco non possa essere solo
insegnato a livello di elementari e medie, come succede oggi nella
Valle di Gressoney, ma che i ragazzi di quella Valle, di origini
tedesche o che vogliono vivere questa loro specialità, possano
continuare nelle scuole medie superiori. Ora succede che, vuoi per
l'autonomia scolastica, vuoi per questa scelta politica dell'"Union
Valdôtaine", il tedesco sia boicottato in tutte le scuole medie
superiori, così questi ragazzi non possono coltivare questa loro
specialità: questo non è solo un danno per loro, è un danno per
tutta la Valle d'Aosta, perché si riduce l'offerta formativa e si
riduce anche la possibilità di avere una visione, perché avere in
ogni scuola media superiore - Istituto dei geometri, Istituto
tecnico commerciale, il Liceo classico e scientifico, eccetera,
oltre al Liceo linguistico, l'unico che ce l'ha - un'offerta
formativa in tedesco significa dare ai ragazzi una cosa in più, che
poi loro si possono spendere in un'Europa in cui 1/4 della
popolazione è di madrelingua tedesca e un altro 1/7 o 1/8 conosce
il tedesco come seconda lingua. Questo è un dato fondamentale, che
ci permette di muoverci nel Cantone vallese, che è proprio qui
dietro, in modo più semplice, perché, appena passato Sion, Sierre,
lì è tutto tedesco e potrebbe essere interessante fare delle gite
lì, potendo avere tale capacità di relazione.
Tutta questa riflessione che portiamo avanti è solo un
passaggio, credo sia un passaggio positivo, abbiamo "portato a
casa" l'eliminazione dal progetto di legge delle elezioni del
fallace meccanismo elettorale per i Walser ed è un dato positivo;
oggi non ci sarà il voto positivo su questa restituzione di
indipendenza culturale alla Comunità walser, ma ne avremo fatto un
po' di riflessione sopra. Ci torneremo ma, finché non si metterà
una parola di chiusura di tale situazione, restituendo alla
germanofonia questa sua autonomia, credo che il sistema della Valle
d'Aosta non sarà un sistema veramente democratico e rispettoso.
Quando avverrà non lo so, mi auguro che avvenga nel minor tempo
possibile.
Président
- La parole à l'Assesseur au territoire, à
l'environnement et aux ouvrages publics, Cerise.
Cerise (UV)
- Oui, collègue Sandri, vous avez fait une
très bonne représentation du territoire et des caractéristiques des
gens de Gaby, je vous rappelle que c'est à Gaby que passe le grand
sentier qui monte à la Mologne et vous avez aussi cité des raisons
pour lesquelles le village de Gaby aurait demandé de se constituer
en Commune. Je vous assure que sont les mêmes raisons que nous
retrouvons dans toute cette situation... voire Montjovet et
Champdepraz, même Perloz, Tour d'Hereraz, pourrait bien le dire le
collègue Fey. Ce n'est pas correct de dire que les Walser se sont
établis seulement dans les grands sommets des montagnes et des
vallées, à Champdepraz il y a 2 villages: Viering et Gettaz des
Allemands, qui sont d'origine walser, donc c'est plus complexe que
cela l'installation des Walser dans nos montagnes. Il y a aussi des
Walser qui sont dans des zones de plaine même si sont des zones
contournées par des montagnes.
Revenant à la proposition de loi prédisposée par les Conseillers
Sandri, Fontana Carmela et Ferraris, nous estimons qu'elle
représente une dangereuse tentative de désagrégation de
territorialités ethniques et territoriales de notre Région. Nous
relevons qu'elle contient une attitude sûrement négligeable envers
les sentiments, l'action et les efforts accomplis par cette
communauté pour renforcer sa propre identité. Dans ce sens
permettez-moi de remarquer comme cette proposition se pose en nette
contradiction par rapport aux retentissantes et chaleureuses
déclarations faites hier dans cette même salle par M. Sandri sur
l'autodétermination des peuples. Il est incompréhensible la raison
pour laquelle nous devrions mutiler cette Communauté en lui
enlevant la Commune de Gaby, d'autant plus que nous avons une très
performante démarche que je cite: une école primaire unique pour
les Communes de Gaby et Issime, il a été constituée l'école
secondaire de premier niveau communautaire, qui siège à
Gressoney-Saint-Jean, qui est fréquentée par les étudiants des 4
Communes, donc c'est déjà une communauté en marche vers le futur;
tout cela sert aussi pour faire dépasser les divisions du passé et
dans ses cours sont produites 3 heures par semaine d'enseignement
de la langue allemande, déjà étudiée aussi pour les enfants de Gaby
dans l'école d'Issime. Je rappelle encore la souscription d'une
convention pour la réalisation d'un écomusée walser sur le
territoire des 4 Communes et on pourrait bien relever comme dans la
Commune de Gaby on retrouve plusieurs toponymes allemands.
D'ailleurs on ne peut pas négliger toute manifestation de
contrariété à cette proposition de loi par les Communes
concernées... et, permettez-moi de le dire, il s'est agi de
déterminations prises en toute liberté et autonomie, sans aucune
menace de la part de l'Administration régionale. Je ne sais pas
avec qui vous avez parlé, moi j'ai d'autres informations et je peux
vous assurer que les gens de cette Communauté, si elles ont la
dignité que vous venez de dire, n'accepteraient pas de chantages de
la part de la Région, donc si elles ont fait ce choix, l'ont fait
en toute liberté et conscience. Pour tout cela nous croyons de ne
pas pouvoir adhérer à des initiatives visées à diviser l'actuelle
composition de la Communauté walser, donc nous donnerons un vote
d'abstention sur cette proposition de loi.
Président
- S'il n'y a pas de collègues qui souhaitent
intervenir, je ferme la discussion générale.
La parole au Conseiller Sandri.
Sandri (GV-DS-PSE)
- Ho apprezzato almeno un tono dimesso
del Vicepresidente della Regione, mi permetto di fare alcune
osservazioni. Il mitico cammino della Mologne non parte da Gaby, ma
da Gressoney, passa nell'alto territorio e non c'entra
assolutamente nulla con Gaby, tanto che le proprietà dell'alta
parte di Niel sono tutte di famiglie di Gressoney e nessuna di
Gaby. Questa è una caratteristica, se si vuole divertire a leggersi
qualcosa per informarsi in materia, oltre a questo libro di Zanzi e
Rizzi sui Walser, può leggersi quello di Reinhold Messner sui
Walser in estinzione. Lui parla molto bene di tale rischio di
estinzione della lingua walser e della loro tradizione intorno al
Monte Rosa, in cui si evidenzia che perfino il Colle del Sempione è
stato inventato dai Walser, perché, proprio per questa loro scarsa
confidenza con il fare le valli in basso, che potevano essere
esposte a rischi, pericoli e brigantaggio, viaggiavano per le Alpi
stando sempre molto in alto sulle montagne inventandosi i colli. Il
Colle del Sempione è stato letteralmente inventato da loro ed è
questa una delle caratteristiche che sta facendo riscoprire in
tutto il mondo universitario proprio tale visione diversa della
montagna, un modo di interpretare la montagna più ecologico, perché
più rispettoso delle caratteristiche, anzi sfruttare le
particolarità di queste caratteristiche a proprio vantaggio.
La seconda cosa che dobbiamo contestare rispetto a quanto detto
dal Presidente pro tempore della Giunta è che nessuno con questa
proposta di legge vuole mettere in discussione la nuova forma di
organizzazione di scuola di cui lei ha parlato e su cui siamo
contenti e convinti, nel senso che qui è solo per quanto riguarda
la questione linguistica e culturale... è poi un fatto positivo che
a livello amministrativo di scuola, di organizzazione di servizi
territoriali, rifiuti, strade... debba essere una comunità unita...
è bene che vi sia questo "melting pot" per cui i latino-romanzi di
Gaby si confrontino con i germanofoni di Issime. Il che non vuol
dire che non vi sia una tutela... che è esattamente quella che ha
la nostra Regione rispetto allo Stato italiano. Voi continuate con
questo voto di astensione ad avere "due pesi e due misure": quello
che è per voi, è un diritto, quello che è per gli altri, non ve ne
frega niente. È interessante che una delle poche cose che è
riuscita a tirar fuori per difendere la propria posizione sia
quella del museo, ossia nel vostro immaginario l'unica cosa che
possono fare i Walser è finire in un museo, come una "roba" della
storia, arrivederci e non se ne parla più... ma una televisione in
tedesco... che vi sia un canale su tutto il territorio regionale...
perché un po' di Walser si sono trasferiti a Gressoney e stanno a
Saint-Vincent, Aosta, eccetera, perché non possono vedersi una
televisione in tedesco? Una radio in tedesco in tutti questi anni
l'avete fatta? Mai. Eppure avete fatto una legge nel 1999 che vi
autoimpone di farla, ma non avete fatto niente, quindi questa è una
disattenzione che non è casuale, ma premeditata. Si vuole mischiare
quello che è un problema culturale con un problema amministrativo,
e sull'amministrativo non abbiamo nessun dubbio: comunità montana
così è e così rimane, ma a livello culturale e linguistico, tenuto
conto che a livello nazionale ed internazionale vi deve essere una
popolazione che parli quella lingua per riconoscere una
caratteristica... non è che vi devono essere 2 toponimi in alto,
che non vuol dire nulla... vi sono i toponimi perché nel Comune di
Issime la colonia forte germanofona che adesso farebbe parte del
territorio di Gaby è quella di Niel, ma solo perché era su quel
sentiero della Mologne che lei diceva che va da Gressoney verso il
Piemonte. Non dobbiamo fare demagogia, né vogliamo mettere in
difficoltà nessuno, non vogliamo provocare un "dangereux problème à
la Vallée d'Aoste néanmoins" a questi Comuni.
Un'ultima considerazione che volevo fare è sulla questione
dell'autodeterminazione dei popoli. Ho capito che qui lei "non
c'è", ma mai come oggi lo ha dimostrato. L'autodeterminazione dei
popoli significa che il popolo vota, non il Consiglio comunale...
ma io sono disponibile a prendere atto e a rispettare un voto dei
Gressonari e delle Gressonare di Gressoney-La-Trinité, di
Gressoney-Saint-Jean, degli abitanti di Issime e di Gaby, ma della
popolazione, non dei Consigli comunali! Quella è
l'autodeterminazione dei popoli, non degli eletti del popolo, dove
voi avete un potere di determinazione che è vergognoso! Ho sempre
detto: questi li avete trasformati in podestà al vostro servizio e
non è un caso che spesso siano dei forestali o che a Gaby il
sindaco sia per definizione un forestale...
(interruzione dell'Assessore Marguerettaz, fuori
microfono)
... amico dell'Assessore Cerise pure, lo ha detto l'Assessore
Marguerettaz, non io... prendo atto delle contraddizioni in seno
all'"UV". Il forestale di Gaby abbiamo bisogno di portarlo in
Consiglio regionale... si "violenta" una legge dello Stato: quella
del 1999, si "violenta" una legge della Regione, si cambiano tutti
i meccanismi elettorali, si mette Gaby lì e si cerca di fare; poi
il forestale non è arrivato in Consiglio regionale, sfortuna!
Finito quel sindaco forestale, però abbiamo fatto un altro
forestale come sindaco e avanti di questo passo. Fra l'altro, non è
l'unico forestale il sindaco... della Valle d'Aosta, dovremmo fare
una riflessione sociologica su questo, per cui il podestà, per
essere sicuro, deve essere anche forestale. È vero che questo è un
passaggio in avanti che mi mancava e una chiave di lettura
interessante.
Possiamo dire con soddisfazione che questa battaglia ha portato
almeno a un risultato: che a livello di legge elettorale questa
ignobile cosa del voto dei Walser, che è sempre servita solo
all'"UV" per prendere un seggio in più, sia stata cancellata.
Abbiamo riportato l'attenzione su questo tema, perché è un tema su
cui forse conviene riflettere, capire, non è detto che la soluzione
che abbiamo posto noi sia la più giusta, ma è stato un modo per
attirare l'attenzione su questo tema. Credo che il rapporto fra la
grande comunità francofona e quella germanofona sia un rapporto
tutto da rivedere, mi auguro con questa discussione di avervi
stimolato ad avere più curiosità ad affrontare tale problema. Se
questo nei prossimi mesi darà qualche frutto, sarò il primo a
riconoscere e accettare soluzioni che vadano in tale direzione,
soprattutto se passeranno attraverso un referendum, ma fra la
popolazione, non con i Consigli comunali. Questa parola, ogni volta
che si pronuncia, vi fa fare un salto sulla sedia, però
l'autodeterminazione dei popoli passa attraverso i referendum!
Presidente
- La discussione generale è chiusa. Pongo in
votazione l'articolo unico, facciamo solo la votazione finale:
Consiglieri presenti: 26
Votanti e favorevoli: 3
Astenuti: 23: (Borre, Bortot, Cerise, Cesal, Charles Teresa,
Comé, Fey, Isabellon, La Torre, Lanièce, Lattanzi, Lavoyer,
Maquignaz, Marguerettaz, Ottoz, Perron, Praduroux, Rini, Salzone,
Squarzino Secondina, Venturella, Vicquéry, Viérin Adriana)
Il Consiglio non approva.
Presidente
- Ai sensi dell'articolo 77, comma 2, la
proposta di legge è respinta.
Il Consiglio respinge la proposta di legge n. 153.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK