Consiglio Regionale della Valle d'Aosta - Oggetto del Consiglio n. 2913 del 20 settembre 2017 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2913 del 20 settembre 2017 - Resoconto
OGGETTO N. 2913/XIV - Interrogazione a risposta immediata:
"Eventuali legami esistenti tra il Policlinico di Monza e
l'Istituto clinico della Valle d'Aosta in relazione all'indagine
sull'uso di protesi ortopediche".
Rosset (Presidente) -
Punto n. 3.02 all'ordine del
giorno. Per l'illustrazione ha chiesto la parola il Consigliere
Guichardaz; ne ha facoltà.
Guichardaz (PD-SIN.VDA) -
Dopo essere venuti a conoscenza
attraverso i giornali dell'indagine e del successivo arresto di
medici che operavano presso strutture del Policlinico di Monza,
abbiamo ritenuto utile interrogare l'Assessore alla sanità per
sapere se avete nel frattempo attivato accertamenti, per verificare
se nelle nostre strutture convenzionate, facenti parte del gruppo
Policlinico di Monza, siano state usate le famose "protesi
ortopediche" della società francese Ceraver, definite, in
un'intercettazione, di "bassa qualità". Queste intercettazioni sono
state effettuate dagli organi inquirenti e riportate proprio sui
giornali. Solo qualche giorno fa, tra l'altro, è emerso che lo
scandalo delle protesi di scarsa qualità andava avanti da almeno
tre anni, coinvolgendo anche alcuni chirurghi operanti presso la
Clinica eporediese (altra struttura del gruppo Policlinico di
Monza).
Poiché risulta che a decine di pazienti del vicino Canavese
sarebbero state impiantate le suddette protesi ortopediche di
scarsa qualità, chiediamo all'Assessore di dirci se vi sia la
possibilità che qualche valdostano sia stato vittima di questo
"sistema fraudolento" - se lo possiamo definire così - visto che la
Clinica eporediese è convenzionata con il Servizio sanitario
nazionale. In estrema sintesi, Assessore, vorremmo sapere se sono
state attivate tutte le indagini e gli accertamenti del caso, così
da escludere che i nostri concittadini abbiano subito impianti di
protesi con materiali non consoni presso la nostra struttura
valdostana convenzionata o altrove.
Presidente -
Per la risposta ha chiesto la parola
l'Assessore Bertschy; ne ha facoltà.
Bertschy (UVP) -
Credo sia necessario - e l'occasione è
più che valida - sgombrare il campo da ogni equivoco o ambiguità
che si possa avere al riguardo. Appresa la notizia, sia come
Assessorato che come Direzione generale, abbiamo immediatamente
richiesto alla Clinica di Saint-Pierre notizie in merito. Tra
l'altro la convenzione è regolata da verifiche ispettive
trimestrali che, in questo caso, sono state anticipate. I risultati
li vedremo, ma comunque proprio ieri ho avuto la risposta da parte
del Direttore sanitario e del Direttore generale, in cui si dice
che, rispetto all'indagine in corso e, soprattutto, alla fornitura
da parte di questa azienda delle protesi - non ho poi problemi a
darle la comunicazione che mi è pervenuta - "Le prestazioni rese in
convenzione con l'Istituto clinico Valle d'Aosta risultano,
pertanto, estranee alle indagini in corso. I chirurghi che svolgono
e hanno svolto in passato attività protesica presso la scrivente
struttura facente parte del gruppo Policlinico di Monza, non hanno
mai utilizzato protesi della ditta Ceraver". C'è anche un elenco
delle aziende che vengono utilizzate, quindi al momento possiamo
comunicare che non siamo coinvolti da questa indagine che comunque,
come tutte le indagini, dimostrerà poi i contenuti e i risultati
finali. C'è stata da parte dell'ISAV la massima trasparenza e
celerità nel fornirci la risposta, e ci è anche stata data
eventualmente la disponibilità per una valutazione più approfondita
degli argomenti nelle sedi politiche competenti.
Presidente -
Per la replica ha chiesto la parola il
Consigliere Guichardaz; ne ha facoltà.
Guichardaz (PD-SIN.VDA) -
Grazie della precisazione, era
importante saperlo. Sapevo un po' - e mi è stata anche
rappresentata da qualcuno - della paura e del timore che anche in
Valle d'Aosta fossero utilizzate queste protesi che hanno originato
questo che viene definito un vero e proprio "scandalo sanitario" e
che probabilmente avrà ulteriori sviluppi. È quindi bene che il
Consiglio rassicuri un po' le persone che già soffrono di loro e
che poi magari non hanno la certezza dei risultati sul lungo
termine.
Rimane - e io non ho potuto metterlo nell'interrogazione, perché
tale atto presuppone che si possa porre solo una domanda - questo
invito all'Assessore, a farsene carico, anche se vi è solo il
dubbio che qualche valdostano abbia subito interventi protesici in
cliniche del gruppo, pure in quelle che oggi sono oggetto di
controlli, di verifiche e di indagini. Visto che la Regione paga e
rimborsa anche in termini di mobilità passiva, quindi paga queste
cliniche, se è possibile per l'Assessore accertare se sono avvenuti
degli interventi anche fuori e verificare che, anche questi, siano
avvenuti con materiali consoni.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK