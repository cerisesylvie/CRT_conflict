Consiglio Regionale della Valle d'Aosta - Oggetto del Consiglio n. 2633 del 26 febbraio 1987 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2633 del 26 febbraio 1987 - Resoconto
OGGETTO N. 2633/VIII - LAVORI DI COSTRUZIONE DI UNA CONDOTTA
SOTTERRANEA PER LE ACQUE DEL TORRENTE ARTANAVAZ IN COMUNE DI
ETROUBLES.(Interrogazione).
PRESIDENTE:
Do lettura dell'interrogazione dei
Consiglieri Mafrica e Tonino:
INTERROGAZIONE
CONSTATATA la presenza, all'ingresso di Etroubles, di una
notevole quantità di tubi di grosso diametro;
AVUTA NOTIZIA che essi servirebbero per costringere in condotta
sotterranea un lungo tratto del torrente Artanavaz;
i sottoscritti Consiglieri regionali
INTERROGANO
la Giunta regionale per sapere se i lavori in previsione
necessitano di qualche autorizzazione regionale e se, comunque, la
loro esecuzione non reca pregiudizio all'ambiente.
PRESIDENTE:
Ha chiesto di parlare l'Assessore ai Lavori
Pubblici Fosson, ne ha facoltà.
FOSSON - (D.C.):
La richiesta dei Consiglieri Mafrica e
Tonino è riferita ad un tratto del torrente Artanavaz e parte dalla
ipotesi che si debba costringere in condotta sotterranea un lungo
tratto del torrente; in realtà ciò non è del tutto esatto. Si
tratta di questo: c'è stata una richiesta della Cooperativa
Agricola Forza e Luce di Gignod, che è proprietaria di una centrale
già in esercizio dal 1980, e per la quale c'è una concessione
assentita il 27 luglio 1978, che prevede l'utilizzo di una portata
media di 1138 litri/sec. e di una potenza di 1.750 kw. La richiesta
della Cooperativa Agricola su menzionata è volta ad ottenere una
maggiore potenza, che si ottiene mantenendo invariata la portata
media da utilizzare, ma aumentando il salto fra l'opera di presa e
la quota di utilizzo. Quindi i lavori di cui parlano i Consiglieri
nella loro interpellanza sono volti a spostare il punto di presa
dell'acqua a monte, quindi per aumentare il salto utilizzato.
Nessuna quantità di acqua in più verrà prelevata rispetto alla
concessione esistente.
C'è una serie di istruttorie che si devono svolgere quando sono
in previsione lavori di questo tipo e sono precisamente: una
istruttoria per la concessione di variante di utilizzo dell'acqua,
istruttoria che è già stata ultimata senza nessuna opposizione, ma
che ha previsto soltanto alcune richieste di tutela di diritti
preesistenti, che sono stati inseriti come clausole nello schema di
disciplinare di sub-concessione, disciplinare che verrà portato
alla approvazione di questo Consiglio quanto prima.
Per quanto riguarda le altre autorizzazioni che devono essere
ottenute, si tratta: della concessione edilizia comunale - e posso
dire che a questo punto esiste un parere favorevole della
Commissione edilizia del Comune di Etroubles -; del nulla osta del
Magistrato del Po sulla regolarità della istruttoria, e torno a
riferirmi alla istruttoria, chiedo scusa, del 3.12.86; della
concessione di variante, di cui abbiamo già parlato e di
autorizzazioni da parte della Regione. Di queste ultime
autorizzazioni, l'una riguarda il punto di vista strettamente
idraulico, in quanto deve esserci il parere sul fatto che i lavori
previsti non possano compromettere in nessun modo il corretto
andamento idraulico del torrente, ed a questo proposito c'è il
benestare provvisorio dell'Assessorato ai Lavori Pubblici in data
17 dicembre 1986. L'altra è l'autorizzazione della Sovrintendenza
ai Beni Culturali, dal punto di vista della legge Galasso, che
consiste in un parere favorevole in data 29.10.86. Vi è
l'autorizzazione dell'Assessorato Agricoltura, Foreste ed Ambiente
Naturale per la esecuzione di scavi ed eventuali tagli di piante,
rilasciata in data 5.12.1986. Aggiungo ancora questo: il benestare
provvisorio ai soli fini idraulici di cui parlavo prima, è stato
pubblicato, senza opposizioni in merito, all'Albo del Comune di
Etroubles.
C'è ancora - questa è stata richiesta espressamente - una
dichiarazione dell'ANAS che attesta che non vi è alcuna
interferenza con i lavori di allargamento della sede stradale, ed è
in data 16.2.1987. Penso di avere dato il quadro di tutte le
autorizzazioni e di avere risposto a quanto mi era stato
richiesto.
PRESIDENTE:
Ha chiesto di parlare il Consigliere Mafrica,
ne ha facoltà.
MAFRICA - (P.C.I.):
Le risposte dell'Assessore sono
abbastanza complete; avevamo avuto modo di vedere questi tubi di
grosso diametro ed avevamo fatto questa ipotesi di una condotta
sotterranea. Ci si dice invece che si tratta di una derivazione che
dovrebbe comportare la sottrazione dello stesso modulo di acqua,
quindi non dovrebbero esserci problemi dal punto di vista
ambientale, della capacità del torrente di smaltimento dei liquami
e neanche altri problemi legati alla pesca o ad altre attività.
Prendiamo atto delle risposte dell'Assessore, lo scopo
dell'iniziativa era quello di accertare cosa si faceva. Ci
auguriamo che tutte le autorizzazioni concesse abbiano valutato
bene i problemi che si pongono, perchè non si abbiano in futuro
lamentele da parte della popolazione di Etroubles che d'altronde è
rappresentata anche in questo Consiglio regionale.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK