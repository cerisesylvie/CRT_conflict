Consiglio Regionale della Valle d'Aosta - Oggetto del Consiglio n. 2550 del 25 luglio 2012 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
OPERE PUBBLICHE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2550 del 25 luglio 2012 - Resoconto
OGGETTO N. 2550/XIII - Approvazione del programma regionale
di previsione dei lavori pubblici per il triennio 2012/2014, ai
sensi dell'articolo 7, comma 2, della l.r. 12/1996.
Il Consiglio
Richiamata la legge regionale 20 giugno 1996, n. 12, "Legge
regionale in materia di lavori pubblici" ed in particolare il Capo
II della stessa "Pianificazione e programmazione del ciclo dei
lavori pubblici" nel quale si stabilisce che il ciclo di
realizzazione dei lavori pubblici è strutturato in relazione alle
fasi di programmazione e di pianificazione, nonché di esecuzione
dei lavori necessari a soddisfare i bisogni identificati;
Richiamato l'articolo 7 della citata l.r. 12/1996, relativo
al Programma regionale di previsione, e in particolare il comma
5bis il quale prevede che al Programma di previsione sia allegato
l'elenco degli interventi che si intendono avviare, ma che non
hanno ricadute finanziarie nel triennio di riferimento del
Programma;
Richiamata la deliberazione della Giunta regionale n. 1070 in
data 18 maggio 2012 con la quale sono stati approvati il Piano
regionale operativo dei lavori pubblici per l'anno 2012 e,
contestualmente, la revisione dei modelli delle rappresentazioni
riepilogative e della scheda lavori che costituiscono la struttura
per la redazione dei documenti di programmazione dei lavori
pubblici per il triennio 2012/2014;
Evidenziato l'interesse dell'Amministrazione regionale a
promuovere la prevenzione del degrado delle opere pubbliche,
attraverso specifici programmi di manutenzione che trovano
accoglimento nel programma regionale di previsione con
l'inserimento degli interventi atti a costituire il programma delle
manutenzioni di cui all'articolo 18 della l.r. 12/1996;
Considerato che, conformemente all'attribuzione delle
competenze di cui alla deliberazione della Giunta regionale n. 578
in data 19 marzo 2012, il Programma regionale di previsione dei
lavori pubblici per il triennio 2012/2014 è stato predisposto a
cura del Dipartimento opere pubbliche e edilizia residenziale
dell'Assessorato opere pubbliche, difesa del suolo e edilizia
residenziale pubblica sulla base dei dati elaborati e trasmessi
dalle competenti Strutture organizzative che hanno evidenziato,
ponendoli in correlazione con le risorse finanziarie disponibili,
interventi passibili di avvio delle successive fasi
attuative;
Preso atto che il programma regionale di previsione per il
triennio 2012/2014 individua lavori su beni di proprietà regionale
oltre che interventi eseguiti su beni di proprietà di altri
soggetti per i quali ricorrano una o più delle seguenti
condizioni:
- concorrano in modo rilevante al conseguimento dei bisogni
individuati dagli atti programmatori ai sensi dell'articolo 7,
comma 5, lett. a) della l.r. 12/1996;
- costituiscano completamento di lavori già iniziati
dall'Amministrazione regionale ai sensi dell'articolo 7, comma 5,
lett. a) della l.r. 12/1996;
- siano finalizzati a garantire la sicurezza e la continuità
funzionale delle opere ai sensi dell'articolo 38, comma 1 della
l.r. 12/1996;
- siano di interesse regionale, siano finanziati dalla
Regione e alla loro realizzazione provvedano altri soggetti
attuatori ai sensi dell'articolo 7, comma 5, lett. a) della l.r.
12/1996;
- siano atti a costituire i programmi di manutenzione ai
sensi dell'articolo 7, comma 5, lett. b) della l.r.
12/1996;
Richiamato l'articolo 39 della l.r. 12/1996, nel quale sono
indicate le attribuzioni di competenze relative alle attività
connesse al ciclo di realizzazione di lavori pubblici ed in
particolare il comma 2, lett. c) dello stesso articolo che
attribuisce al Consiglio regionale la competenza all'approvazione
del Programma regionale di previsione;
Richiamata la deliberazione della Giunta regionale n. 635 in
data 30 marzo 2012 concernente l'approvazione del bilancio di
gestione per il triennio 2012/2014 con attribuzione alle nuove
strutture dirigenziali di quote di bilancio e degli obiettivi
gestionali correlati, del bilancio di cassa per l'anno 2012, con
decorrenza 1° aprile 2012 e di disposizioni applicative;
Visto il parere favorevole di legittimità sulla presente
deliberazione rilasciato dal Coordinatore del Dipartimento opere
pubbliche e edilizia residenziale, ai sensi dell'articolo 3, comma
4, della legge regionale 23 luglio 2010, n. 22;
Visto il parere della III Commissione consiliare
permanente;
Visto il parere del Consiglio permanente degli Enti
locali;
Delibera
di approvare il programma regionale di previsione dei lavori
pubblici per il triennio 2012/2014, che, completo dell'allegato
previsto al comma 5bis dell'articolo 7 della l.r. 12/1996,
costituisce parte integrante della presente deliberazione.
Allegato
(omissis)
Presidente
- La parola all'Assessore alle opere
pubbliche, difesa del suolo e edilizia residenziale pubblica, Marco
Viérin.
Viérin M. (SA-UdC-VdA)
- Grazie Presidente.
Lo strumento programmatico che oggi viene all'esame del
Consiglio, vale a dire il programma regionale di previsione dei
lavori pubblici per il triennio 2012-2014, fornisce un quadro
completo dei lavori pubblici che i diversi assessorati intendono
realizzare, o quanto meno avviare nel corso del triennio tenuto
conto delle risorse finanziarie disponibili: più precisamente 60
interventi hanno come soggetto proponente l'Assessorato delle opere
pubbliche, difesa del suolo e edilizia residenziale, mentre gli
altri 59 sono proposti da altri assessorati.
Mi corre l'obbligo di dare atto che il programma di previsione,
come del resto il piano operativo 2012 approvato dalla Giunta nella
seconda decade di maggio, scontano quest'anno un certo ritardo
ascrivibile alla necessità di conoscere le ricadute sulla
disponibilità di risorse finanziarie del "decreto salva-Italia". Il
piano operativo annuale è stato presentato prima della sua
approvazione alla Consulta dei lavori pubblici, i cui componenti,
imprese, sindacati, professionisti, hanno riconosciuto la qualità
del lavoro svolto, in particolare per aver mantenuto una corretta
corrispondenza fra il programma di previsione dello scorso anno e
il piano operativo 2012. Un programma quello di cui discutiamo oggi
che si pone in sostanziale continuità con quello dell'anno scorso;
in effetti se da un totale dell'investimento previsto pari a
414.000.000 di euro circa si sottraggono i 225.000.000 del servizio
di gestione integrata dei rifiuti urbani, in quanto interamente a
carico del soggetto privato, meglio conosciuto come
pirogassificatore, sull'importo complessivo residuo di 189.707 euro
la copertura finanziaria di 119 interventi programmati nel triennio
di riferimento è pari a 130.493.581. La percentuale si assesta a
68,8 percento, risultando in linea con la media del 70 percento
circa di questi ultimi due anni. Si ricorda che nel 2011 era 75 e
nel 2010 era 67. Inoltre l'introduzione dal 2011 di una specifica
codificazione per ogni intervento, come del resto era stato chiesto
in Consiglio dal collega Chatrian, permette oggi di avere una prima
chiara visione della tracciabilità dei lavori. Mi preme
sottolineare che è stata mantenuta alta l'attenzione del delicato
compartimento della difesa del suolo, i cui interventi fanno
riferimento al settore territorio ed ambiente sul programma che
avete a vostre mani. Al programma di previsione triennale è unito
un allegato previsto dalla legge n. 12/1996, contenente l'elenco
degli interventi per i quali si potrebbe avviare o proseguire la
progettazione, ma che non prevedono in sede di approvazione del
programma di oggi specifiche ricadute finanziarie sul triennio di
riferimento. Gli interventi ricompresi nell'allegato costituiscono
il serbatoio naturale al quale attingere ogni qualvolta se ne
ravvisi la necessità, ad esempio, ottenimento di nuovi
finanziamenti statali o comunitari.
Questo allegato, talvolta definito da tutti come libro dei sogni
- richiamo le parole del collega Cerise negli interventi dello
scorso anno in merito al triennale -, dà il quadro di un'intensa
attività tecnica necessaria per fornire però una panoramica dei
bisogni, dalla quale estrarre le priorità d'intervento, è lo
strumento attraverso il quale tutti i bisogni emersi sono resi
anche pubblici. Il costo presunto degli interventi in allegato è
molto elevato ed ammonta a circa 560.000.000, con una diminuzione -
dicevo a Cerise proprio questo, è stata fatta una prima ripulitura
come lei aveva chiesto - rispetto all'anno passato di circa
125.000.000 (circa un 20 percento).
Dopo questa premessa di carattere generale, ritengo opportuno
sottolineare che abbiamo fatto notevoli progressi nella
programmazione, come richiesto anche dai colleghi dell'opposizione,
grazie alla collaborazione degli uffici e all'attività della nuova
struttura Verifiche Gestionali e Supporto alla Pianificazione,
fortemente voluta all'inizio di questa legislatura e qui ringrazio
il Dirigente Pagano. Infatti a conferma di questo miglioramento
evidenzio che la tracciabilità degli interventi conseguita
attraverso la codifica degli stessi consente ora una più
trasparente visibilità del flusso dei lavori dalla fase di
progettazione, programma di previsione, a quella di realizzazione,
piano operativo che ogni anno la Giunta approva e da un anno di
programmazione all'altro. La coerenza di tale flusso di
programmazione è stata ulteriormente rafforzata da quest'anno
grazie alla nuova procedura utilizzata nella fase di raccolta e
composizione della documentazione utile alla redazione del
programma stesso, che ha vincolato le diverse strutture regionali
di riferimento a verificarne puntualmente ogni singolo lavoro
presente nel documento dell'anno precedente, al fine di determinare
la conferma o meno della programmazione; è stata mantenuta
sostanzialmente, pur con le incognite derivanti dall'attuale crisi
economica, la copertura finanziaria nelle risorse disponibili per
circa il 70 percento, come evidenziato in premessa, cioè le opere
previste nel triennale hanno una copertura sul triennio di circa il
70 percento; è stata ottimizzata la gestione delle risorse
finanziarie per il 2012 in quanto, a fronte di una disponibilità
effettiva pari a 10.200.000, il triennale ha ricadute sulle
annualità in corso che incidono per il 33 percento (circa
3.400.000), mentre il restante 67 percento (circa 6.800.000) è già
stato destinato agli interventi compresi nel piano operativo
annuale. La differenza, pari a 17.600.000 fra la disponibilità
effettiva e la prevista spesa per il 2012, definita dal programma
dell'anno scorso di circa 27.000.000 di euro, sconta i pesanti e
noti tagli imposti alla spesa pubblica per oltre il 60 percento.
Inoltre a consuntivo e a maggiore testimonianza dei miglioramenti
raggiunti nel controllo del flusso di programmazione cito questi
ultimi dati: dei 125 interventi di cui alla programmazione
triennale approvata lo scorso anno, il 43 percento risulta inserito
nei piani operativi annuali, infatti 13 lavori sono stati
addirittura avviati nel 2011, in anticipo quindi utilizzando
immediatamente le economie derivanti dagli affidamenti e 41 sono
transitati nel piano operativo 2012 come da prassi; dei rimanenti
71, 45 sono stati confermati in questo programma di previsione
2012-2014, 8 sono inseriti nell'allegato dello stesso programma e
18 sono stati eliminati sulla scorta della verifica puntualmente
richiesta alle strutture dirigenziali. Il programma di previsione
2012/2014 quindi risulta costruito anche sulle indicazioni di
questo Consiglio regionale quali tracciabilità e flusso di
programmazione.
In conclusione è chiaro che si è cercato di mantenere un quadro
complessivo che consenta di sviluppare opere ritenute prioritarie
per la loro rilevanza regionale e promuovere al contempo un certo
impulso all'economia locale e alle imprese del settore. È altresì
chiaro che stiamo vivendo purtroppo un momento di forte crisi nel
quale le incognite per il prossimo futuro sui tagli alle risorse
finanziarie della nostra Regione da parte dello Stato - basti
pensare alle ultime ricadute determinate dalla
spending
review
- potranno pesare ulteriormente sull'attuazione del
programma e non è detto che non dobbiamo fare un'ulteriore
riflessione nel prossimo futuro.
Presidente
- Dichiaro aperta la discussione generale.
La parola al Consigliere Giuseppe Cerise.
Cerise G. (ALPE)
- Merci M. le Président.
Assessore, dall'illustrazione che lei ha fatto non ho colto
quegli atteggiamenti virtuosi che ci ha illustrato nella
programmazione di quest'anno. Negli ultimi anni ha detto che ci
sono stati delle forte innovazioni che andavano nell'indirizzo dei
ragionamenti che si facevano in quest'aula, confesso che non sono
riuscito a percepirli. Lei ha detto che è stata fatta una bella
pulizia, probabilmente si è affidato ad un'impresa non troppo
affidabile, non so se questo ha influenzato la cosa. Questo è il
quarto programma lavoro che lei sottopone a tale Assemblea, prima,
quando mi aveva chiamato in causa, il collega Chatrian aveva detto:
"quest'anno sarà ancora molto più incazzato!". No, rassegnato, sono
rassegnato.
Il primo anno ci eravamo permessi di evidenziare una scarsa
leggibilità di questo documento, che nella sostanza era un
translare di cifre dalla colonna riferita all'anno precedente
all'anno successivo e così via, con il passare degli anni era una
riperpetuazione. Tuttavia il primo anno noi le avevamo fatto
un'apertura di credito in seguito alla sua dichiarazione di intenti
di voler invertire quella tendenza per creare una più agevole
consultazione del documento, salvo poi l'anno successivo doverci
ricredere e constatare che si era scelto di continuare sulla
vecchia strada. Il proverbio "mai lasciare la vecchia strada per la
nuova" non sempre è da prendere per acquisito, meglio ogni tanto
andare su strade nuove. L'anno scorso, sempre nella speranza di
invertire quella tendenza, avevamo presentato un ordine del giorno
che ci pareva di assoluto buon senso, in quanto si intendeva
impegnare l'Assessore a predisporre entro 60 giorni il resoconto
definitivo degli interventi realizzati l'anno precedente e che per
gli anni successivi questo documento avrebbe dovuto essere allegato
al programma di previsione triennale. La logica lasciava presumere
un assenso corale da parte dell'Assemblea su quella richiesta;
abbiamo dovuto invece constatare che la maggioranza compatta ha
preferito non esagerare nella trasparenza del documento. Di questo
ci rammarichiamo, anche perché la nostra richiesta, al di là di una
maggiore chiarezza, avrebbe creato le condizioni a noi Consiglieri
di minoranza di prepararci al compitino in classe, visto che l'anno
scorso nella replica ci aveva definiti scolasticamente impreparati,
contrariamente ai Consiglieri di maggioranza perfettamente eruditi.
Peccato che la loro erudizione si manifesti quasi sempre con delle
assordanti silenziosità! Battute a parte, non per il resoconto del
2010, ma per l'allegato al programma negli anni successivi, mi era
parso di percepire una sua disponibilità, ma o c'è stato un
fraintendimento da parte mia, o una dimenticanza da parte sua. Le
sarei grato se vorrà nella replica sciogliere questo dubbio. Non
che la cosa mi interessi particolarmente, in quanto l'anno prossimo
non so se lei sarà ancora su quella poltrona, io su questa
certamente no, ma credo che, al di là delle persone e del ruolo che
ricoprono, la chiarezza sia un bene comune.
Ritengo inutile fare dei ragionamenti su cifre e interventi come
era mia consuetudine su un documento che non ha, a mio avviso,
nessuna attendibilità e riscontro reale e di questo passo credo che
i pronipoti non del sottoscritto, ma di quelli molto più giovani,
se non cambierà tale metodo, vedranno una significativa parte di
quelle opere citate nell'allegato programma - quello chiamato dei
sogni - che si intendono realizzare e che non hanno ricadute nel
triennio di riferimento, riproposte ancora per parecchi lustri.
Visto che non mi appassiona disquisire sui documenti di
programmazione come questo, che dovrebbero rappresentare la
concretezza e la chiarezza per eccellenza e sono al contrario
l'equivalente della farraginosità, mi pare l'occasione appropriata
per raccogliere l'invito rivolto la scorsa seduta dal collega
Lattanzi ai colleghi della minoranza di non tediare l'Assemblea.
Una considerazione la voglio fare: dicevo prima i nostri pronipoti
vedranno ancora su un triennale 62.000.000, sul complessivo i 559
che l'anno scorso erano 6 e qualcosa per arrivare ai triennali 211,
212, 213 e più o meno il traslare degli investimenti sul programma
annuale. Dico vedranno queste cifre qua, 62.000.000, qualora saremo
ancora nella zona euro, altrimenti, se torniamo alla lira, dovremo
prendere un convertitore...
Voglio fare un piccolo inciso. Finita la parte che riguarda il
suo programma dei lavori...fra l'altro, sul quale su altre cose ci
possiamo anche confrontare e discutere, perché si presenta
l'emendamento, si confronta e può trovare accoglimento, qua invece
è un prendere o lasciare e confesso che, di fronte alla scelta, noi
lasciamo e mettiamo un velo pietoso sopra. In occasione del
Congresso del suo movimento, il suo Segretario Marguerettaz ha
fatto un'affermazione che condividiamo riguardo alle grandi opere:
che sarebbe opportuno una rimeditazione in merito. Noi è quattro
anni che lo ripetiamo, ma noi siamo all'opposizione, invece lei è
nella stanza dei bottoni. Noi auspicheremmo di intravedere dei
segnali concreti in quella direzione, perché riteniamo che non
siano solo le opere faraoniche ad avere le ricadute più dirette
sull'economia regionale. Nelle grandi opere spesso la piccola e
media impresa è confinata ai sub-appalti con tutte le difficoltà a
volte di non essere pagata, con effetto a cascata su altre attività
legate.
Per quanto riguarda le grandi opere, alcune sono certamente
necessarie, ci sono le grandi opere che sono utili come delle
piccole opere che sono inutili, ma sicuramente le piccole opere
sono quelle che fanno fluire liquidità alla piccola e media impresa
locale rispetto a quelle grandi.
Dicevo: alcune grandi opere sono opportune, ma sarebbe opportuno
che, in fase di realizzazione di queste opere, poter constatare che
c'è un cantiere che progredisce e non come succede attualmente per
la struttura aeroportuale, che se uno non sa di cosa si tratta,
pare più una struttura industriale dismessa che un'opera in
costruzione: pannelli isolanti di rivestimento che svolazzano e
quant'altro. Ho citato la struttura aeroportuale, perché la vedo
quasi tutti i giorni e, essendo all'entrata della città, mi pare
difficile da capire che questo è il biglietto da visita di quella
che viene spesso definita la porta di entrata della moderna
capitale alpina. Grazie.
Presidente
- La parola al Consigliere Donzel.
Donzel (PD)
- Grazie Presidente.
Cari colleghi, caro Assessore, ho avuto modo di aprire il suo
libro dei sogni come lo ha definito il collega, francamente è stata
forse troppo generosa la formulazione "libro dei sogni", perché
sarebbe stato bello se, leggendo queste cifre, ci fosse stato modo
di sognare qualcosa. Ho avuto piuttosto l'impressione che questo
libro manifesti gli incubi peggiori che in questi giorni aleggiano
sulla Regione Valle d'Aosta e cercherò di portare delle cifre al
ragionamento di quanto sto sostenendo.
Innanzitutto, per quanto riguarda le cifre complessive, devo
dire che, rispetto a tre anni fa, quando uscirono folgoranti
comunicati stampa su 150.000.000 di euro investiti nel piano
triennale, si sono nel tempo fortemente ridimensionate queste cifre
e si è persa l'abitudine di fare questi interventi
spot
sul
piano triennale, anche perché nel concreto se l'anno scorso quanto
era investito sul 2011 era circa 8.000.000, quest'anno scendiamo
alla bellezza di 3.000.000 nel 2012, cioè tutto questo volume si
traduce in importi per il 2012 di 3.384.000 euro. Tutto questo
librone è per dirci che quest'anno questo è, 3.000.000 di euro,
naturalmente cifre incredibili parlano di importi complessivi per
opere di 414.000.000, ma da cui lei stesso è stato così generoso da
rubarmi una parte dell'intervento dicendo: "guardate che nei
400.000.000 225.000.000 non sono euro che mette la Regione", quelli
sono il
project
financing
dell'opera faraonica, che
spero non si faccia mai, quella del pirogassificatore (di cui, fra
l'altro, si sta ventilando ancora adesso di un fantomatico
confronto che l'impegno preso in quest'aula non ha ancora dato
esito in quel senso). Cifre quindi messe lì a capocchia che non
hanno una traduzione concreta ed è curioso vedere come si sia
mantenuta la tradizione, nonostante questa opera di ripulitura e di
togliere alcune cifre gonfiate, di sostenere negli anni successivi
al 2012 delle cifre molto più pompose. Se andiamo a vedere
l'importo impegnato per il 2013, passiamo da 3.000.000 del 2012 a
28.000.000 e per il 2014 30.000.000, come se ci fosse davanti a noi
una ripresa economica tale da dire: "riempiremo di nuovo le casse
della Regione e ci ritufferemo nei lavori pubblici". Questa
abitudine di scrivere in tale modo tale documento non è cambiata
per nulla, si sono ridimensionate le cifre, ma si mantiene questa
abitudine di scrivere delle cifre enormi.
Andando a sfogliare nel concreto alcuni potenziali interventi,
sono stato molto sorpreso dai lavori - e di questi gliene chiedo
conto - di realizzazione di una scuola prefabbricata in località
Clapey nel comune di Issogne, l'importo complessivo citato nella
scheda è di 1.500.000 euro, l'importo impegnato per il 2012 è zero,
l'importo del 2013 è zero, l'importo del 2014 è 100.000 euro. Mi
risulta che quella scuola sia di assoluta urgenza, perché la scuola
attuale ha dei problemi di sismicità. Mi chiedo allora: è scritto
male il documento, è sfuggito questo particolare, o si decide che
per i Comuni non proprio allineati con la Giunta regionale si
procede a non finanziare neanche i lavori di estrema urgenza,
perché quella scuola ha dei problemi di sismicità e c'è urgenza di
avere la scuola in quel territorio?
Vi è poi un caso, ovviamente ne cito solo alcuni, del parco
archeologico nell'area megalitica di Saint-Martin de Corléans:
importo complessivo dell'opera 18.000.000 di euro, importo
finanziato 6.500.000, andiamo a vedere negli anni come vengono
usati questi soldi: importo 2012 318.000 euro, importo 2013
500.000, importo 2014 300.000, per arrivare in fondo ad esaurire
l'importo complessivo stanziato per Saint-Martin de Corléans,
facendo un calcolo, ci vogliono 14 anni, cioè per 14 anni dobbiamo
vedere questa cifra stanziata e quando si decide di arrivare da
qualche parte con tale procedura? Che senso ha mettere a spizzichi
e bocconi 200.000 euro, 300.000 euro su opere di questo tipo?
Quando mai arriveranno da qualche parte?
Così come curiosa è la ristrutturazione dell'edificio scolastico
del liceo scientifico nel comune di Aosta: 1.400.000 l'importo
complessivo del primo lotto, quest'anno si parla di impegnare
150.000 euro, poi nel 2013 650.000 e nel 2014 650.000, per arrivare
all'intero importo nei tre anni. Questo è centrato come piano
triennale, il primo lotto tre anni, la distribuzione naturalmente
sempre poco nel primo anno, così vedremo negli anni come va avanti.
La cosa curiosa è che nel lungo elenco finale delle opere che non
hanno ancora una programmazione, ma sono solo elencate come opere,
in fondo c'è l'allegato e lei giustamente dice: "lo mettiamo lì in
allegato" e, se uno va a vedere, ci sono i lavori del secondo lotto
e i lavori del terzo lotto, rispettivamente per 1.700.000 euro e
2.000.000 di euro, cioè i lavori del liceo scientifico, secondo un
calcolo superficiale, durano 12 anni! C'è qualcosa che non mi torna
in questa programmazione: ecco perché dico che non è un libro dei
sogni, ma è un incubo sfogliare tali pagine! Come dico, non c'è
nessuna voglia di fare ostruzionismo, quindi non andrò avanti
foglio per foglio, ho fatto degli esempi per dire cosa succede.
Nell'allegato, dove le opere sono messe lì, come diceva bene il
collega Cerise, e chissà mai quando verranno messe nel piano
triennale, quando passeranno dall'elenco al cosiddetto "piano
triennale"...è curioso perché, guardando il livello di
progettazione, leggo:
"esecutivo acquisito, definitivo concluso,
preliminare affidato, preliminare da affidare"
, però per i
progettisti è mica un libro dei sogni, è per le imprese edili che
questo è il libro dei sogni! Per i progettisti qui c'è
"da magnà
e da lavorà"
(traduzione letterale dal dialetto romano: "da
mangiare e da lavorare"): più pagine ci sono qua più progetti ci
sono. Sono le imprese edili che non vedono mai questi lavori, che
li vedono scritti qua, che si vedono recapitare questo e dicono:
"ma quand'è che per questa cosa ci stanziate i soldi per fare i
lavori?". Perché di soldi in campo di tutta questa roba ci sono
3.000.000 di euro, questo c'è, anno 2012: 3.000.000 di euro!
È curioso poi un ultimo rilievo, il 70 percento delle schede
interne ha nelle note questa curiosa nota, ne leggo una che vale
per il 70 percento delle schede:
"intervento generico,
caratterizzato da descrizione sintetica e sommaria di attività
manutentive che si ripetono ciclicamente, concepito come
contenitore di possibili sottointerventi da definire e realizzare
in corso d'anno in funzione delle necessità e per il quale il
livello di progettazione e le previsioni di realizzazione non sono
definibili, così come le altre voci di cui al regime autorizzativo
risultano non necessarie"
. Questo per il 50 percento delle
schede, come a dire: "ma che razza di programmazione è questa?". È
una roba che vediamo volta per volta che si può fare! È una
programmazione allora questa? Se c'era l'impegno come aveva detto
Cerise da parte sua di mettere seriamente mano e di cambiare questo
piano, francamente non ce l'ho visto tale impegno. Il piano resta
non il libro dei sogni, ma un incubo che racconta dell'incapacità
di mettere in campo una programmazione seria, puntuale e della
scarsa disponibilità di risorse in questo momento per il nostro
mondo dell'edilizia, che invece di una serie di opere avrebbe
bisogno.
Ho notato che per il 2013 - perché un po' questo libro l'ho
sfogliato, volevo sognare anch'io un po', vediamo se facciamo
sognare qualcuno prima delle elezioni - ci sono tre, quattro schede
di interventi di forestazione e sentieristica, ma va', ma guarda un
po', abbiamo colto nel segno, Assessore, che forse per l'anno
prossimo per qualcuno c'è una risposta prima delle elezioni?
Presidente
- La parola al Consigliere Lattanzi.
Lattanzi (PdL)
- Grazie Presidente.
Colleghi dell'opposizione, ho visto che vi siete preoccupati di
farci notare che non state facendo ostruzionismo, ma che il vostro
è un lavoro di approfondimento e di dibattito. Permettetemi di non
crederci, perché quando si sentono giudizi non di tipo
politico...perché ancora un giudizio di tipo politico su questo
piano non l'ho sentito, ho sentito la critica alla forma, alla
scheda, alla programmazione, peraltro anche nella totale
disconoscenza dei meccanismi di programmazione e di pianificazione
nei Comuni, cioè di come si mette la posta in bilancio, di come si
assegna la risorsa, di come si esegue l'opera. Finora abbiamo
sentito una critica quasi piacevole sul fatto che ci sono meno
risorse a disposizione per effetto dei tagli, come se fosse colpa
di questa maggioranza che ci sono meno risorse, per cui la
critica...
(proteste dai banchi dei gruppi di opposizione)
...ma state sereni, siete nervosi, avete fatto la critica alla
maggioranza, perché ci sono meno risorse, bypassando completamente
che queste risorse sono tagli che il bilancio ha dovuto subire.
Quello che avete commentato in modo superficiale, anche se in
maniera molto polemica, lo avete sottolineato, è l'orientamento
sulle opere grandi, sulle opere piccole, arrivando anche al delirio
per cui, se si fanno nella sentieristica, sono operazioni
elettorali, se non si fanno, si critica, ma se si fanno, sono
operazioni elettorali. Si vuole poi dare lavoro, ma non si deve
dare i cantieri alla sentieristica, dobbiamo chiamare i forestali,
ma non dobbiamo fare i lotti. Vi dovete decidere, perché diventa
difficile seguirvi tre giorni così! È stato difficile il Consiglio
precedente e abbiamo capito che vi siete attrezzati per fare
ostruzionismo fino al 2013; vorrei che vi attrezzaste meglio magari
con un po' di creatività, così ci fate anche divertire ascoltando
le vostre proposte politiche!
Quello che questo piano invece politicamente a noi dice è che,
in assenza di risorse, si cerca di orientare tali risorse ad
investimenti che abbiano sul territorio degli effetti volano, cioè
degli effetti economici. Questo non ve l'ho sentito dire,
naturalmente non mi aspettavo che l'opposizione dicesse: "questo
piano funziona e, anche se le risorse sono diminuite, prendiamo
atto che abbiamo spostato l'attenzione - come più volte da voi
sollecitato - dalle grandi opere, che hanno un loro filone - ed
almeno il collega Cerise ha avuto l'onestà intellettuale di
riconoscere che si devono anche fare - (come l'ospedale, la funivia
del Monte Bianco, il rifacimento dell'Università Testafochi) a
piccoli lavori, a piccoli investimenti che sono strutturali,
organici e complementari a tutta l'operatività che andiamo a fare.
Questo politicamente abbiamo rilevato dalla pianificazione degli
investimenti sul piano triennale dei lavori pubblici. Ripeto: non
ci aspettiamo che voi concordiate, ma almeno un contributo, uno,
propositivo, costruttivo, piccolo...provateci e che non sia
ostruzionismo! Anche se ci siamo attrezzati a sopportarvi...
Presidente
- La parola al Consigliere Comé.
Comé (SA-UdC-VdA)
- Grazie Presidente.
Cari colleghi, devo dire che ho sentito due interventi da parte
della minoranza e il collega Cerise è partito dicendo che questo è
il classico libro dei sogni, mentre il collega Donzel ha detto che
questo è il libro degli incubi peggiori. Capisco che forse a
livello nazionale in questo momento il PD di incubi peggiori ne
vede tutti i giorni, ma dovreste mettervi d'accordo, perché se sono
impegnati troppi soldi, è il libro dei sogni; se ci sono degli
impegni molto modesti, questi portano degli incubi!
Il collega Donzel ha voluto sottolineare l'aspetto dell'opera
faraonica, come ha detto già l'Assessore, il pirogassificatore sarà
a totale copertura di privati, ma vorrei solo ricordargli che lui
quell'opera faraonica l'ha votata in Consiglio, insieme al suo
partito, lui ha detto "sì" alla realizzazione del
pirogassificatore! Se si parla di coerenza, quindi il collega
Donzel dovrebbe guardarsi attentamente. Questo piano è uno
strumento programmatico importante per i lavori pubblici e qui noi
andiamo ad approvare un programma triennale con 119 interventi, che
saranno realizzati fra l'Assessorato delle opere pubbliche ed altri
assessorati, per un importo di 189.000.000 di euro. È quindi
importante sottolineare come sia stata mantenuta, pur in un momento
di grande crisi economica, quella serie di opere fondamentali per
la loro rilevanza regionale e che permetteranno di mantenere in un
contesto così difficile un certo impulso all'economia, a tutto
vantaggio per le imprese del settore.
Oggi approviamo questo programma e sappiamo già che, alla luce
del nuovo decreto sulla
spending
review
, ci saranno
sicuramente delle rivisitazioni sui programmi degli ultimi mesi.
Vorrei però evidenziare al collega Cerise, che adesso non vedo, ma
glielo riferiranno, il netto miglioramento del rispetto della
programmazione e della tracciabilità degli interventi, che
garantiscono maggiore trasparenza. Basti pensare che i piani
operativi degli ultimi due anni hanno registrato un forte
miglioramento, portandosi ad una percentuale di attuazione
verificata a consuntivo pari al 95 percento nel 2010 e al 98
percento nel 2011. Dico che questi sono livelli che sarebbero
eccezionali anche nel settore privato e c'è una grande differenza
rispetto ai piani che venivano approvati, in modo particolare vedo
da una buona parte di gente che oggi si siede di là...dei piani
operativi che non avevano delle percentuali di realizzazione di
questo tipo. Voglio sottolineare infine la scelta ottimale della
Giunta di andare a privilegiare i piccoli interventi; infatti nel
piano operativo del 2012 la percentuale dei lavori sotto i 300.000
euro è arrivata a 88,8 percento rispetto ad una percentuale
decisamente inferiore degli anni precedenti. Per queste motivazioni
il nostro parere è sicuramente positivo.
Presidente
- La parola al Consigliere Donzel, per fatto
personale.
Donzel (PD)
- Grazie Presidente.
Solo per fatto personale e poi mi riservo, vista la qualità del
dibattito, di fare un secondo intervento, solo per precisare al
collega Comé, che è particolarmente infastidito dalla mia posizione
personale sul pirogassificatore...
(interruzione del Consigliere Comé, fuori microfono)
...gli prude un po' la posizione che ho assunto, si vede che
sono abbastanza autorevole per lui e mi fa anche piacere questo,
quindi lo infastidisce tale posizione, gli ricordo che lui ha
votato a favore di una mozione che autorizzava un confronto
scientifico per quanto riguarda la questione del pirogassificatore
e ad oggi questo confronto non c'è stato. Se poi si farà, lo
vedremo! Vedo che è stato toccato nel vivo, perché ad oggi il
confronto non c'è stato e c'è un tentativo burla, fasullo, di farlo
saltare, scaricando con un senso di irresponsabilità totale della
politica! Avete votato un documento che state rinnegando, quindi
stia ben attento a quando dice: "cosa ha votato lei", io non ho
problemi con la mia coscienza, piuttosto è lei e la maggioranza che
dovete pensarci!
Presidente
- La parola al Vicepresidente Chatrian.
Chatrian (ALPE)
- Grazie Presidente.
In questi anni con il collega Cerise ci siamo occupati del piano
triennale e soprattutto del piano operativo annuale; inizialmente
abbiamo cercato di sollecitare l'Assessore a presentare il piano
operativo annuale ad inizio anno e non nei mesi di maggio-giugno,
questo negli anni 2008-2009-2010. Il collega Comé oggi illustrava
le percentuali di risultato legate al piano operativo annuale
2010-2011, qualche mese fa abbiamo discusso il nuovo piano
operativo del 2012, consapevoli del fatto che le risorse sono
inferiori e il nuovo piano è nettamente inferiore rispetto al 2011.
Vi assicuro che, come gruppo ALPE, non cavalchiamo la contentezza o
scontentezza di avere meno risorse disponibili per far fronte a
questa crisi e non poter dare corso alla realizzazione delle opere
da farsi e alle priorità da mettere in campo, questo per sgomberare
subito il campo.
Collegandomi all'intervento del collega Cerise, chiedo un
ulteriore sforzo di onestà intellettuale per il dibattito del
prossimo anno, non so se avverrà prima del termine della
legislatura o se successivamente, ma prendo...a pagina 162 del
programma lavori per il triennio 2012-2014 questa categoria inizia
con il riepilogo dei lavori per settori di intervento, con però una
parentesi importante:
"Interventi che si intendono avviare, ma
che non hanno ricadute finanziarie nel triennio di riferimento del
programma"
. Prima l'Assessore ha detto che una potatura è stata
fatta rispetto al grande "condimento"; prima il collega Lattanzi ha
detto di non aver sentito nessun commento di natura politica su
questo atto, ma io faccio una riflessione a voce alta rivolto al
Governo regionale e all'Assessore. Mi domando come si possa fare
una riflessione su un documento che non impegna un euro su queste
decine e decine di lavori, come si possa fare un dibattito su
quello che non è neanche un libro dei sogni: sono interventi che si
intenderebbe avviare, ma che non hanno ricadute finanziarie nel
triennio di riferimento del programma. Tantissimi di questi
potenziali lavori non hanno neanche uno studio di fattibilità, al
massimo arrivano allo studio di fattibilità, quindi non hanno
nessuna delle fasi di progettazione; non c'è nessuna priorità e, se
vuole, collega Lattanzi, gliene leggo un paio, magari li conosce
meglio di me.
È difficile fare un dibattito su un documento che non ha una
ricaduta finanziaria nel triennio 2012-2014, non so che tipo di
dibattito potremmo fare, lei probabilmente può fare dello show e
delle sue considerazioni, ma noi abbiamo grande difficoltà a fare
un dibattito su un documento che non esiste, che viene riproposto,
ripulito per qualche decina di milioni di euro per l'ennesima volta
in quest'aula! Cito un intervento che da quattro anni viene
inserito, pagina 165:
"Lavori di realizzazione del parcheggio
interrato a servizio dell'abitato del Breuil, Valtournenche"
, è
per il quarto anno che lo vedo iscritto su questo documento e
sempre nello stesso allegato...interventi che si intendono avviare,
ma che non hanno ricadute finanziarie nel triennio di riferimento
nel programma 2012-2014 e nella casella amministrativa, "livello di
progettazione", lo spazio è bianco! Magari lei è a conoscenza, ma
qualche altro collega non lo è ed è difficile fare un dibattito
politico su 15.000.000 di euro di importo complessivo, oggetto:
"Lavori di realizzazione del parcheggio interrato a servizio
dell'abitato del Breuil, comune Valtournenche, responsabile
attuazione: Opere edili, livello di progettazione..."
bianco!
Penso sia difficile, Assessore, fare un dibattito, ho fatto solo un
esempio, ma potrei andare avanti ancora per rimanere nella
Valtournenche:
"Lavori di realizzazione del parcheggio
pluripiano a servizio della funivia regionale Buisson-Chamois,
comune Antey, responsabile attuazione: Opere edili, livello di
progettazione: studio di fattibilità"
. Come possiamo dopo
quattro anni di legislatura fare un dibattito sulle priorità, sui
tempi, sulle opere utili? E lei oggi viene a dirci che una piccola
potatura è stata fatta...lei continua a scuotere la testa,
Assessore Viérin, ma il risultato è questo! Questo è il risultato:
560.000.000 di opere non preventivate, non finanziate, che magari
saranno finanziate fra 5, 10, 15, 20, 30 anni e magari lasciate il
codice di intervento su questo libro, chissà fra 10 anni il tutto
sarà finanziato... Penso che non sarebbe stato male avere un
programma lavori pubblici di 30 pagine, potevamo discutere dei
62.000.000 di euro reali per il 2012-2014 e tutto il resto magari
neanche allegarlo. Lei continua a ridere, per lei questo è tempo
perso, per noi questo non è tempo perso; forse avremmo potuto
essere più onesti intellettualmente e discutere di cose reali e i
singoli interventi che non avranno mai nessun tipo di finanziamento
lasciarli da parte. Grazie.
Presidente
- Non vi sono altre richieste di intervento,
dichiaro chiusa la discussione generale.
La parola all'Assessore alle opere pubbliche, difesa del suolo e
edilizia residenziale pubblica, Marco Viérin.
Viérin M. (SA-UdC-VdA)
- Effettivamente ci vorrebbe un
bel dibattito di un paio di giorni, così ci divertiamo un po' di
più, nel senso che, se l'anno scorso ho fatto alcune affermazioni,
quest'anno mi ero ripromesso di non farle, ma, essendo andato in
commissione, avendo portato con me i dirigenti e avendo sempre
detto in tutte le salse che la dirigenza era disponibile a
qualsiasi chiarimento in commissione o direttamente in ufficio,
visto che nessuno si è fatto vivo e visto che darò una risposta
anche a questi campioni d'interpretazione che vogliono capire se
l'Assessore è pronto o meno, ma sono tutte campionature che mi
confermeranno purtroppo le mie sensazioni...e le sensazioni sono
non della necessità di un'attuale amministrazione e di un'attuale
politica, ma sono ancora sensazioni di una vecchia politica, che è
totalmente diversa da quello che vuole la gente. Quando ho detto
tre, quattro anni fa, soprattutto ai colleghi Chatrian e Cerise,
che condividevo che bisognava predisporre una tracciabilità per non
dimenticare niente, per ricostruire tutto, per costruire un
percorso, oggi mi sento dire: "cosa ne facciamo di questa cosa, la
buttiamo via?". Mi sarei sentito dire oggi: "ha voluto far sparire
la tracciabilità del lavoro fatto nel passato", oggi avremmo
sentito questo, perché avete ragionato con il senso della vecchia
politica che non esiste più!
Morale della favola: ho anche qualche altro ragionamento che
vanno oltre al discorso di tracciabilità e trasparenza che mi è
sempre stato fatto e qui ringrazio la dirigenza, perché dall'anno
scorso abbiamo tutti gli interventi storici di 15 anni, con tutte
le Giunte e le forze politiche che erano presenti fin da allora,
una tracciabilità su tutti gli interventi, una trasparenza che
sfido le altre Regioni ad averla! Ma ho ringraziato anche
all'inizio, perché questo pungolo è arrivato da Chatrian e da
Cerise qualche anno fa, non sono qui a dire che i meriti sono solo
di qualcuno! Si è cercato di partire con passo diverso e, quando si
parla di incognita delle risorse, ho detto quest'anno in premessa
che tutto questo piano, che è costato anche lavoro, meditazione e
prendersi anche la responsabilità di alcune scelte, è stato fatto
con delle incognite che non possiamo prevedere. Ho aggiunto - e ho
chiesto scusa per il ritardo - che, finché non è arrivato il
"decreto salva-Italia", non potevamo impostare niente di concreto
per i dati che avevamo allora. Ho anche detto che magari nei
prossimi mesi dovremo arrivare di nuovo a fare un ritaglio, ho
detto tutto all'inizio, per correttezza!
Quando diciamo: "qui facciamo politica, ma i dati sono
inconfutabili", certo, i dati sono inconfutabili, perché lo dico a
favore di tutti quelli che hanno lavorato, anche le associazioni
che abbiamo coinvolto con il discorso della Consulta dei lavori
pubblici, quindi imprese, sindacati, professionisti; abbiamo
coinvolto gli enti interessati per quello che permette la normativa
da un punto di vista di legalità e ho già detto anche questo
all'inizio. Da loro che non fanno politica abbiamo avuto un
apprezzamento, guarda caso, e non ho fatto comunicati stampa per
dire: "finalmente abbiamo avuto apprezzamenti, vivaddio!". Me lo
sono tenuto per me, ma, visto che oggi diciamo alcune cose, allora
lo porto alla luce del sole.
Se vogliamo entrare nel particolare, intanto ringrazio il
collega Cerise, perché è una persona che ha un pensiero, lo ha
sempre espresso, io ho premesso come già l'anno scorso che
l'allegato è un libro dei sogni, ma serve per avere la
tracciabilità e serve per fare un ragionamento che, se avessimo i
finanziamenti europei o dei piani nazionali per il rilancio,
sappiamo che possiamo da lì ripescare. E se lo Stato finanzia le
opere destinate alla conservazione del territorio, piuttosto che il
discorso del lavoro, o delle scuole, o delle imprese, avremo,
rispetto a quei finanziamenti di settore, un elenco pronto che il
Consiglio ci ha dato la facoltà di utilizzare. Nello stesso tempo
manteniamo quella tracciabilità che da sempre avete chiesto e che
in questi due anni ha dato i suoi frutti, cioè di poter capire il
consuntivo come avete sempre chiesto. Perché il consuntivo si fa
sul piano annuale, ha detto bene il collega Comé, e sul consuntivo
dell'annuale quando abbiamo visto che dei lavori, in merito a
quelli che il Consiglio aveva inserito nei piani di previsione
triennali in passato, nell'annuale andava sempre circa il 60-70
percento di quelli previsti e venivano realizzati al 75-80
percento, noi sul piano operativo annuale del 2010 abbiamo
raggiunto il 95 percento di opere avviate! Nel 2011 abbiamo
raggiunto il 98,78 di opere avviate! Credo che sono dati difficili
da raggiungere in un'impresa privata, ma non è che ho lavorato solo
io, hanno lavorato tutti, anche grazie al pungolo che è venuto
dall'opposizione, con serenità, senza alcun problema; allora questi
dati sono chiari, non sono enunciazioni politiche.
Sul discorso delle grandi opere, collega Donzel, abbiamo fatto
quello che abbiamo detto e cito un dato: nel 2008 avevamo un 60
percento all'interno dei programmi di opere medio-piccole; l'anno
scorso siamo passati sull'operativo annuale, al 77 percento e
precisamente 40 percento sotto i 100.000 e 37 percento da 100 a
300. Nel 2012, piano operativo che la Giunta ha approvato a maggio,
per evitare il blocco del lavoro, siamo arrivati all'88 percento e
precisamente: il 70 percento sotto i 100, il 28 percento da 100 a
300. Su queste cose non è che si può fare una discussione, perché
sono numeri e i numeri non li ha messi giù l'Assessore, ma la
struttura seguendo le indicazioni che noi Amministratori in questi
anni le abbiamo dato. Non si può venire a chiedere di tagliare e
poi si chiede la tracciabilità, poi si viene a dire: "abbiamo
sentito dire ai congressi di privilegiare le piccole opere per dare
maggiori opportunità alle imprese locali". I dati lo dimostrano,
c'è stata una crescita (fino all'88 percento) e si daranno ancora
maggiori opportunità e poi ognuno si giocherà le opportunità.
Voglio poi ricordare a Donzel che anche nella mia relazione,
quando ho parlato dei 414 milioni, ho detto in modo trasparente:
meno 225, che fa 189 milioni, uguale a quello dell'anno scorso più
o meno, ma l'ho detto, allora non vorrei che qui si discutesse, nel
momento in cui si approva un piano dei lavori pubblici, di un
finanziamento ad hoc sul pirogassificatore, perché oggi discutiamo
di un altro documento, all'interno del quale per correttezza è
stato ripreso il pirogassificatore per avere la tracciabilità, ma è
finanziato non da risorse dell'Amministrazione, ma tramite un
ragionamento privatistico.
Sulle scuole prefabbricate di Issogne, se aveste posto la
domanda in commissione, avrei già risposto in maniera chiara,
abbiamo fatto come per tante altre opere che sono previste in
questo allegato. Ad Issogne era previsto di fare una scuola polmone
e poi ristrutturare la vecchia scuola con una spesa di circa
15.000.000 di euro. Dopo aver incontrato l'Amministrazione
comunale, ne abbiamo parlato in Giunta e quindi c'è stata una
scelta corale della Giunta, che ha fatto un ragionamento molto più
interessante, cioè, anziché spendere 15.000.000 per fare prima
quella provvisoria, poi abbattere quella esistente, ricostruirla e
poi abbattere la provvisoria, abbiamo cambiato rotta - come è stato
fatto per alcuni tratti di strade dove abbiamo ridotto della metà i
costi, eccetera - dando la preferenza ad una scuola prefabbricata
definitiva e decidendo di lasciare il luogo dove andiamo ad
abbattere la scuola attuale di Issogne a funzione di parcheggio; in
questo modo lascia libero il castello e si dà un senso di decoro a
quel monumento. Queste scelte sono state approvate all'unanimità
del Consiglio comunale di Issogne, maggioranza ed opposizione,
anche la vostra! Quando si fanno questi atti, perlomeno ci si
dovrebbe ringraziare per aver lavorato in questa maniera! Lì
spenderemo 8.000.000 quasi la metà, guarda caso, e stiamo già
lavorando per predisporre un accordo di programma con
l'Amministrazione comunale di Issogne, opposizione e maggioranza
d'accordo!
Liceo scientifico: perché abbiamo messo i due lotti
nell'allegato e solo uno nel triennio? Si dovrebbe sapere che la
legge dice che si possono mettere nell'operativo solo progetti con
progettazione definitiva raggiunta; la scelta di dare priorità al
liceo scientifico, visto che ci hanno detto che è meglio se si
interviene; stiamo procedendo in maniera puntuale. I tecnici ci
hanno detto di intervenire prima al piano seminterrato, allora
abbiamo messo come primo lotto il piano seminterrato, a fine anno
avremo il progetto esecutivo e partiremo con l'affidamento dei
lavori. Per gli altri due lotti dobbiamo avviare tutta la procedura
di aggiudicazione della progettazione nel contempo che eseguiamo il
primo lotto e poi chi verrà dopo di noi potrà fare gli altri due
lotti, che sono non prioritari (detto dai tecnici, non da noi).
Spese di progettazione: anche qui abbiamo voluto dare
tracciabilità; ci sono progetti di 20 anni fa sui quali non voglio
spendere altri soldi per aggiornali e magari eseguire l'opera fra
sette anni e di nuovo aggiornarli perché sono cambiate le regole.
Qui il problema è che le regole cambiano ogni anno, dobbiamo
cambiare metodo di progettazione, eseguire le incombenze; allora
basta spendere per gli aggiornamenti: quando si deciderà di fare
alcune opere, si prenderà il progetto, si aggiornerà e si
eseguiranno le opere, così come abbiamo fatto per il progetto del
2003 della variante di Oyace-Bionaz; lo abbiamo rivisto, costa la
metà e lo abbiamo appaltato. Abbiamo deciso di rivedere il
progetto, perché si è verificato un evento franoso l'ultimo giorno
dell'anno e abbiamo deciso di partire da qualcosa che avevamo già,
anziché spendere i soldi; abbiamo preso quello e ridimensionato,
abbiamo speso la metà.
Se vogliamo tornare su alcuni aspetti sollevati da Chatrian che
dice che l'allegato forse è meglio non farlo più, ma se fino a ieri
ci ha detto che bisogna tenere tutto per avere tracciabilità,
cerchiamo di capirci. Non vi è poi ricaduta finanziaria
sull'allegato; la legge, caro Chatrian, lo vieta, la legge n. 12
che prevede il piano triennale, non permette di prevedere ricadute
finanziarie sull'allegato, perché l'allegato serve per un domani
nel caso ci siano risorse da utilizzare. Il discorso del Breuil è
semplice: il Comune sta procedendo...
(interruzione del Vicepresidente Chatrian, fuori
microfono)
...lei mi ha fatto un esempio, se lei me lo chiedeva in
commissione, le rispondevo in quella sede, me lo fa qui ed è chiaro
che sono obbligato a risponderle, altrimenti si dice: "ma
l'Assessore le sa o non le sa le cose?". Dicevo, per il Breuil il
Comune ha fatto tutta la parte progettuale, sta procedendo per
l'acquisizione delle aree e, quando sarà completato l'iter, vedremo
come Giunta come affrontarlo.
Visto che potrei andare avanti ancora, senza nessun problema,
direi solo che, quando si cerca da parte di tutti di iniziare un
percorso diverso, non serve la solita baruffa per buttarla tutta in
politichese. Se negli anni scorsi avete chiesto delle cose, non
potete oggi chiederne altre totalmente inverse a quelle che avete
chiesto due anni fa, perché la dirigenza ha lavorato in quella
direzione e con soddisfazione i dati ce lo confermano. Vi dico che,
se avete altre questioni da sollevare, siamo disponibili a dare
notizie per qualsiasi intervento.
Presidente
- La parola al Consigliere Donzel, per
dichiarazione di voto.
Donzel (PD)
- Grazie Presidente.
Il concetto fondamentale che abbiamo cercato di far passare era
questo: in gioco ci sono poco più di 3.000.000 di euro quest'anno.
Lei poi ha cercato di divagare: grandi opere, pirogassificatore
c'è, non c'è; 3.000.000 di opere messe in campo quest'anno! Lei poi
ha fatto un ragionamento basato non più su cifre assolute, ma su
percentuali, dove ha detto: "l'anno scorso abbiamo messo in campo
il 95 percento delle opere", sì, ma quel 95 percento non è più
sull'ammontare delle opere degli anni precedenti, perché, se lei mi
fa il 70 percento di 15.000 euro, come era tre anni fa, è più del
90 percento di 3.000.000 di euro: io sto parlando di quello che è
concretamente messo in campo, certo, avendo meno cose da mettere in
campo, gli uffici riescono a seguirlo con maggiore puntualità.
Altra questione: io non le ho detto chi ha votato o non ha
votato per la scuola prefabbricata, lei ha tenuto a precisare che,
per fortuna, il Comune ha fatto una scelta: quello che le ho voluto
ricordare è che lei, quando si è insediato, questo aspetto della
scuola, che aveva un problema sismico ad Issogne, lo conosceva. Ha
messo quattro anni per ottenere una votazione favorevole, mi
complimento con lei, perché in quattro anni la scuola rimane a
rischio sismico e adesso sappiamo che faremo un prefabbricato
definitivo, anziché un prefabbricato provvisorio. Mi rassicura
questo!
Giustamente lei conosce nel dettaglio la questione dello
sviluppo della ristrutturazione del liceo scientifico, ma proprio
lei ha confermato il problema che le ponevo, cioè avremo una scuola
che per 12 anni sarà sotto cantiere? Forse 12 anni è poco, saranno
molti di più, ma le sembra questo il corretto modo di impostare un
lavoro, cioè la ristrutturazione permanente di una scuola, anni e
anni di cantiere?
Io le chiedevo se in un documento programmatorio non è possibile
ragionare che alcuni interventi devono avere delle accelerazioni,
si faranno delle scelte, ma se lei invece mi spalma tutto nel corso
degli anni, questi ragazzi saranno sempre in una condizione di
scuola che è sotto ristrutturazione e parliamo di una situazione
particolare.
Non mi ha detto nulla sui 14 anni che ho calcolato della mitica
costruzione di Saint-Martin de Corléans...e quindi questo è il
ragionamento che abbiamo fatto.
Nessuno di noi è responsabile del fatto che ci sono meno
risorse, ma il piano triennale ha l'atteggiamento di prevedere
nell'anno più vicino un numero di risorse molto basso, che poi si
gonfia negli anni a venire. Noi si chiedeva: è possibile correggere
questa programmazione, nel senso che poi il dato reale è sempre più
basso? Se lei va a vedere l'anno scorso, per quest'anno erano
programmate più del doppio delle risorse che sono messe in campo
quest'anno e, se va a vedere due anni fa, erano molto più del
doppio. Ho fatto il confronto con i piani triennali e ogni volta
c'è un crescendo, ogni volta c'è la sorpresa che nell'anno in cui
uno dice: "finalmente ci sarà quel lavoro", non ci sono più i
soldi. Lei dice che questa è corretta programmazione, io le dico
francamente che questa programmazione non racconta correttamente la
realtà.
Avevo poi posto una precisa domanda: cosa significa per il 2013
"Impegni su cantieri della sentieristica"
? Mi fa piacere che
anche chi aveva detto: "rieducazione dei lavoratori, viva il
privato", oggi abbia accennato alla necessità di occuparsi di nuovo
di quel settore. Io chiedo se esiste un progetto sulla forestazione
e sulla sentieristica particolare, per cui nel 2013 spuntano queste
risorse o sono scritte lì...ma non esiste alcun progetto? E vedremo
da qui al 2013 se c'è un progetto nuovo sulla forestazione o si
conferma lo stato attuale...a questa cosa non ho avuto risposta,
l'unica cosa che mi ha detto è:
"Donzel vada a parlarne con i
tecnici, non è questa la sede"
. Come non è il Consiglio
regionale la sede dove si parla di questo documento? Tutti i
consiglieri devono andare tutti a sentire quello che lei dice in
commissione, altrimenti non possono intervenire in aula? Questa è
una novità assoluta, perché crea un precedente: senza il passaggio
in commissione, non si ha diritto alla parola in aula? È curioso
questo, visto che lei ha dimostrato di conoscere nel dettaglio
tutto, avrei avuto piacere di avere anche quelle risposte.
Presidente
- La parola all'Assessore alle opere
pubbliche, difesa del suolo e edilizia residenziale pubblica, Marco
Viérin.
Viérin M. (SA-UdC-VdA)
- Chiaramente la dichiarazione di
voto è per votare a favore del provvedimento, che è stato un
prodotto della Giunta al completo e che è stato meditato in questo
momento di difficoltà e che fa riferimento a tutto quanto ho detto
prima.
Voglio ricordare a Donzel, quando lui parla di solo 3.300.000
sul triennio...per il 2012, dovrebbe fare un plauso, perché
dovrebbe sapere che è perché tutte le altre risorse, rispetto agli
anni precedenti, dove avevamo 8, 10 o 12 milioni, le abbiamo
portato addirittura nell'annuale e quindi abbiamo fatto buona
azienda e migliorato il discorso di cassa, cioè noi tutte quelle
opere di differenza fra i 10 e i 12 a cui faceva riferimento
rispetto ai 3,3, quest'anno le abbiamo inserite, perché la
progettazione è già nell'annuale. Non possono essere quindi nel
triennale, perché lì ci sono solo quelle che dobbiamo ancora
impegnare sul 2012, quindi è un mero fatto tecnico. Solo questo
volevo dire.
Presidente
- La parola al Consigliere Giuseppe
Cerise.
Cerise G. (ALPE)
- Mi scuso intanto, perché ho dovuto
assentarmi un attimo e non ho potuto sentire tutta la replica
dell'Assessore, ma se era in linea con quella parte che ho sentito,
ha solo potuto rafforzare l'opinione che avevo espresso nel mio
intervento.
Effettivamente non riusciamo, nonostante la sua buona volontà di
farci capire, ma questo lato qua dell'aula probabilmente è
scolasticamente impreparato, come ci ha definiti l'anno scorso, gli
altri invece sono allineati, ma noi non riusciamo a percepire
quegli atteggiamenti virtuosi che lei ci ha annunciato dal primo
anno. Ricordo che il primo anno noi, pur avendo grandi perplessità
su questo documento, proprio per la sua natura, perché più che
esprimerci in modo favorevole, contrari o astenuti, non abbiamo la
possibilità di portare correttivi né in commissione, né in aula, si
approva in commissione, poi viene in aula e via così... Noi questi
atteggiamenti virtuosi non siamo riusciti a percepirli, però le
avevamo fatto un'apertura di credito, perché c'era una sua
dichiarazione di volontà alla quale abbiamo dato credito e abbiamo
votato quel piano, salvo poi doverci ricredere.
Lei lo scorso anno sull'allegato, che chiamiamo libro dei sogni,
ma effettivamente è la realtà, credo che anche lei e i suoi
dirigenti utilizziate questa denominazione, il piano lavori è un
libro dei sogni...ecco, quando parliamo dell'allegato, giustamente
l'anno scorso avevamo detto:
"cerchiamo di essere realisti"
,
perché erano 670 mi pare lo scorso anno, 560 quest'anno, ma abbiamo
contezza delle disponibilità effettive che ci sono? Ma lì abbiamo
60 anni di programmazione, di cose che si intendono realizzare, ma
che non hanno ricadute sul bilancio di quest'anno! Ma 60 anni non
bastano, perché nel frattempo fra 30 anni dovremo già mettere mano
alle opere che stiamo realizzando con i 3.000.000 che ha a
disposizione sul programma del 2012! Con queste risorse dove
andiamo a finire? Lei ha detto: "se togliamo qualche opera, poi
subito i Comuni dicono: ecco ci avete tolto quell'opera!". I
sindaci non è che vogliono vedere un'opera scritta sul bilancio per
30 anni, perché si sono succeduti una decina di sindaci
probabilmente! Essi vogliono vedere su questa programmazione anche
più a lungo termine la possibilità per uno che ha la fortuna di
fare tre mandati di cominciare a vedere almeno il progetto
definitivo, poi quello che verrà dopo raccoglierà i frutti.
Su tali ragionamenti potremo discutere fino a domani mattina, ma
non avremmo un punto di convergenza, dunque non posso che rinnovare
la nostra posizione che si ripete per il quarto anno, perché il
primo anno abbiamo espresso un parere favorevole. Grazie.
Presidente
- Pongo in votazione l'atto con
l'allegato:
Consiglieri presenti e votanti: 34
Favorevoli: 26
Contrari: 8
Il Consiglio approva.
Presidente
- Come concordato stamattina in Conferenza dei
Capigruppo, il Consiglio è sospeso cinque minuti per la riunione
della Conferenza dei Capigruppo, che dovrà esprimersi
sull'organizzazione dei lavori dell'odierna adunanza del Consiglio
regionale.
Si dà atto che la seduta è sospesa dalle ore 19,36 alle ore
19,49.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK