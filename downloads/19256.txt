Consiglio Regionale della Valle d'Aosta - Oggetto del Consiglio n. 2437 del 6 febbraio 2002 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
EDILIZIA
Edilizia residenziale
Precedente
Successivo
Resoconto integrale del dibattito dell'aula
Oggetto del Consiglio n. 2437 del 6 febbraio 2002 - Resoconto
OGGETTO N. 2437/XI Iniziative per la soluzione del problema
dell’emergenza abitativa nel Comune di Aosta.
(Interpellanza)
Interpellanza A conoscenza del dibattito avvenuto in
Consiglio comunale di Aosta nella seduta monotematica del 19
gennaio u.s. sul problema della casa con particolare riferimento
all’emergenza esistente sul capoluogo
regionale;
Preso atto del documento approvato a maggioranza al termine dei
lavori con cui la Giunta comunale ha avuto il mandato di affrontare
il problema unitamente all’ARER e
all’Amministrazione regionale al fine di mettere in
atto le iniziative necessarie per affrontare le crisi a cui gli
Enti Pubblici sono chiamati a far fronte;
Constatato che la finanziaria 2002, approvata dalla maggioranza
del Parlamento italiano, non prende in considerazione il problema
dell’Edilizia residenziale pubblica;
A conoscenza del confronto avvenuto verso la fine dello scorso
anno anche in Consiglio regionale, nonché della documentazione
fatta pervenire all’Assessore regionale competente,
al Sindaco di Aosta in occasione della seduta Telematica sul
problema abitativo;
il sottoscritto Consigliere regionale
Interpella
la Giunta regionale e l’Assessore competente per
conoscere:
1) se, e come intenda affrontare unitamente
all’ARER e al Comune di Aosta, il problema
dell’emergenza casa, come richiesto dal Consiglio
comunale del capoluogo con il documento approvato a
maggioranza;
2) se ritiene opportuna la realizzazione di un piano casa
regionale, visto che la finanziaria 2002 del governo centrale, non
prevede nulla in tal senso.
F.to: Beneforti
Président
La parole au Conseiller Beneforti.
Beneforti (PVA-cU)
A seguito delle nostre iniziative, il
"problema casa" - problema oggetto di discussione anche a livello
di commissione consiliare insieme all'Assessore -, è stato
affrontato a lungo anche in questa sede. L’analisi
che abbiamo fatto della situazione abitativa certamente ci ha
permesso di conoscere a fondo la situazione esistente, nonché
l’emergenza in cui ci troviamo. Abbiamo appreso e
dato atto di ciò che è stato fatto nella nostra Regione per dare ai
Valdostani la possibilità di diventare proprietari di un alloggio;
abbiamo preso altresì atto di quanto è stato fatto a livello
nazionale.
Abbiamo detto come intendiamo affrontare il problema
dell’emergenza casa in cui siamo venuti a trovarci,
ma non abbiamo - diciamocelo con franchezza - preso una decisione
che ci permetta di creare le condizioni per uscire dal disagio,
dalla precarietà in cui si trovano tante famiglie aostane e anche
valdostane; non abbiamo detto come ci si intende "muovere" per
realizzare un piano straordinario regionale per ampliare il nostro
patrimonio abitativo: abbiamo fatto il punto su tutto, però non
abbiamo detto come e se si intende realizzare tale piano.
Il "problema casa" è stato ripreso dal Comune di Aosta, che ha
dedicato una riunione del Consiglio al problema, nei termini in cui
lo avevamo lasciato noi a livello regionale, ma anche in quella
sede - pur dando atto della volontà politica dimostrata, con cui il
problema è stato posto e affrontato - non sono state date risposte
concrete, tutto era precario e tale rimane; anche il documento
approvato al termine dei lavori prevede alcune iniziative che
meritano considerazione, ma che non affrontano alla radice il
problema neppure per cominciare a risolvere la questione!
Certamente anche le iniziative prese per il superamento dei casi
urgenti sono utili, ma non risolvono il fenomeno
"dell’emergenza casa" che abbiamo di fronte.
Ciò che manca nel documento approvato dal Comune -
l’ho letto diverse volte - è la volontà politica di
realizzare un piano straordinario della casa a livello regionale.
Sia l'amministrazione comunale sia la Giunta regionale manca tale
volontà; sul resto siamo tutti d’accordo. Ora resta
da vedere cosa facciamo: come ci poniamo noi, Regione, di fronte
alle decisioni prese dal Comune di Aosta, come ci poniamo dopo le
dichiarazioni sullo stato di bisogno rilasciate dal rappresentante
dell’ARER - perché anche il rappresentante
dell’ARER ha rilasciato delle dichiarazioni -, che,
intervenendo anche in Consiglio comunale, ha detto quali erano i
bisogni da soddisfare, e come ci poniamo dopo che da parte del
Governo centrale, nella legge finanziaria del 2002, è stato
completamente ignorato il tema dell'edilizia residenziale
abitativa. Riteniamo che qualcosa di nuovo debba nascere, non
possiamo, Assessore, "rimbalzarci la palla", fra noi e il Comune di
Aosta oppure fra l’ARER e l’APS del
Comune, creando aspettative che magari non si realizzeranno
mai.
Con tutti i vantaggi che può rappresentare anche per gli utenti,
la nascita del sito Internet agile aperto dall’ARER
non può essere un "toccasana" del problema se non abbiamo degli
alloggi da assegnare: si possono dare tutte le informazioni
possibili, ma non si possono soddisfare i bisogni della gente se
non ci sono gli alloggi da assegnare, se non ci sono le risorse
finanziarie per far fronte agli affitti,
all’acquisto dell’alloggio.
Abbiamo voluto tornare a discutere del "problema casa" perché ci
sta a cuore considerato che è il problema più importante - oltre a
quello del lavoro - per tante famiglie aostane e valdostane. Io
chiedo che si tenga conto di questo aspetto e che, come Regione, -
considerato che sul piano sociale abbiamo preso tante iniziative
– ne assumiamo una a favorire un piano di
costruzione di alloggi a livello regionale, altrimenti i
provvedimenti che saranno presi saranno sempre precari e non
risolveranno mai il problema. Termino qui e mi riservo di
intervenire dopo la risposta dell’Assessore.
Président
La parole à l’Assesseur au
territoire, à l'environnement et aux ouvrages publics, Vallet.
Vallet (UV)
Questo è un tema che il Consigliere Beneforti
ha affrontato e ripreso più volte nel corso di questa legislatura,
un problema che ritenevo, almeno per quanto riguarda la definizione
del problema, di aver approfondito in III Commissione anche con la
relazione che avevo fornito ai consiglieri. Certo è che, con il
Consiglio tematico del Comune di Aosta, la questione è tornata di
attualità, devo dire che la mozione di indirizzo, votata a
maggioranza dal Consiglio comunale di Aosta, ha affrontato in modo
completo la problematica "sviscerando" tutti i problemi e le
difficoltà che si incontrano per dare una risposta concreta alle
esigenze; devo dire peraltro - con un giudizio che è del tutto
personale - che non c’è "niente di nuovo sul fronte
occidentale", nel senso che sono "cose" che abbiamo analizzato,
detto e visto ripetute volte.
Da questa mozione di indirizzo "viene fuori" in modo rilevante
una richiesta di collaborazione e di coinvolgimento
dell’Amministrazione regionale e
dell’ARER che credo valga la pena di cogliere:
proseguire sulla strada intrapresa, infatti in passato non è che
siano mancati i momenti di confronto e di concertazione con il
Comune di Aosta e con l’ARER, anzi.
Ho individuato tre questioni sulle quali è importante ed urgente
confrontarsi. La prima questione riguarda la programmazione degli
investimenti derivanti dai fondi, che sono stati assegnati alla
Regione, provenienti dal saldo dei finanziamenti ex GESCAL e qui
devo dire che non è vero, Consigliere Beneforti, che manca un piano
e una programmazione: nella relazione, che a suo tempo avevo
consegnato, avevo elencato anche quali sono gli interventi che si
vorrebbero realizzare, ripeto: la differenza è che adesso ci sono
le condizioni per potersi sedere intorno al tavolo e programmare la
destinazione di queste risorse, per verificare quali di quegli
interventi vogliamo portare avanti. In questo senso è convocata per
il 22 febbraio la Conferenza dei servizi che, ricomprendendo
l'Amministrazione regionale, il Comune di Aosta, ARER e il
Consorzio dei comuni (CELVA), dovrà allocare le risorse.
C'è un'altra questione - e ci sono sicuramente le condizioni per
concretizzare delle iniziative - : il "versante" degli strumenti
atti a favorire ed invogliare i privati ad allocare gli alloggi
disponibili. Ci sono le condizioni per concretizzare quella
iniziativa di cui abbiamo parlato ripetutamente: la creazione di
un'agenzia o di quant’altro necessario per favorire
la locazione, per approfondire la questione relativa alla creazione
di quello che la mozione di indirizzo del Consiglio comunale di
Aosta ha definito "fondo di garanzia" da mettere a disposizione di
chi affitta il proprio alloggio? e anche la necessità di discutere
e verificare se ci sono degli spazi per "muoversi" su misure di
natura fiscale a supporto di queste iniziative.
È giunto poi il momento di concretizzare i ragionamenti e quindi
predisporre - qui sì - i programmi per utilizzare le risorse che
sono messe a disposizione dalle tre iniziative statali applicative
della legge n. 21/2001, cioè quei tre programmi che sono definiti:
il primo, "Ventimila abitazioni in affitto"; il secondo, "Alloggi
in affitto per gli anziani negli anni 2000"; il terzo, "I programmi
innovativi in ambito urbano".
Ho avuto modo di dire che questa è un'iniziativa che compete
agli enti locali che, come per quanto riguardava i contratti di
quartiere, devono prendere l’iniziativa, mentre alla
Regione spetta il compito di coordinare e fare da "cinghia di
trasmissione" con gli organismi statali deputati poi a concedere i
finanziamenti.
Per quanto riguarda quindi la seconda domanda:
"se ritiene
opportuna la realizzazione di un piano casa regionale?",
al di
là del fatto che la dicitura "Piano casa" mi sembra un pochino
obsoleta come definizione, un po' superato come concetto, ripeto,
Consigliere Beneforti, che non manca la programmazione, mancano le
risorse per attuarla; adesso in parte le abbiamo e quindi, nel
corso della Conferenza dei servizi che terremo il 22 prossimo,
definiremo l’allocazione di queste risorse. Ho già
avuto modo di dire, e lo ripeto, che gli strumenti a disposizione
ci sono e sono anche tanti, ora bisogna utilizzarli; evidentemente
qui ognuno deve fare la sua parte e a noi, Amministrazione
regionale, spetta il compito di programmare e coordinare le
iniziative degli enti locali, "in primis" quelle del Comune di
Aosta.
Non mi è stato chiesto, ma se posso prendere un impegno,
l’impegno è quello di predisporre entro tre o
quattro mesi e produrre alla commissione competente una relazione
che faccia il punto organico e che definisca in modo puntuale, nero
su bianco, lo stato di attuazione rispetto alle iniziative
derivanti da tutta una serie di strumenti esistenti e che si tratta
di far funzionare al meglio.
Président
La parole au Conseiller Beneforti.
Beneforti (PVA-cU)
La ringrazio, Assessore, della risposta
che ha dato, ma non sono completamente soddisfatto perché è la
terza volta in questa sede che mi sento più o meno ripetere quali
sono le soluzioni che vengono indicate.
Non ho dubbi che collaborerà con il Comune di Aosta per mettere
in pratica i contenuti del documento approvato dal Comune, ma non
comprendo il motivo per il quale la Regione non voglia affrontare
il "problema casa" in modo più determinato. Io l’ho
detto e lo ripeto - cambiamogli pure nome -: sono convinto che solo
con un piano straordinario si possono coinvolgere, oltre
all’ARER e al Comune di Aosta, anche i comuni
viciniori nella ricerca e nell'acquisizione delle aree edificabili,
nell’acquisto e nel recupero edilizio degli immobili
esistenti da ristrutturare, nella ricerca approfondita di alloggi
per soddisfare le esigenze più urgenti e quindi
l’emergenza esistente; con un piano straordinario si
possono evitare le disparità di trattamento che sussistono e che si
possono venire a creare.
L'Assessore ha detto:
"faremo un programma in base agli
investimenti"
, ma è una vita che queste risorse sono in attesa
di essere utilizzate! Ritengo però che non siano sufficienti per
far fronte alle esigenze che abbiamo oggi.
E' necessario uno sforzo economico e finanziario della Regione.
E' necessario individuare, in base al nostro bilancio, le modalità
da seguire per risolvere questo problema: o direttamente con le
nostre risorse, o ricorrendo a mutui, come si è fatto per altre
iniziative prese a livello regionale. L'Assessore ha altresì
asserito:
"abbiamo avviato gli strumenti per favorire
l'allocazione degli alloggi da parte dei privati"
, sono
favorevole all'iniziativa assunta, ma ritengo che la stessa risolva
in modo precario il problema; ci vogliamo rendere conto che, se non
si costruiscono nuovi alloggi, saranno sempre i proprietari degli
alloggi a dettare le condizioni degli affitti e del mercato
immobiliare! Dobbiamo valutare se, anziché pagare questi affitti,
non sia più conveniente costruire degli alloggi che possano fare
anche da calmiere.
L’Assessore ha parlato di concretizzare i
programmi per utilizzare le risorse statali, ma l'Assessore sa
meglio di me che, nella legge finanziaria del 2002 - ho letto
attentamente il provvedimento -, non sono previste delle risorse
finanziarie per la promozione dell'edilizia abitativa, delle
risorse destinate alle regioni per contribuire a risolvere questo
problema, per cui ritengo che dobbiamo porci la questione in quanto
dobbiamo completare "un’opera" in Valle
d’Aosta.
Non è che non abbiamo fatto niente in questo campo - mi
riferisco alla legge sui mutui -: siamo fra le poche regioni a
disporre di una legge di questo tipo, della quale hanno usufruito
cittadini, cooperative edilizie per l’acquisto, per
la ristrutturazione delle case; tanti nostri concittadini sono
diventati proprietari di una casa grazie a questa legge.
Abbiamo predisposto anche altre leggi, abbiamo favorito altre
cooperative, sono state prese altre iniziative per venire incontro
a chi diventava proprietario della prima casa - le ricordo tutte
perché ero presente in aula, nel corso anche di altre legislature,
quando si assumevano queste decisioni - e io dico che quanto
abbiamo fatto in materia abitativa costituisce un primato di cui ci
si può vantare ed essere anche orgogliosi. Abbiamo capito che la
casa è un bene sociale e, se si vuole portare avanti una politica
per la famiglia, è il primo problema che occorre affrontare perché
esso racchiude in sé stesso sia il problema dei giovani, sia quello
degli anziani: la convivenza di una famiglia.
La Regione, se nella finanziaria non è previsto nulla in merito,
si deve accollare questo onere perché è la Regione che deve pensare
a dare un'abitazione alle famiglie più povere che non hanno mezzi
economici per provvedere direttamente perché, come dicevo, mettendo
sul mercato un certo numero di alloggi, oltre a soddisfare le
esigenze delle famiglie, si porrebbe anche un calmiere al mercato
degli affitti e dell’immobiliare come avvenne per la
ricostruzione nel Paese dopo l’ultima guerra.
Se in Italia non avessero costruito tutte le case che sono state
costruite, con la speculazione che c’era dopo la
guerra, non so dove saremmo andati a finire! A
cinquant’anni di distanza si ricordano ancora le
"case INCIS", l'INA Casa, le "case Sullo", le "case Fanfani" con le
quali furono risolti i casi di molte famiglie italiane e valdostane
e, siccome le costruzioni prendono il nome da chi le ha proposte e
sostenute nella costruzione, le nostre prenderebbero il nome di
Franco Vallet per cui si direbbe:
"Ieri c’erano
le "case Fanfani", oggi ci sono le "case Vallet""
. Non sarebbe
bello, Assessore, quando lascerà l’Assessorato, che
fosse ricordato per aver dato una casa a chi non ce
l’aveva e, passando vicino a queste case, potesse
dire:
"questa è l’eredità che ho lasciato!"
.
Affrontiamo, quindi, il problema, che è rilevante, e lasciamo anche
un ricordo, non uno romantico, ma uno che faccia dire che
l’Amministrazione regionale della Valle
d’Aosta ha completato "un’opera" e ha
cercato, nel limite del possibile, di uscire dalla precarietà in
cui si era venuta a trovare e dall'emergenza che ha dovuto
superare.
Lei ha annunciato una conferenza a febbraio; io ritengo,
Assessore, che si debba continuare il discorso in commissione per
individuare, alla luce di quello che ha detto lei e di quanto è
stato deciso in Comune e di quello che sosteniamo noi, la strada
migliore per affrontare questo problema e fare in modo che non ci
sia più bisogno di fare certi interventi perché
l’emergenza ci sovrasta tutti.
Si dà atto che, dalle ore 16,39, presiede il Vicepresidente
Viérin Marco.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK