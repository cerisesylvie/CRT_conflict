Consiglio Regionale della Valle d'Aosta - Oggetto del Consiglio n. 1485 del 5 ottobre 2005 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Stoccaggio e smaltimento rifiuti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1485 del 5 ottobre 2005 - Resoconto
OGGETTO N. 1485/XII - Livelli di raccolta differenziata dei
rifiuti nel primo semestre 2005. (Interrogazione)
Interrogazione
Premesso che la legislazione italiana ha previsto, ormai da
vari anni, la necessità di raggiungere almeno il 35% nella raccolta
differenziata dei rifiuti;
Evidenziato che sono ormai numerosi nel Nord Italia i
comprensori in cui si supera il 50% di raccolta
differenziata;
Rilevato che in Valle d'Aosta è possibile arrivare ad una
raccolta differenziata di oltre il 70% dei rifiuti e che tale
raccolta differenziata "spinta" rappresenterebbe un importante
recupero di risorse e ridurrebbe fortemente i costi di smaltimento
in discarica;
il sottoscritto Consigliere regionale
Interroga
l'Assessore competente per sapere:
1) qual è il livello di raccolta differenziata dei rifiuti
registrato in Valle d'Aosta nel primo semestre 2005;
2) per quale motivo i progressi nella raccolta differenziata
sono estremamente ridotti e del tutto inadeguati;
3) qual è l'obbiettivo di raccolta differenziata che la
Regione si è posto per il 2005.
F.to: Riccarand
Presidente - La parola all'Assessore al territorio, ambiente e
opere pubbliche, Cerise.
Cerise (UV) - Siamo alla periodica interrogazione sull'andamento
della raccolta dei rifiuti. Volevo fare a questo riguardo una
piccola premessa. Ogni volta che viene affrontato questo argomento
della raccolta differenziata vengono rappresentati dei dati
eclatanti di altre realtà, dove sono raggiunti valori strabilianti,
naturalmente ben al di sopra di quelli fissati dalla legge. Come ho
avuto modo di sottolineare in altre occasioni, i dati che adesso
fornirò fanno riferimento alla media regionale della raccolta
differenziata dei rifiuti e non al dato estemporaneo riferito
all'uno o all'altro comune. Sempre con riferimento a tali realtà
che differenziano 70-80%, e una di queste è nella Regione Piemonte,
voglio ricordare che nel 2003 i dati ufficiali dell'Osservatorio
dei rifiuti della Provincia di Torino hanno rilevato una media di
raccolta differenziata pari al 22%. Essi si riferiscono
principalmente alla raccolta dell'organico e della carta e del
cartone, mentre la Regione aveva superato il 24%, riferendosi però
ad un sistema che prevede tutte le tipologie attualmente
conferibili ai consorzi di filiera. Anche nella realtà valdostana,
se andiamo a vedere le singole comunità, abbiamo dei comuni che
oggi raggiungono il 40%, altri, come il Comune di Cogne o di
Courmayeur, che raggiungono il 38%, Valtournenche stesso raggiunge
il 38%.
I dati relativi ai primi 6 mesi del 2005, sia dei rifiuti urbani
che dei rifiuti speciali assimilabili agli urbani, confrontati con
i dati dell'analogo periodo del 2004, mostrano che si è passati da
una media regionale del 24,41% nel 2004 al 27,75% nel 2005 per
quanto riguarda i rifiuti urbani e dal 30,40% del 2004 al 34,08%
nel 2005 per i rifiuti speciali assimilabili agli urbani. Non credo
che i progressi fatti, che sono rilevabili dai dati, possano essere
definiti come ridotti o inadeguati, direi che sono ampiamente
soddisfacenti; per lo più il "trend" di aumento è progressivo, come
stanno ad elencare i dati degli ultimi mesi, e qui si evidenzia
come gli interventi di tipo strutturale attuale, attuati a livello
di sottobacini territoriali per la riorganizzazione dei servizi,
stiano portando a risultati importanti. Voglio al riguardo
richiamare il "trend" in aumento della raccolta differenziata nel
Comune di Aosta, che ha il 35% dei rifiuti urbani della Regione.
Questo "trend" di aumento è anche da mettersi in relazione alla
riorganizzazione dei servizi, avviata nello scorso mese di giugno,
la quale, seppure abbia interessato solo un'esigua parte del
territorio comunale, ha comportato un aumento di quasi 5 punti
percentuali della raccolta differenziata complessiva. Vero è che
contestualmente vi sono ancora delle zone di disservizio e delle
difficoltà per realizzare questa raccolta, che prendiamo come test.
La Regione non si pone assolutamente obiettivi di raccolta
differenziata diversi da quelli fissati dalla legge; per noi quello
è un obiettivo concreto, economicamente ed ecologicamente
sostenibile, ed è lì che vogliamo arrivare; quindi si pone
l'obiettivo.... che le raccolte differenziate riguardano in via
prioritaria dei rifiuti...da avviare - questo sì che è importante -
con certezza attraverso il riciclo del "CONAI"... su questo voglio
ricordare come la famigerata raccolta differenziata del Comune di
Barone Canavese di fatto sia un "escamotage" per evadere delle
tasse, perché, come ci è stato confermato - sarebbe interessante
che si andasse ad incontrare tali persone -, la raccolta
differenziata di questo benedetto materiale umido viene sì portato
e fatto stabilizzare, però poi finisce in discarica. Se finisce in
discarica, mi dite voi che senso ha fare la differenziazione? La si
fa per poter dire differenziamo fino all'80% naturalmente di quelle
tipologie, ma poi non si dice che questo va messo in discarica;
questa è un'ipocrisia e da tale genere di iniziativa noi "prendiamo
le distanze", quello che ci interessa invece è che quanto viene
differenziato venga effettivamente ripreso e riutilizzato in
un'ottica di diminuire il consumo di ambiente e di materie prime.
La Regione poi si pone come obiettivo prioritario quello di
raggiungere la raccolta differenziata stabilita dal decreto
legislativo n. 22 non certo attraverso questo "escamotage", ma
attraverso una crescita culturale, una partecipazione dei cittadini
a questo progetto non improntata sulla demagogia, non improntata
alla repressione, soprattutto non improntata a delle decisioni
positive che poi portano a trovarsi i sacchetti scaricati nelle
scarpate stradali, come succede laddove si è voluto "forzare la
mano".
Infine voglio ricordare che la Valle d'Aosta, che passa come una
Regione poco attenta a questo problema, proprio lo scorso luglio,
nell'ambito della manifestazione sui comuni "ricicloni", promossa
dal Ministero dell'ambiente, dal "CONAI" e da "Lega Ambiente", è
stata premiata per aver raggiunto il miglior risultato nella
raccolta differenziata pro capite a livello nazionale nella
raccolta degli imballaggi di plastica. È risultata, fra l'altro, ai
primi posti tra le regioni italiane nella raccolta pro capite della
carta - al secondo posto dopo il Trentino Alto Adige -, del vetro -
al secondo posto dopo il Trentino Alto Adige - e del legno, al
quarto posto dopo l'Emilia Romagna, la Liguria e la Toscana.
Manifesto quindi soddisfazione per questo "trend" e credo che il
cammino che è stato invocato sia quello giusto da seguire per poter
arrivare a quei livelli di raccolta razionali, sostenibili e
previsti dalla legge.
Presidente - La parola al Consigliere Riccarand.
Riccarand (Arc-VA) - La valutazione del nostro gruppo invece non
è di soddisfazione rispetto alle affermazioni effettuate
dall'Assessore, perché i dati non sono entusiasmanti. Prendiamo
atto che ad Aosta con un nuovo servizio di appalto vi è un
incremento nella raccolta differenziata, questo è positivo,
speriamo che tale "trend" si manifesti in modo ancora più incisivo,
ma i dati che abbiamo finora sono questi. Noi intanto come Regione
siamo la Regione dell'arco alpino che ha una produzione complessiva
di rifiuti pro capite più alta, produciamo 643 chilogrammi
mediamente per abitante, quando ad esempio il Trentino Alto Adige,
altra regione montuosa di turismo, ne produce 467 kg/abitante, un
quantitativo molto inferiore. Siamo la terza Regione in Italia per
produzione di rifiuti pro capite, quindi siamo grandi produttori di
rifiuti. Nello stesso tempo il nostro livello di raccolta
differenziata, nonostante i lievi incrementi anno dopo anno, ci
colloca all'ultimo posto fra le regioni dell'arco alpino, perché
eravamo a fine 2004 al 26%, adesso siamo attorno al 28%, sempre
dati 2004, il Friuli Venezia Giulia era al 29%, il Piemonte al 32%,
il Trentino Alto Adige al 34%, la Lombardia al 40%, il Veneto al
43%. Questo dato medio regionale arriva ad oltre il 43%, che è il
dato del Veneto, e la Lombardia anche è oltre il 40%. Vi sono poi
non solo dei singoli comuni, ma interi comprensori che sono oltre
il 50%; in Lombardia la Provincia di Lecco, dati sempre 2004, è al
56,7%; la Provincia di Bergamo al 50,9%; la Provincia di Cremona al
50%; in Piemonte il Consorzio di Verbania con 107 mila abitanti -
una realtà simile a quella valdostana - è al 49,3%; il Consorzio
"Priula" in Provincia di Treviso è al 74%, anche qui circa 100 mila
abitanti. Non si tratta quindi più di singoli comuni che arrivano a
percentuali molto alte, l'80%, ma esiste una realtà di raccolta
differenziata che in molte province del nord Italia arriva ad oltre
il 50%. Rispetto a questa situazione, è evidente che il nostro
dato, che alla fine del 2004 ci collocava al 26%, mentre adesso
siamo attorno al 28%, è un dato basso e del tutto inadeguato. Anche
il "trend" di crescita è insufficiente, perché noi nel 2002 eravamo
al 20%, siamo cresciuti di 2-3 punti percentuali per anno, non di
più, mentre vi sono altre regioni che hanno fatto dei balzi in
avanti molto più incisivi.
Infine il dato che vorrei sottolineare con maggiore
preoccupazione è proprio quello legato all'obiettivo che ha
indicato l'Assessore: è evidente che, se l'obiettivo finale è
quello di arrivare al 35% - l'obiettivo indicato più di 10 anni fa
dal "decreto Ronchi", che è un obiettivo minimo rispetto alla media
italiana -, noi ci poniamo un obiettivo del tutto inadeguato,
perché il 35% della raccolta differenziata vuol dire che il 65% va
in discarica, mentre bisognerebbe almeno invertire il rapporto,
cioè almeno il 65% di raccolta differenziata e il 35% in discarica,
cosa che nella nostra realtà è facilissima da attuare; invece, se
non si ha questa prospettiva, tutto quanto viene depotenziato e ci
troviamo in tale situazione, che è del tutto inadeguata. Il nostro
appello alla Giunta e all'Assessore, quindi, è di cambiare rotta in
questo campo e di porsi un obiettivo molto più ambizioso, che non è
il 35%, che è del tutto inadeguato.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK