Consiglio Regionale della Valle d'Aosta - Oggetto del Consiglio n. 326 del 14 gennaio 2004 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ASSISTENZA SOCIALE
Assistenza socio-sanitaria
Famiglia, tutela dell'infanzia
Politiche giovanili
Precedente
Successivo
Resoconto integrale del dibattito dell'aula
Oggetto del Consiglio n. 326 del 14 gennaio 2004 - Resoconto
OGGETTO N. 326/XII - Politiche per l'infanzia e l'adolescenza
realizzate dall'Associazione "Città amiche dell'infanzia e
dell'adolescenza". (Interrogazione)
Interrogazione
Venuti a conoscenza del fatto che il Consorzio degli Enti
Locali della Valle d'Aosta (CELVA) ha deciso, qualche mese fa, di
aderire alla costituenda associazione nazionale italiana "Città
amiche dell'infanzia e dell'adolescenza", il cui scopo consiste
nell'operare in collaborazione con le Regioni e gli Enti Locali al
fine di affermare e promuovere le politiche relative all'infanzia e
all'adolescenza;
Sottolineato che tra gli obiettivi di tale associazione vi
sono "il sostegno e la promozione di progetti finalizzati ad
accrescere la possibilità di fruire dell'ambiente urbano da parte
dell'infanzia e degli adolescenti, il supporto alla progettazione e
alla realizzazione di interventi innovativi e di riqualificazione
di spazi, edifici ed aree a favore dei giovani, nonché la
diffusione della conoscenza sui diritti dei bambini e degli
adolescenti, attraverso la divulgazione e lo studio delle carte
internazionali, del quadro legislativo internazionale, delle norme
e delle regole";
I sottoscritti Consiglieri regionali
Interrogano
l'Assessore competente per sapere:
1) se è a conoscenza di quanto indicato in premessa e se
ritiene tale iniziativa valida nell'ottica di una migliore
predisposizione di politiche a favore dell'infanzia e
dell'adolescenza;
2) se ritiene opportuno adoperarsi al fine di valutare la
possibilità di collaborare in futuro con tale associazione.
F.to: Lanièce - Salzone
Président - La parole à l'Assesseur à la santé, au bien-être et
aux politiques sociales, Fosson.
Fosson (UV) - Devo riconoscere che non è a conoscenza mia, né di
altri che lavori in Assessorato, l'esistenza di questa Associazione
nazionale "Città amiche dell'infanzia e dell'adolescenza", anche
perché è un'associazione costituenda, quindi non ha ancora
operato.
L'unico atto che risulta dell'esistenza di questa associazione è
l'adesione del "CELVA" a questo programma, per cui siamo andati a
vedere su Internet cosa ha prodotto questa associazione ed abbiamo
scoperto che l'attività, per ora, si è concretizzata nella nascita
di un centro "Città amiche dell'infanzia e dell'adolescenza", che
opera in Emilia. Lo scopo di tale associazione è studiare dei
progetti finalizzati alla trasformazione e riqualificazione delle
città con il contributo dei bambini: questo giustifica l'adesione
del "CELVA".
Lo statuto di questo centro prevede (cito):
"Il centro ha lo
scopo di favorire la messa a punto da parte delle amministrazioni
comunali di politiche volte ad organizzare le città, in relazione
ai bisogni dei bambini e degli adolescenti, finalizzando a tal fine
le proprie azioni e le proprie risorse"
; oppure, da Internet,
risulta che:
"i progetti di questo centro tendono ad una
realizzazione di varie realtà territoriali finalizzate appunto ad
una trasformazione e riqualificazione delle città, anche con il
contributo dei bambini, in un'ottica di urbanistica
partecipata".
Devo quindi dire che esula forse dalle nostre
competenze; a noi non è stata presentata alcuna iniziativa a cui
aderire in questo senso, non è stata offerta alcuna possibilità di
verificare l'operato di questa associazione.
Come lei sa, vi sono peraltro molti interventi nel nostro
Assessorato che vanno nella direzione della protezione
dell'infanzia e dell'adolescenza. Ne ricordo solo alcuni: uno, che
è attuale, nasce dall'istituzione, avvenuta il 2 aprile 1999,
dell'Osservatorio regionale per l'infanzia e dell'adolescenza; tale
progetto, a cui abbiamo dato molto risonanza in questi mesi, è
proprio il "Progetto Affido", che consiste in serate con la
popolazione, in interviste radiofoniche in cui si pubblicizza
sempre più questa possibilità delle famiglie valdostane di
avvicinarsi all'importante realtà dell'affido.
Penso che l'iniziativa del "CELVA" sia sicuramente valida e noi
rimaniamo aperti e pronti a confrontarci con tutte le realtà che,
in questo momento, sono costituende, ma che nel loro operato
raggiungano dei traguardi positivi. Vorremmo vedere se questa
attività produrrà degli effetti positivi e sicuramente non ci
chiuderemo o faremo barriera a tale iniziativa.
Président - La parole au Vice-président Lanièce.
Lanièce (SA) - Ringrazio l'Assessore per la risposta, nella
quale evidenzia il fatto che questa è un'associazione in
costituzione. Dal momento che il "CELVA", il 22 luglio scorso,
aveva deliberato l'adesione a questa associazione, ho ritenuto
opportuno chiedere all'Assessorato se ne era a conoscenza, per
verificare la volontà della Regione di collaborare eventualmente
con la stessa.
Dalle parole dell'Assessore mi sembra che emerga chiaramente
che, una volta costituita questa associazione e se la stessa,
tramite il "CELVA", chiederà la collaborazione dell'Assessorato, vi
è la disponibilità nel collaborare, anche perché giustamente penso
sia valido il motivo per il quale è nata questa associazione, cioè
quello di promuovere politiche per l'infanzia e l'adolescenza, che
vede d'accordo l'Assessore - per quanto ha già detto, conoscendo la
persona - e anche perché, a livello di Assessorato, sappiamo che
sono state predisposte alcune iniziative interessanti per quanto
riguarda la difesa dell'infanzia e dell'adolescenza.
Invito l'Assessore, quando questa associazione verrà costituita
e quando ci sarà la richiesta da parte della stessa tramite il
"CELVA" di una maggiore collaborazione con il nostro ente, "a dare
l'okay della Regione", per porre in essere insieme delle politiche
che abbiano al centro l'infanzia e l'adolescenza. Penso che lo
sviluppo dell'arredo urbano, la riqualificazione delle città in
funzione dei bambini possano essere la dimostrazione di un qualcosa
di positivo da trasmettere all'esterno, come esempio di una regione
"a misura d'uomo", come deve essere la Valle d'Aosta. È con questo
invito che concludo l'intervento.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK