Consiglio Regionale della Valle d'Aosta - Oggetto del Consiglio n. 454 del 11 marzo 2014 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
FINANZA REGIONALE E LOCALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 454 del 11 marzo 2014 - Resoconto
OGGETTO N. 454/XIV - Interrogazione: "Posizione debitoria
della Regione e degli Enti locali".
Presidente
- Ha chiesto la parola l'Assessore Baccega, ne
ha la facoltà.
Baccega (SA)
- Grazie, Presidente. Buongiorno a
tutti.
In realtà questa interrogazione ci permette di fare chiarezza
rispetto alle eventuali preoccupazioni che possono essere state
generate dai diversi articoli che si sono succeduti durante la
settimana.
In riferimento a quanto indicato nella premessa
dell'interrogazione, credo che sia necessario sottolineare che la
semplice lettura del dato pro capite sia fuorviante e non
significativo come per qualunque altro dato di grandezza
macroeconomica, in quanto la popolazione della Valle d'Aosta di
128.000 abitanti, viene messa a confronto con le altre regioni che
hanno una media di popolazione di poco meno di tre milioni di
abitanti. Va anche corretto, sempre nella premessa, il dato
indicato nell'interrogazione, in quanto la tabella elaborata dal
Dipartimento del tesoro relativa alla situazione debitoria degli
enti territoriali della Valle d'Aosta, riporta per la Valle d'Aosta
un debito residuo di 730 milioni...anziché 739. Importo che
riguarda tutto il complesso degli enti territoriali della Regione,
in quanto i dati sono aggregati per Regione, Comunità montane e
Comuni. Non abbiamo ancora a disposizione il dato del debito
residuo degli Enti locali, in quanto il rendiconto dei bilanci
2013, sarà approvato entro il 30 giugno. Possiamo, comunque, fare
riferimento ai dati dell'ultimo rendiconto approvato nel 2012, dove
il debito residuo complessivo degli Enti locali - Comuni e comunità
montane - era pari a 165 milioni, 992 mila 863. Ed è presumibile
che questo dato sia sicuramente in contrazione. Lo andremo a
verificare, con riferimento a una serie di motivi che sono
abbastanza tecnici: basso limite di indebitamento previsto dalla
normativa vigente, il secondo obiettivo individuato dalla
disciplina del patto di stabilità regionale, che prevede la
riduzione dell'indebitamento e infine la tendenza per gli enti con
popolazione superiore ai 1000 abitanti a estinguere anticipatamente
i mutui in essere, con le risorse dell'avanzo di
amministrazione.
I dati diffusi dal Dipartimento del tesoro sono desunti dalla
banca dati denominata CEAM, istituita ai fini del monitoraggio del
debito pubblico previsti dalla legge finanziaria del 2002. A ogni
ente è stato richiesto di inserire nella piattaforma informatica,
fin dal 2006, i dati delle proprie posizioni debitorie, con
relativo piano di ammortamento, ad eccezione di quelle in essere
per la Cassa Depositi e Prestiti, per i quali il Ministero avrebbe
provveduto direttamente all'acquisizione dei dati. Si ritiene,
perché è già stato riscontrato, che il dato potrebbe non essere in
linea con l'effettivo scarico delle quote di ammortamento annuali
effettivamente corrisposte dagli enti. Ciò potrebbe essere
attribuito alla tipologia di adempimenti richiesti; gli enti sono
tenuti ogni anno a comunicare esclusivamente l'assunzione di nuovi
mutui di finanziamento o le modifiche dei contratti in essere
qualora ci siano delle rinegoziazioni dei mutui e non sono tenuti
ad aggiornare l'ammontare del debito residuo.
Per queste ragioni e per poter disporre di un monitoraggio più
puntuale e avere dei dati più precisi, della posizione degli Enti
locali, si è recentemente valutata l'opportunità di acquisire una
piattaforma informatica già utilizzata da molti enti territoriali
in Italia e sono in corso le procedure amministrative per il suo
perfezionamento.
Abbiamo invece il dato certo della posizione debitoria della
Regione al 31 dicembre 2013, che è di 632 milioni 799.815, che
detratti ai 730 milioni indicati nella tabella del Ministero del
tesoro, risulta quindi essere intorno ai 100 milioni di euro
l'indebitamento per gli Enti locali, poco più poco meno. Ritornando
ai 632 milioni della Regione, si deve tener conto che l'intero
importo di 543 milioni 170 mila viene determinato dall'emissione
dei buoni obbligazionari regionali effettuata nel 2001, nonché del
debito residuo di alcune posizioni che vado a elencare: 48 milioni
e 100 mila del prestito obbligazionario contratto nel 2006 per
l'acquisizione del complesso alberghiero Grand Hotel Billia di
Saint-Vincent; 5 milioni 910 mila di un mutuo che scadrà nel 2015,
contratto nel 2000, a copertura del disavanzo regionale
dell'esercizio 1999, allora si poteva fare; 35 milioni 619 mila di
mutui contratti per far fronte alle spese di ricostruzione a
seguito dell'alluvione del 2000, il cui costo, sia in termini di
interessi che di quota capitale, è interamente ripianato dallo
Stato.
Pertanto, per rispondere al quesito n. 2 dell'interrogazione, le
emissioni di buoni obbligazionari regionali sono due: l'emissione
di 543 milioni 170 mila, con scadenza 2021, che è stata effettuata
per 413 milioni 170 per l'acquisizione dell'Enel e delle quote
nelle partecipate delle società idroelettriche e per 130 milioni
per il completamento del finanziamento del fondo per la
ricostruzione degli investimenti resesi necessari per far fronte ai
danni causati dall'alluvione del 2000; la seconda, l'emissione di
74 milioni con scadenza 2026, effettuata per l'acquisizione del
complesso alberghiero Gran Hotel Billia di Saint-Vincent a fronte
di un costo per l'acquisto della proprietà e per gli interventi di
manutenzione straordinaria.
Va sottolineato che il debito complessivo tiene conto
dell'intero capitale derivante dai BOR, 543.170, appunto, anche se
la Regione provvede ad accantonare quote capitale annue di 27
milioni e mezzo in un fondo di accantonamento, fino alla scadenza,
che avverrà nel 2021. Il dato che ci deve sicuramente
tranquillizzare è che il capitale già accantonato finora ammonta a
323 milioni 165 mila, pertanto il debito ancora da accantonare
risulta di euro 220 milioni, che non è calcolato nel dato del
Ministero.
Gli interessi pagati dalla Regione, per rispondere al terzo
quesito posto dagli interroganti, sulle posizioni debitorie
effettive, ammontano a 18 milioni 693 mila 859 euro e riguardano
appunto il debito contratto per l'operazione ENEL, per l'acquisto
del Grand Hotel Billia e per il mutuo a copertura del disavanzo
finanziario per l'esercizio 1999. Come già specificato, invece, i
mutui contratti per fare fronte alle spese di ricostruzione
dell'alluvione del 2000, non comportano alcun costo per la Regione:
pari entrata, pari uscita.
In conclusione, spero risulti chiaro come il dato
dell'indebitamento della Regione Valle d'Aosta non sia
assolutamente un dato preoccupante, così come sempre affermato
anche dalle agenzie di rating
,
la cui attività è finalizzata
proprio alla valutazione della capacità degli enti di sostenere il
loro debito e per la Valle d'Aosta evidenziano la solidità degli
indicatori di copertura, anche del 2014. Concludo: non si sono
contratti nuovi mutui che avrebbero peggiorato il dato
dell'indebitamento. Grazie.
Presidente
- Ha chiesto la parola, per la replica, il
collega Ferrero; ne ha la facoltà.
Ferrero (M5S)
- Grazie Presidente.
Avevamo già notato quest'ondata di ottimismo, che è stata
riportata sui giornali da parte dell'Assessore Baccega, facendo una
specie di risposta rituale e preventiva a quella che era la nostra
interrogazione. Tutto va bene, sostanzialmente siamo allineati.
Non è vero, siamo al primo posto in Italia come debito, poi, per
carità, possiamo andare ad analizzare il perché è stato fatto il
debito. Ma è proprio da questo che riusciamo a capire che il debito
è stato fatto, un debito di circa 700 milioni di euro, nel momento
in cui c'era un bilancio che era di 1.700 milioni di euro. Adesso
ci troviamo con un bilancio che è poco più di 1 milione, di 1.000
milioni di euro...no, ho sbagliato. Un bilancio che è poco più
degli 800, 900 milioni di euro e ci troviamo con un debito che
raggiunge quasi l'entità complessiva del bilancio. Dobbiamo andare
a vedere poi in quei momenti, perché non si è riusciti, attraverso
risparmi, a ricorrere alle disponibilità, che erano disponibilità
immense, rispetto a quello che abbiamo a disposizione adesso, senza
fare dei debiti. Si è speso, quindi, tutto quello che c'era, lo si
è speso malamente e in più abbiamo fatto dei debiti.
Riguardo alla questione della solidità e di quella specie di
indicatore a cui ha fatto accenno l'Assessore...bè, non dobbiamo
dimenticarci che una società di rating aveva fatto notare come un
rating maggiore può essere assegnato solo nel caso in cui l'ente
locale abbia una minore dipendenza dai trasferimenti statali,
un'economia più vitale e un'alta flessibilità finanziaria. Tre cose
che attualmente la Regione Valle d'Aosta non ha. Anche il nostro
debito, quindi, è un debito che, secondo noi, andrà sicuramente
verso una svalutazione, anche dal punto di vista dell'affidabilità,
proprio perché la regione dipende esclusivamente dai trasferimenti
statali e non ha saputo creare economia, non ha saputo creare
sviluppo. Una situazione grave, quindi, una situazione che era
stata, secondo noi, presa sottogamba.
Vi ricordo che già nel 2012, quando Beppe Grillo venne ad Aosta,
si parlò di questo, nessuno ne parlò, si fece finta di niente.
Tanto il debito è una cosa che non ci interessa, invece il debito è
una cosa importante. Qui parliamo di debiti con interessi che
andranno a essere corrisposti fino al 2021, quindi abbiamo
ipotecato una parte del futuro della nostra Regione, sprecando le
risorse che avevamo a disposizione e andando ad appesantire
ulteriormente le spade di Damocle sull'economia regionale per i
prossimi anni. Sostanzialmente, quindi, questa indicazione, che è
un'indicazione così, di...stiamo tranquilli, non ci sono rischi,
non ci soddisfa assolutamente, soprattutto quando pensiamo che 75
milioni di questo debito sono andati a coprire quell'operazione,
buco nell'acqua, di acquisizione del Billia e le spese successive,
per l'operazione che noi potremmo parlare, l'operazione
cartongesso. Quindi, ecco che questo ci preoccupa ancora di più,
perché questi debiti non sono serviti, almeno una buona parte di
questi debiti, non sono serviti allo sviluppo dell'economia
regionale, ma semplicemente a fare operazioni indiscriminate, di
cui pagheremo lo scotto nei prossimi anni.
Presidente
- Grazie. Allora il punto 5 propongo di
trattarlo assieme al punto 29, quindi verrà trattato al punto 29.
Siete d'accordo? Punto 6 all'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK