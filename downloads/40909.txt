Consiglio Regionale della Valle d'Aosta - Oggetto del Consiglio n. 199 del 7 novembre 2018 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CONSIGLIO REGIONALE
Attività consiliare d'aula
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 199 del 7 novembre 2018 - Resoconto
OGGETTO N. 199/XV - Dibattito sulla situazione politica.
Ordine dei lavori. Chiusura dei lavori dell'adunanza
consiliare.
Fosson (Presidente)
- Alla presenza di 32 Consiglieri
diamo inizio a questa seduta.
La parola al Capogruppo Daudry.
Daudry (UVP) -
Presidente, in apertura di seduta sono qui
a chiederle una sospensione, a nome di alcuni gruppi, per alcune
opportune e necessarie valutazioni prima di iniziare i lavori.
Presidente -
La richiesta è accolta. Il Consiglio è
sospeso.
La seduta è sospesa alle ore 9:07 e riprende alle ore
10:31.
Fosson (Presidente) -
Possiamo riprendere la seduta.
Chiedo scusa per l'interruzione, ma l'evidente crisi politica
attuale, la difficoltà di procedere ad un corretto lavoro
amministrativo, la mancanza del numero minimo di diciotto
Consiglieri e le evidenti difficoltà apparse in questi giorni hanno
portato alle dimissioni di tutto l'Ufficio di Presidenza,
Presidente compreso, e alle dimissioni di un Assessore che sono
state presentate alla Presidente della Giunta. Apro il dibattito su
questo.
La parola al Consigliere Chatrian.
Chatrian (ALPE) -
Ci scusiamo con i colleghi e tutti i
valdostani che stavano seguendo il Consiglio regionale. Il mio sarà
un intervento tutto di natura politica, vista la situazione.
Oltre ai cinque componenti dell'Ufficio di Presidenza che hanno
rassegnato le dimissioni, la collega di ALPE, Chantal Certan, ha
rassegnato alla Presidente della Regione le sue dimissioni. Come
ALPE sono state tante le promesse che abbiamo fatto in campagna
elettorale, proposte serie, sostenibili, anche difficili da
mantenere. Abbiamo creduto, nel momento in cui abbiamo firmato
l'accordo con altre forze, di poter cambiare e sostenere questa
Valle d'Aosta che ha delle difficoltà, ma che ha tante potenzialità
e, nello stesso tempo, immaginavamo di poter contribuire a cambiare
il sistema Valle d'Aosta.
Una delle principali criticità di questa maggioranza è stato il
metodo, che noi avevamo contestato nelle passate legislature,
metodo che vuol dire confronto, che vuol dire avere le pari
informazioni per potersi posizionare e per modificare gli atti, che
vuol dire pari dignità all'interno di questa maggioranza, ma che
vuol dire soprattutto trovare le migliori soluzioni per il modello
Valle d'Aosta. Lo avevamo detto quattro mesi e mezzo fa, in
quest'Aula: la sfida è difficile, ma non impossibile. Così non è
andata. Abbiamo fatto autocritica in questi mesi: lo abbiamo fatto
in Consiglio regionale, nelle sedi opportune, in maggioranza;
insieme alle colleghe Morelli e Certan sempre siamo intervenuti sui
singoli
dossier
cercando di prepararci, di portare delle
proposte e di trovare delle mediazioni. Chi ci ha eletto in queste
settimane ci ha chiesto più volte chiarezza. Ora io penso che oggi
la nostra collega, rassegnando le dimissioni, faccia chiarezza dal
punto di vista politico e dal punto di vista amministrativo, perché
non c'erano e non ci sono più le condizioni per poter lavorare nel
momento in cui manca la fiducia, la condivisione, la trasparenza e,
peggio ancora, quando ci si trova all'ultimo momento con degli atti
fondamentali condivisi con una parte, delle delibere di Giunta già
confezionate, pericolose per il sistema Valle d'Aosta o ad
affrontare tematiche che non vorremmo e di cui non vogliamo essere
complici.
Faccio qualche esempio: l'accordo Stato-Regione. A noi sembra
che quello predisposto sia un accordo a ribasso, che non dà dignità
alla Regione autonoma Valle d'Aosta, che regala soldi nostri allo
Stato, e tombale per quanto riguarda il prosieguo, perché nel
momento in cui altre Regioni decideranno di fare ricorso, noi,
siglando quell'accordo, non avremo modo di poter portare a casa
eventuali aiuti e sostegni. Non possiamo e non vogliamo essere
complici sulla Casa da gioco. Si sarebbe potuto evitare quello che
sta succedendo in queste ultime settimane. Noi avevamo fatto delle
proposte puntuali, sia in maggioranza che in Consiglio regionale. È
stato disatteso quanto deciso all'interno di questo Consiglio
volutamente; probabilmente
l'adresse
, il percorso era già
segnato quattro mesi e mezzo fa. Su questo tema vorremmo quindi
essere molto chiari, c'erano le condizioni per poter evitare, si
potevano ridurre i costi certi prendendo il toro per le corna, ma
veramente, non facendo finta, però non si è voluto veramente
affrontare quello che era probabilmente il bene di un'azienda e di
un sistema Valle d'Aosta. E poi vi sono altri esempi brutti che
fanno male non ai singoli, ma alla nostra Regione.
Quando non c'è più una maggioranza qualcuno ci sguazza, quindi
da una parte c'è lo stallo, la macchina è lenta, siamo in ritardo
su tanti provvedimenti. Oggi dovremmo affrontare probabilmente
l'unico provvedimento che è stato scaricato da questo Governo, la
variazione di bilancio: quasi cinque mesi per approvare
eventualmente una variazione di bilancio! Ci prendiamo le nostre
responsabilità, ma possiamo dire che siamo stati leggermente
scarsi. Dicevo che, quando non c'è più una maggioranza e non si
condividono più le scelte, qualcuno ci sguazza. Ecco che allora
spuntano nomine dalle quali noi prendiamo le distanze, perché non
si premiano le capacità o i migliori, non si premia chi può fare la
differenza, anzi, si premia l'appartenenza partitica di fuori
regione; probabilmente all'interno della Valle d'Aosta non ci sono
professionalità all'altezza di dare risposte puntuali e,
soprattutto, di realizzare il prosieguo di un percorso.
Sarebbero tante le questioni da mettere in evidenza, ma noi
pensiamo che ad un certo punto la chiarezza debba farla da padrona
e che in questo momento tutta la collettività si aspetti da questo
Consiglio regionale delle risposte serie, coraggiose, sostenibili,
affrontandole con le dovute cautele e ad esempio su questo la
bocciatura di ieri pomeriggio dei Sindaci della Valle d'Aosta penso
sia epocale: non è mai successo che ci fosse una bocciatura
all'unanimità. Non c'è stato confronto, non c'è stato nessuno che
si è confrontato con la camera più importante che è il contrappeso
del Consiglio regionale. Tanti di noi hanno voluto fare i
Consiglieri o gli Assessori comunali, piuttosto che il Sindaco o il
Vicesindaco di piccoli paesi, per dire quanto è importante chi è in
trincea e deve dare delle risposte tutti i giorni. Dicevo che non
si è voluto minimamente condividere il percorso di quella piccola
variazione di bilancio che avrebbe potuto quantomeno dare qualche
piccola risposta immediata, anche se i tempi sono molto limitati e
in ritardo per un suo posizionamento.
Vorrei ringraziare la collega Certan per il lavoro fatto in
Giunta, per le tante difficoltà che ha avuto nell'affrontare le
questioni principali.
Io penso che mai come in questo momento si debba fermare un
momento questo nostro Consiglio per due motivi principali. Il primo
è che con questa legge elettorale gli elettori non hanno dato il
mandato a nessuna maggioranza di guidare questa istituzione, c'è un
puro sistema proporzionale. Il secondo è che ci sia veramente
quella voglia, quella determinazione di affrontare le numerose
questioni sul tavolo in maniera franca, trasparente, serena, senza
giochetti, senza che qualcuno utilizzi qualche manina per
cancellare qualche passaggio, senza che qualcuno dalla Lombardia,
dal Piemonte o da Roma venga a decidere sulle sorti nostre. Abbiamo
una nostra dignità, abbiamo la nostra conoscenza del territorio,
conosciamo le criticità, ma anche le tante potenzialità del nostro
sistema. Io penso sia questa la sfida più importante dei prossimi
mesi e dei prossimi anni.
Oggi, con questo atto, noi di ALPE vogliamo fare chiarezza dal
punto di vista politico, quindi il nostro Assessore ha rassegnato
le dimissioni. Noi usciamo definitivamente da questa maggioranza
che non ha portato risultati e l'autocritica l'abbiamo fatta negli
ultimi Consigli. Le dimissioni dell'intero Ufficio di Presidenza
ritengo siano il dato politico di questa mattinata.
Presidente -
La parola al Consigliere Bianchi.
Bianchi (UV) -
Inizierei con delle scuse per la
sospensione del Consiglio nei confronti di quei valdostani che ci
stavano seguendo e anche dei colleghi che sono rimasti in Aula ad
aspettare.
Ci siamo riuniti ed abbiamo impiegato un'ora per discutere di
tutta una serie di problemi. Come è stato anticipato dal collega
Chatrian, che ha evidenziato l'uscita del movimento ALPE da questa
maggioranza, oggi viene aperta una crisi politica ufficiale perché
non c'è più una maggioranza. Noi lo ripetiamo da più tempo che non
c'era più una maggioranza, ma oggi viene ufficializzata. Parlo
anche a nome di tutto l'Ufficio di Presidenza, quindi anche per
conto del Presidente del Consiglio, Antonio Fosson, per la
Vicepresidente Rini e per i Segretari Patrizia Morelli e Laurent
Viérin: abbiamo deciso di rassegnare le dimissioni dall'Ufficio di
Presidenza perché non c'è più una maggioranza. Noi eravamo lì a
rappresentare il Consiglio, la minoranza, quindi abbiamo dato le
dimissioni proprio per valorizzare quanto ha fatto oggi l'Assessore
Certan, per vedere se c'è una possibile maggioranza
alternativa.
Oggi la palla torna ai movimenti, perché sicuramente sono loro
che dovranno portare avanti un'ipotetica nuova maggioranza,
movimenti che si incontreranno su alcuni argomenti, sui programmi,
ma non su un "accordo di palazzo". Queste dimissioni denotano
pertanto che non c'è un accordo di palazzo.
Presidente -
La parola al Consigliere Cognetta.
Cognetta (MOUV') -
Presidente, semplicemente per chiedere
una sospensione per i restanti gruppi della maggioranza, così
cerchiamo di capire cosa è successo e magari ci coordiniamo, se
fosse possibile.
Presidente -
Avevo idea di convocare una Conferenza dei
Capigruppo alla fine di questo dibattito, però in questo momento
concedo tale sospensione.
La seduta è sospesa alle ore 10:46 e riprende alle ore
11:19.
Fosson (Presidente) -
Riprendiamo i lavori. La parola al
collega Manfrin.
Manfrin (LEGA VDA) -
Prendiamo atto quasi con piacere
delle dimissioni dei colleghi di ALPE e della collega Certan.
Ritengo che queste dimissioni siano un atto tanto coraggioso quanto
dovuto, lo penso relativamente ad alcune scelte che recentemente
abbiamo visto, perché ho trovato assolutamente comico - per non
dire ridicolo - che dei membri di questa Giunta votassero dei
provvedimenti all'interno della stessa Giunta, dopodiché, qualche
minuto dopo, arrivassero a smentire con dei comunicati stampa le
stesse cose che avevano votato. L'ho trovato decisamente fuori
luogo e quindi ben vengano queste dimissioni.
Mi permetto anche di prendere atto delle parole del Capogruppo
di ALPE, del collega Chatrian. Vede, collega Chatrian, lei ha detto
che voi non volete essere complici. Io non posso fare altro che
dirle che, in realtà, siamo noi che non vogliamo e che non abbiamo
voluto essere complici di certe scelte. L'abbiamo ribadito con
forza, nonostante quello che viene detto, è stato detto
successivamente sui comunicati stampa e sui giornali che le nostre
scelte - prendiamo ad esempio quelle sul Casinò - erano
assolutamente in linea con quello che ci eravamo proposti.
L'abbiamo spiegato molto bene: nella risoluzione approvata da
questo Consiglio si diceva che si sarebbero fatte delle verifiche.
Le verifiche sono state fatte, quelle possibilità non c'erano,
quindi si sono percorse strade diverse. Noi non abbiamo voluto
essere complici di sottoscrivere, accettare un qualcosa in barba
alle regole e ai regolamenti e anche in barba al volere dei
valdostani, volere che è stato manifestato a più riprese e che ci è
stato manifestato a più riprese anche dopo quelle scelte.
Ovviamente ho ascoltato anche con molto divertimento la
questione delle nomine partitiche. Si contesta che questa
maggioranza avrebbe fatto delle nomine partitiche e per questo
bisogna assolutamente dimettersi. Mi stupisce che questa critica
arrivi proprio da chi, nello specifico, ha proposto dei membri di
una segreteria politica per una Commissione che è tanto delicata
quanto importante per questa Regione, che certo non deve essere
partecipata da persone che fanno della politica attiva e diretta,
ma semplicemente da persone che hanno a cuore l'interesse e il
futuro della nostra regione.
È stato detto che questa Giunta, questo Governo e questa
maggioranza sono rimasti fermi: mi dispiace, ma non è vero. Le
posso elencare pochi punti - non voglio qui dilungarmi - di cui
sono orgoglioso di aver potuto portare un risultato alla nostra
Regione: uno di questi riguarda il Casinò. Abbiamo fatto scelte
importanti, dettate sia dalle regole che dalla situazione in cui la
Casa da gioco versava; abbiamo preso - questo proprio ieri - una
scelta molto forte sulla "scuola polmone"; abbiamo chiuso un
accordo assolutamente vantaggioso e importante - ne avremmo voluto
parlare oggi, ma non ci viene data la possibilità - sul contenzioso
fiscale. Questi sono risultati che rivendichiamo. Da appassionato
di storia, soprattutto di quella politica, sarà mio preciso dovere
andare a scorrere a ritroso le informazioni storiche del Consiglio,
quindi quali risultati una maggioranza abbia portato in quattro
mesi di governo. Ovviamente parliamo di maggioranze nuove, persone
che non avevano avuto esperienze di governo, persone che non
conoscevano la macchina amministrativa e che però in quattro mesi
hanno prodotto risultati molto precisi. Naturalmente ho elencato
quelli più importanti e più significativi, non parliamo di tutte le
delibere di Giunta che sono state approvate, di tutte le modifiche,
di tutte le proposte di legge e dei lavori di Commissione.
Concludo. Il collega Bianchi ha detto che questa non è una
manovra di palazzo, quindi il collega Bianchi ci vuole dire che
queste riunioni, a cui abbiamo dovuto assistere per svariati
Consigli, in cui si chiamavano fuori alcuni movimenti che facevano
parte della maggioranza e si cercava di convincerli ad apporre una
firma, si cercava di far nascere questo, si cercava di far
dimettere quello, non sono manovre di palazzo! Collega Bianchi,
l'ho già letto su cere pagine: alcuni politici locali, pur facendo
parte di questa maggioranza, avevano manifestato dell'insofferenza
nei confronti del nostro operato, ma sono stati seppelliti dai
commenti negativi. Io sono certo che anche questo - anzi, lo
spiegheremo con molta forza ai valdostani - sarà perfettamente
compreso, sarà perfettamente compresa l'operazione che sta dietro a
queste dimissioni. Voglio però ringraziare per l'operato gli
Assessori che si sono distinti, non soltanto quelli del nostro
gruppo, ma tutti coloro che hanno lavorato nell'esclusivo interesse
della Valle d'Aosta. Mi auguro che si possa trovare una soluzione
per tornare a lavorare finalmente e soltanto per il bene della
nostra Regione, ovviamente al riparo da chi, invece, ha fatto
scelte diverse.
Presidente -
Non vedo altre richieste di intervento.
Sospendo i lavori per una riunione urgente della Conferenza dei
Capigruppo.
La seduta è sospesa alle ore 11:25 e riprende alle ore
11,36.
Fosson (Presidente) -
Possiamo riprendere i lavori. La
riunione dei Capigruppo ha deciso di limitare questo Consiglio ad
un dibattito politico su quanto avvenuto, contingentando i tempi in
quindici minuti per ogni gruppo e di sospendere i lavori rinviando
tutti gli argomenti al prossimo Consiglio. Devo anche annunciare
che sono arrivate a questo tavolo le dimissioni del Presidente
della V Commissione, Chatrian.
Possiamo iniziare la discussione politica, come convenuto nella
riunione dei Capigruppo. La parola al Consigliere Cognetta.
Cognetta (MOUV') -
Per mozione d'ordine, Presidente. Se
nessuno vuole intervenire, è buona norma chiudere la discussione.
Se avete fatto una Conferenza dei Capigruppo per dare quindici
minuti ad ogni gruppo e nessuno interviene... sono passati quasi
due minuti, quindi credo che nessuno voglia intervenire e ritengo
che l'Aula non voglia intervenire.
Presidente -
La parola al Capogruppo Testolin.
Testolin (UV) -
Due riflessioni che ci portano oggi a
fare delle valutazioni politiche importanti.
Noi lamentavamo una serie di negligenze da parte del Governo
regionale e di una maggioranza in merito ad una serie di temi che,
a dispetto di quanto detto dal Capogruppo leghista, sono ancora
tutti da sviluppare, tutti da mettere a disposizione di quest'Aula
e delle Commissioni competenti. Sono temi importanti che partono
dalla programmazione, dal bilancio e dalla variazione di bilancio,
che è arrivata a distanza di cinque mesi dall'insediamento con
tempistiche assolutamente inaccettabili, sottolineate anche da
altri enti che le hanno giudicate inappropriate, dandone peraltro
anche una lettura decisamente negativa. C'era bisogno di un momento
di chiarezza per la popolazione, per i movimenti dei quali siamo
portatori di idee e rappresentanti in quest'Aula. I movimenti hanno
la necessità di capire, all'interno di un panorama politico
valdostano molto frastagliato, quali sono le possibilità di dare
delle risposte sulle capacità di portare avanti un lavoro serio per
una legislatura intera. Oggi credo vi siano stati dei passi in
avanti assolutamente importanti che possono riaprire dei dialoghi
indispensabili e nuove opportunità per dimostrare serietà. Penso
che ognuno di noi, all'interno di quest'Aula, vorrebbe poterla
dimostrare con il lavoro, ma un lavoro serio e, soprattutto, con
una programmazione e un'affidabilità che vadano al di là di numeri,
poiché più volte è stato dimostrato che questi non ci consentono di
raggiungere quella capacità di essere resilienti di fronte agli
eventi che si ripresentano periodicamente.
Oggi abbiamo appreso con interesse che la serietà fa di nuovo
parte di questo momento politico, come anche nell'ultima
discussione, prima di iniziare questo dibattito per chiarire le
posizioni all'interno di ogni gruppo nel definire questo momento di
confronto non litigioso, ma con una valutazione su quello che si
dovrà fare; penso sia il modo migliore per cercare di ricostruire
un'affidabilità che purtroppo in questi mesi è mancata per tanti
motivi. Del futuro non vi è certezza e non si sa quali potranno
essere le soluzioni che andranno a sostituire la situazione di
fatto. È chiaro che ci vorrebbe una presa di responsabilità,
secondo me, anche da parte di chi in questo momento siede negli
scranni del Governo, perché dovrebbe rimettere in discussione un
progetto partito zoppo e che ha dimostrato tutte le sue debolezze,
debolezze emerse anche dalle parole del collega Manfrin nel cercare
di sostenere quanto è stato fatto.
Ritengo che questo non sia il momento di addentrarsi in
situazioni troppo tecniche. Abbiamo visto che ieri è stata fatta
una rassegna stampa sulle discussioni sui media in merito
all'accordo con lo Stato, accordo con tutte le debolezze
rappresentate con correttezza dai gruppi di opposizione e di chi ha
lavorato per dare risposte diverse in questi mesi, ma che esulano
in questo momento da un discorso prettamente politico. Dispiace che
si siano perse delle opportunità, si siano fatti dei passi in
avanti non condivisi, cosa che dovrebbe cambiare da qua in avanti,
a mio avviso, e soprattutto dovrebbe cambiare in funzione della
conferma di un sostegno da parte delle forze politiche che noi oggi
siamo qua a rappresentare nell'indicarci una strada più possibile
condivisa su un programma definito, puntuale, che ci metta nelle
condizioni, per quanto possibile, di stabilire quali passi possono
essere fatti per dare una garanzia di stabilità a quello che potrà
essere un nuovo Governo regionale.
C'è bisogno di chiarezza oggi (ed è un primo passo), c'è bisogno
di stabilità, c'è bisogno di tanto lavoro, soprattutto di tanta
condivisione. Credo che ognuno di noi si confronterà con i propri
referenti, ma principalmente si confronterà con i suoi impegni,
impegni assunti in campagna elettorale nei confronti della
popolazione. Penso che da qualcosa di negativo possa sempre esserci
un'opportunità di miglioramento. Ritengo che alla fine il percorso
sia durato troppo poco per essere considerato lungimirante, è un
percorso che si è dimostrato assolutamente debole e carente nei
suoi fondamentali, nella capacità di analisi delle problematiche
che attanagliano la nostra realtà regionale, come quella di altre
regioni. È stato un percorso talvolta poco vicino alla realtà
quotidiana, ha dato alcune risposte di parte in alcuni settori
dimostrando la poca attenzione, in molti casi, anche nei confronti
della salvaguardia delle prerogative del popolo valdostano, di
quello che si è costruito nel tempo anche nel confronto con Roma e
con le istituzioni, le quali tendenzialmente vorrebbero vederci più
allineati su posizioni nazionali. Credo che tali tematiche potranno
ispirarci anche in futuro per riuscire a formare una coalizione,
una classe che possa andare a governare con degli obiettivi ben
precisi e condivisi, ancor prima di capire quali siano gli uomini
da mettere a sedere in qualche posizione più strategica. Ritengo
che ora sia questo che dobbiamo trarre in positivo. L'impegno, a
partire da subito, penso sia quello di coinvolgere le forze
politiche per capire quale futuro vogliamo dare alla nostra
Regione.
Presidente -
La parola al Consigliere Bertin.
Bertin (IC) -
Diventa difficile intervenire. Oggi ci è
stato proposto di aprire una discussione politica in questo
Consiglio sulle dimissioni di una parte della maggioranza. A dire
la verità si sono formalizzate delle dimissioni che, di fatto,
erano già più che evidenti da tempo. A parte la poca chiarezza di
votare delle delibere in Giunta e poi sottrarsi a queste
responsabilità, oggi non si aggiunge granché alla discussione, se
non la formalizzazione di questo aspetto; una formalizzazione che,
ancora una volta, evidenzia un fatto ormai eclatante e che
personalmente sollevo da diverso tempo: il problema della stabilità
di governo di questa Regione.
Non credo che questa Regione possa permettersi delle crisi
latenti o formalizzate di questo genere in sequenza, senza
soluzione di continuità, come si sta verificando da troppi anni.
Bisogna in qualche modo intervenire, perché la situazione non è più
sostenibile. Oggi dovremmo aprire una discussione su una crisi che
è assembleare. A riprova, la mozione di sfiducia non è utile sotto
questo punto di vista, perché le crisi non vengono fatte in Aula,
ma fuori. Fare una mozione di sfiducia che viene vista come una
soluzione per dare stabilità, in realtà non fa altro che spostare
le crisi dall'interno dell'Assemblea all'esterno della stessa. Come
cura per evitare delle crisi è una cura assolutamente non efficace
e anche questa volta i fatti lo dimostrano. Nei fatti la crisi c'è,
ma è extra assembleare.
A mio avviso, resta comunque un fatto di fondo: quello di dare
una stabilità a questa Regione, introducendo regole che favoriscano
almeno questa soluzione. Per il resto io non vedo grandi novità per
aprire un dibattito politico, visto che poi gli interventi sono un
po' tirati e non così spontanei. Vedremo come evolverà la
situazione. Certo è che, per chi ci guarda dall'esterno, la
situazione è decisamente poco comprensibile e oggi di chiarezza non
se ne è fatta molta. Non saprei cos'altro aggiungere.
Presidente -
La parola al Consigliere Cognetta.
Cognetta (MOUV') -
Anticipo di aver dato le dimissioni da
Presidente della II Commissione in questo momento, quindi lo
annuncio a quest'Aula. Perché sono state date? Penso sia chiaro a
tutti che è in atto un golpe bianco, senza spargimenti di sangue,
ma che di fatto ha finalmente fatto emergere una crisi latente
ormai da tre mesi, quindi bisogna prenderne atto. Soprattutto penso
che i valdostani, dopo aver aspettato fino adesso, abbiamo anche
delle necessità, quindi credo che questa mia decisione presa in
questo momento possa agevolare un cambio di governo, visto che a
questo punto la II Commissione non ha i numeri per continuare il
proprio lavoro. Detto questo, ritengo che questa accelerazione, se
portata avanti anche da altri colleghi, possa chiarire in tempi
brevi la situazione politica e che permetta finalmente a tutti
quanti di fare il nostro mestiere: chi di maggioranza e chi di
opposizione, in maniera corretta, compiuta, leale, alla luce del
sole e, magari, finalmente anche costruttiva.
Io non sono d'accordo su alcune dichiarazioni rispetto al fatto
che questo Governo non abbia fatto nulla; questo Governo ha fatto
quello che poteva fare in una situazione nella quale c'era una
parte della maggioranza che continuava a lavorare contro. È
successo in altri Governi, lo abbiamo visto in questi anni: mi
sembra sia successo al collega Presidente Rollandin, quando si è
partiti nel 2013, e poi nei Governi successivi, sia pure con
passaggi differenti. È altrettanto vero che a diciotto non si
governa e non si governerà mai, quindi è giusto aprire una
situazione di questo tipo, nella quale penso che dovremmo
finalmente parlarci in maniera schietta e sincera tra di noi.
Io credo che in questa crisi e fino a questo momento sia emersa
una cosa palese, e devo dirla, non perché mi sento giudice, ma
perché sto constatando dei fatti: in quest'Aula ho notato, al di là
dei movimenti, che ci sono persone che sanno fare politica e
persone che, invece, non la sanno fare. Come faccio questo
distinguo? Lo faccio rispetto alla voglia di salire su quegli
scranni. Ci sono persone che pensano di andare lì per cambiare le
cose e persone che pensano di andare lì soltanto per lo stipendio,
soprattutto per il potere.
Il mio accanimento verso la collega Certan derivava proprio da
questo: se tu non sei d'accordo con un Governo, ti dimetti e te ne
vai. È naturale, direbbe qualcuno, però ci sono voluti tre mesi. È
stato un crescendo, sono successe tante cose, però sul Casinò era
evidente, collega... pensava davvero che cambiassi idea? Siamo
chiari! Collega, lei purtroppo è caduta in un tranello fatto dai
suoi stessi compagni di partito che la consigliavano male. Adesso
finalmente è arrivata al punto, ed era ora. Io spero per il futuro
che lei si comporti in maniera più coerente rispetto alle posizioni
politiche che assume, sia per quanto riguarda la sua qualità
politica che per quanto riguarda quello che poi fa. Non vorrei
criticare il suo operato, perché avevo anche delle interpellanze
che sicuramente erano di critica verso il suo operato - ci
sarebbero tantissime cose da dire sugli spostamenti vax/no-vax e
cose di questo tipo, che sono terribili dal punto di vista politico
-, però ognuno sceglie personalmente che tipo di decisioni prendere
politicamente.
Vorrei soltanto spiegare un'altra questione emersa proprio oggi
rispetto alla II Commissione relativamente all'assestamento di
bilancio, solo per la cronaca, non perché voglia fare polemica con
il CPEL, non mi sembra il caso che la faccia io. La legge è stata
trasmessa il 23 ottobre al CPEL e i componenti si sono riuniti sei
giorni dopo, il 29: sono stati loro a non metterla all'ordine del
giorno. Poi ci possono stare tutte le polemiche che uno vuole fare
- le faremo sempre e comunque in quest'Aula, perché di mestiere
facciamo questo -, però almeno il fatto di dire le date... le date
sono queste. Non voglio aggiungere altro.
Una parola per il Presidente del Consiglio, che finalmente ha
accettato l'invito - più o meno velato - di rinunciare al posto.
Certo, la sua posizione ultimamente non era idilliaca, ma non lo
dico perché io sia giustizialista. In passato non mi avete mai
sentito fare discorsi giustizialisti, ho sempre aspettato le
sentenze definitive, perché ho capito qua dentro che un conto sono
i rinvii a giudizio, un conto sono le condanne primo grado e un
conto sono ancora le condanne in secondo grado e così via, come è
successo ai gruppi. Ve lo ricordate? Sembrava che dovesse succedere
chissà cosa e poi, in primo grado, furono tutti assolti. Quindi ben
venga che io stia zitto finché non succede quello che deve
succedere e poi, anche lì, è questione di buonsenso e di
savoir
faire
. Nel suo caso però la questione è un po' diversa, perché
io avrei messo sotto osservazione anche la modalità di gestione di
quest'Aula. Mi scusi per prima, se sono intervenuto a gamba tesa,
però sono diversi Consigli che c'è una gestione un po' così. Chi la
precedeva non permetteva questo: dava un tempo ragionevole e poi
chiudeva, e faceva bene, secondo me, anche per chi sta fuori e per
rispetto dei colleghi.
Io però una cosa gliela devo dire (ho un po' la sindrome di
Cassandra io): credo che lei non tornerà più a fare il Presidente
del Consiglio, mi dispiace. Lei politicamente ha fatto una mossa
che sicuramente non la avvantaggia, glielo devo dire. Se poi ci
torna, meglio per lei, ma io ho dei dubbi, visto quanto è ambita
quella poltrona. Io avrei giocato in un altro modo fossi stato al
posto suo, ma non tutti abbiamo le stesse carte e ognuno poi deve
giocare quelle in suo possesso.
Detto questo, noi come MOUV' credo che faremo come abbiamo fatto
fino a questo momento: valuteremo le situazioni. Abbiamo un modo
preciso di vedere la cosa politica in Valle d'Aosta, l'abbiamo
dimostrato con i fatti, con la nostra forza, con la nostra
abnegazione rispetto al nostro lavoro, ma siamo aperti comunque al
dialogo, come abbiamo fatto già a giugno e come abbiamo continuato
a fare anche in questi mesi, perché di mancanze qui ne abbiamo
tutti, lo sappiamo. Continuare a rimarcare le mancanze solo di uno
non fa migliorare le mancanze degli altri, però ci sta. Se dovessi
tornare all'opposizione, sapete già che tipo di opposizione verrà
fatta: un'opposizione coerente con le cose che non vanno bene; se
invece saremo in maggioranza, cercheremo di adoperarci per portare
avanti comunque le nostre idee, senza cercare - perlomeno per
quanto mi riguarda - di svendere il mio ruolo per avere dei
benefit
personali, ma questo lo sapete, non c'è bisogno che
ve lo ricordi.
Spero che con questa mia azione la situazione politica si
sblocchi e spero che, a breve, riusciremo a mandare in porto
l'assestamento di bilancio, il bilancio stesso, e così via.
Presidente -
La parola alla collega Pulz.
Pulz (IC) -
L'imbarazzo è davvero grande, anche questa
mattina come nei Consigli precedenti, per chi, come me, si è
candidato con la stravagante idea di poter offrire un contributo
positivo, per quanto piccolo, alla vita della comunità valdostana,
mossa da un sentimento innanzitutto di gratitudine per avervi
vissuto momenti esistenziali arricchenti e, allo stesso tempo, per
una presa di posizione chiara e responsabile rispetto all'avanzata
di nuovi populismi destrorsi anche in Valle d'Aosta, malgrado la
lunga tradizione autonomista. Abbiamo poi assistito a fine giugno
alla creazione di una squadra di lavoro che non ci ha mai convinti,
neppure per un secondo, increduli, come siamo ancora, di fronte a
tanta sicurezza e arroganza da parte di tutti voi che avete voluto
governare senza aver davvero condiviso valori di fondo e strategie
politiche su tematiche non da poco (vedi il Casinò), ma con un
supposto e retorico senso di responsabilità nei confronti della
comunità valdostana che andate troppo facilmente sbandierando.
Sono anni che in effetti questa Regione non ha un vero Governo
con prospettive chiare e oggi raccoglie i frutti dell'aria e del
vuoto che sta circolando da troppo tempo nei cieli della Valle
d'Aosta. Questo vuoto è palpabile in quest'Aula, anche stamattina,
a fronte di discorsi strumentali e che sembrano solo finalizzati ad
invitarci ad abbandonare al più presto questa nave che sta
affondando e a tornare ai nostri rispettivi luoghi di lavoro.
Quella nave però i cittadini ce l'hanno affidata il 20 maggio,
fidandosi della nostra capacità di traghettarla verso nuovi lidi.
Quegli stessi elettori ora faranno grande fatica a capire perché
verranno presto richiamati a nuove elezioni che non temiamo, se non
perché l'unico a vincere sarà un massiccio astensionismo e un
ulteriore gravissimo allontanamento da questa politica asfittica e
inconcludente.
Per concludere, vi chiedo: quanto costano ai cittadini
valdostani questi mesi di lavoro buttati al vento, anche proprio in
termini di rassegnazione e quindi di disagio psicologico,
innanzitutto nostro, e poi proprio in termini di denaro pubblico
buttato via? Se i cittadini verranno tutti quanti qua sotto a
protestare, come d'altronde è già capitato, non potremo poi
stupirci e cadere dal pero, perché il tonfo sarà pesantissimo. Non
saremo però noi a doverci vergognare, perché noi siamo qui, anche
stamattina, pure in questa surreale situazione, pronti a lavorare
seriamente.
Presidente -
Annuncio che sono arrivate anche le
dimissioni del collega Marquis dalla carica di Presidente della IV
Commissione, oltre a quelle del Consigliere Cognetta, come aveva
annunciato.
La parola al Consigliere Vesan.
Vesan (M5S) -
Siamo rimasti anche noi un po' perplessi
relativamente a quanto è successo oggi, ma volevamo analizzare la
situazione.
La prima cosa che si evidenzia è che ci sono le dimissioni di un
Assessore e che questo non comporta la caduta della Giunta. Vedremo
quali saranno i passi successivi. Abbiamo verificato però che la
mancanza della maggioranza si è rappresentata con le dimissioni
dell'intero Ufficio di Presidenza, che è composto da cinque
rappresentanti di ben cinque diversi gruppi consiliari.
Il nostro movimento aveva già evidenziato fin dal momento
dell'insediamento di questo Ufficio di Presidenza il fatto che si
portava avanti un rinnovamento un po' zoppo fin dalla prima
votazione fatta in quest'Aula, perché tutti questi rappresentanti
erano in realtà vecchi rappresentanti della politica di questo
Consiglio e tutti e cinque, in un modo o nell'altro, di provenienza
dal movimento dell'Union Valdôtaine; quattro su cinque - esclusa la
collega Morelli - erano stati addirittura Assessori per l'Union
Valdôtaine in precedenti Giunte. Avevamo quindi contestato alla
neonata maggioranza questa scarsa propensione al rinnovamento, nata
fin dalla nomina delle figure istituzionali all'interno di questo
Consiglio. Adesso finalmente ci rendiamo conto che il primo passo
per la grande
réunion
dell'Union Valdôtaine non nasce con
l'atto che tutti quanti stiamo aspettando probabilmente da mesi,
una mozione di sfiducia costruttiva, atto che porta a far andare
avanti i lavori all'interno non solo di questo Consiglio, ma
all'interno dell'Amministrazione della Valle d'Aosta, bensì nasce
con un atto di dimissioni in cui questo lavoro fatto dall'Union
Valdôtaine, dall'UVP e anche da altre forze qui dentro, che è
consistito nell'interruzione dei lavori, nella sospensione dei
lavori, nei ritardi dei lavori e che ha impedito di fatto il
prosieguo di qualunque attività consiliare, va avanti anche con
questo ennesimo atto. Se questo è il primo passo per la grande
réunion
che porterà al nuovo Governo della Valle d'Aosta,
partiamo un po' preoccupati per quello che riguarda il
raggiungimento dei risultati.
Presidente -
La parola al collega Viérin.
Viérin (UVP) -
Nous avons écouté avec attention les
interventions des collègues pour une journée qui s'ouvre en
décrétant définitivement une crise politique, qui était non
seulement dans l'air, mais qui avait été annoncée dans cette Salle
depuis différents mois et certains collègues en ont déjà parlé.
Nous avons écouté avec attention les interventions de tous les
collègues, car nous croyons que cette Salle soit la Salle où les
discussions politiques doivent être entamées et doivent se tenir.
Cela, bien évidemment, avec les problèmes de la communauté dont il
faut parler, mais on ne peut pas penser de résoudre les problèmes
de la communauté si avant on ne parle pas avec des projets qui ont
une solidité, une stabilité, surtout des contenus communs et qui
puissent donner des réponses à nos concitoyens.
Oggi una crisi che da parecchio tempo era conclamata si è
consumata, forse anche attraverso alibi che definitivamente cadono
per un periodo che noi tutti abbiamo vissuto male, non solo la
comunità, di ambiguità, di non chiarezza nel ruolo che ognuno
aveva, chiarezza che per noi ha soprattutto due valenze. La prima è
l'evidenza che il progetto nato nel mese di giugno non era
politico, ma era una sommatoria di sensibilità di singoli - persone
o movimenti - per arrivare a raggiungere i diciotto e per poter
piantare una bandierina in questa Regione. Questo l'abbiamo detto
con il massimo rispetto nei confronti di tutte le forze politiche,
sapendo in modo consapevole che i progetti politici vanno ponderati
anche in tempi rapidi, vanno inseriti in termini di contenuti, non
solo con la spartizione o comunque con la quadratura del cerchio in
termini di posti di responsabilità, ma anche e soprattutto con una
solidità, anche con visioni diverse, ma con temi da risolvere. I
temi quotidiani dei cittadini vanno risolti, ma se poi non c'è una
sintesi tra le persone che si assumono la responsabilità di
governo, accade quanto è accaduto: che dopo due sedute del
Consiglio regionale questa maggioranza non esisteva più, e pure con
una pausa estiva in mezzo.
Secondo noi lo
slogan
di prendere la Valle d'Aosta a
tutti i costi per arrivare a diciotto è stato un po' frettoloso,
anche un po' supponente, arrogante, ma questo fa parte anche della
politica. Lo diciamo in senso propositivo per il futuro, per dire
che i progetti politici, soprattutto all'inizio di una legislatura
con un sistema elettorale e tutti i suoi limiti di un proporzionale
che non garantisce una stabilità a priori, ma che deve vedere delle
sintesi tra movimenti ed eletti, devono far prendere coscienza che
iniziare una legislatura al buio, senza avere delle sintesi sui
temi e al primo scontro su un tema vedere una maggioranza che si
frantuma, è un qualcosa secondo noi di molto negativo, anche nei
confronti di tutto ciò che già era successo nella scorsa
legislatura, con tutti gli errori che ognuno di noi ha
commesso.
La seconda considerazione è uscire dall'ambiguità. Collega
Vesan, in questo Consiglio esistono delle prassi che, anche se non
sono codificate, sono sempre state messe in campo, per cui i gruppi
più rappresentativi di maggioranza e opposizione vanno a comporre
l'Ufficio di Presidenza. Pertanto non è stato inventato niente
all'inizio di questa legislatura. Se avevate dei criteri da porre
sulle persone che dovevano comporre l'Ufficio di Presidenza
potevate metterli, avremmo potuto metterli anche noi su di voi,
come su altri colleghi. Tutto è possibile, ma lo diciamo per il
futuro e per il prosieguo dei lavori di questo Consiglio: se
vogliamo modificare alcune prassi è importante confrontarci.
L'Ufficio di Presidenza è stato composto in termini di
rappresentanza di maggioranza e di opposizione con alcuni crismi e,
per quanto ci riguarda, è stata una discussione portata in Aula.
Con la chiarezza che ci ha sempre contraddistinto noi già da mesi
dicevamo che la maggioranza non aveva più i numeri, ma non perché
fosse prodotto da noi, bensì per un'implosione interna, e oggi, con
le dimissioni dell'Assessore Certan, i numeri di una maggioranza
che già non li aveva più sono conclamati. Noi non ci sentiamo più
rappresentanti di un'opposizione così codificata come all'inizio di
questa legislatura e quindi, per rispetto di quest'Aula, essendosi
modificati gli equilibri, l'intero Ufficio di Presidenza si è
dimesso. Questo è un gesto di grande responsabilità nei confronti
dell'Aula. In futuro se ne ricomporrà un altro e sicuramente le
forze politiche si dovranno confrontare su quali potranno essere i
criteri per ricomporlo.
Abbiamo preso atto anche delle dimissioni dei Presidenti delle
Commissioni e immaginiamo che questo faccia parte di una
conseguenza logica di un elemento che oggi ha però delle discrasie.
Dai banchi dell'Esecutivo - ed è la domanda che noi poniamo alla
Presidente della Regione - noi oggi ci aspettiamo un'assunzione di
responsabilità, da tempo la chiediamo.
La crisi non è di oggi. Al di là di ciò che è stato prodotto o
meno - e credo non sia neanche il caso oggi di entrare nel merito
di quanto è stato fatto o non fatto, ritardato per colpa o per
responsabilità di chi, ma noi l'abbiamo sempre detto -, quello che
la nuova politica ha cercato di dire alla vecchia politica è che
quando non si hanno più i numeri si va a casa e, quando si va a
casa, significa che ci si dimette e si apre un'altra fase politica.
Lo diciamo con il massimo rispetto di quest'Aula.
Non so se il collega Cognetta, parlando come MOUV', parlava
anche a nome del collega seduto in Giunta, comunque noi ci
aspettiamo un gesto di responsabilità da chi ha dei ruoli di
responsabilità nel Governo, proprio come dice lei, collega
Cognetta: affinché non ci sia ambiguità nel voler mantenere un
posto magari solo per altre finalità. Noi siamo sicuri che non è
così. Noi crediamo pertanto che si possa aprire in modo propositivo
una fase politica, fatta sicuramente dagli eletti, ma anche dai
movimenti che noi rappresentiamo, affinché si possa verificare in
tempi rapidi se esistono delle sintesi possibili in quest'Aula, con
tutti i veti che abbiamo ancora sentito in quest'ultimo periodo,
perché gli uni non vogliono l'Union, gli altri non vogliono l'Union
e la Lega, gli altri chiedono le dimissioni dal Consiglio dei
condannati alla Corte dei Conti... In questo quadro la politica
dovrà mettersi in moto e capire se ci sono gli estremi per trovare
una sintesi definitiva, solida e duratura, altrimenti si tornerà al
voto, a dare la parola agli elettori. Noi pensiamo questo.
Presidente -
La parola al collega Manfrin.
Manfrin (LEGA VDA) -
È doveroso, dopo alcuni interventi
dei colleghi, prendere la parola per chiarire alcuni aspetti.
Si è parlato della necessità e della volontà di portare a
compimento un progetto di cambiamento; sono state le urne a
decretare che la classe politica che aveva gestito la Valle d'Aosta
negli ultimi decenni aveva fallito e che hanno dato un segnale
molto forte di richiesta di cambiamento. Per questo motivo ho
ascoltato con molta attenzione le parole del collega Vesan che ha
parlato di un "rinnovamento zoppo" e sul punto abbiamo un'opinione
molto precisa.
Il progetto che noi avevamo presentato non era teso soltanto a
dare delle poltrone, era molto chiaro: era un progetto di cui avete
potuto apprezzare ovviamente la sintesi nel documento programmatico
che è stato sottoposto anche al voto di quest'Aula ed era un
progetto che inevitabilmente doveva essere il frutto di una
mediazione tra le diverse forze politiche, non essendoci una forza
politica che aveva ottenuto la maggioranza dei seggi, ma
all'interno di questa mediazione il progetto era molto chiaro:
c'erano punti scritti ed erano molto precisi. Quello che ha portato
a questa situazione è stato il tradimento di quei punti e quindi la
situazione odierna è figlia di alcune forze politiche che hanno
deciso di non onorare i patti presi con quell'accordo. Se avessimo
voluto semplicemente avere una maggioranza per il piacere di
sederci su quelle poltrone non avremmo eliminato un Assessorato,
avremmo fatto contenta una persona in più e magari ci sarebbero
state meno persone scontente piuttosto che desiderose di qualcosa
di più.
Credo che all'inizio del nostro mandato abbiamo dato un segnale
molto forte, ma non soltanto, perché se noi effettivamente avessimo
voluto soltanto mantenerci su quelle poltrone, avremmo potuto fare
una cosa molto semplice: piegarci a tutte le richieste e a tutte le
pressioni che ci sono state fatte per fare alcune scelte. Sarebbe
stato facilissimo: era sufficiente prendere atto di quello che ci
veniva detto e ratificarlo. A quel punto avremmo ancora una
maggioranza, avremmo ancora tutti gli Assessori, avremmo un Ufficio
di Presidenza e staremmo parlando di altro. Però non ci siamo
piegati, abbiamo fatto una scelta molto chiara e precisa dicendo
"noi quei punti li vogliamo realizzare e quel cambiamento che gli
elettori hanno sancito con il voto vogliamo portarlo a compimento".
Ecco perché per completare quel rinnovamento è necessario - visto
che chi ci aveva detto di volerlo realizzare si è tirato indietro -
che si apra a tutte le forze che effettivamente vogliono cambiare i
vecchi metodi, che vogliono cambiare questa Valle d'Aosta, che
vogliono riportare la nostra Regione allo stato in cui avremmo
dovuto essere, quindi una situazione di floridità e di benessere in
cui al momento, purtroppo, non ci troviamo.
Presidente -
La parola al Capogruppo Marquis.
Marquis (AC-SA-PNV) -
Vorrei iniziare l'intervento
riprendendo le ultime parole pronunciate dal collega Manfrin, il
quale ha parlato di "cambiamento". Effettivamente pochi mesi fa noi
siamo partiti con un progetto su cui ci siamo spesi, un progetto
che credevamo potesse dare dei risultati; orientato al cambiamento
nei metodi e nel merito, soprattutto un cambiamento che potesse
dare soddisfazione ai bisogni dei valdostani. Purtroppo a oggi, per
tutta una serie di ragioni, non si è riusciti a mettere in atto
tale cambiamento. Evidentemente in parte per l'inesperienza con la
quale ci si è scontrati, ma quello che ci ha stupito di più è stata
forse la scarsa attitudine alla concertazione, al confronto su
tutti i temi, in questa fase ci si è occupati di alcuni temi
delicati senza la necessaria partecipazione. È fondamentale nella
vita come in politica onorare gli impegni.
Vorrei però sottolineare il primo impegno che non è stato
onorato: non è stata rispettata una risoluzione votata all'interno
di quest'Aula e approvata da ventisei persone. Il Governo regionale
non ha tenuto conto di questo impegno, non l'ha onorato. Penso che
questa sia la mortificazione del lavoro dell'Aula, del ruolo del
Consigliere, perché mai abbiamo assistito a un comportamento
simile, mai negli ultimi anni l'Esecutivo ha tenuto un
comportamento opposto rispetto all'impegno dato dall'Aula.
Abbiamo peccato forse anche a livello organizzativo, con questo
non voglio assegnare delle responsabilità. Mi pare che la Giunta si
sia riunita tutti i giorni della settimana in questi quattro mesi,
tranne che il sabato e la domenica, e questo vuol dire che c'è
stato un problema di organizzazione. L'organizzazione però è la
base per ottenere dei risultati sotto il profilo politico e
amministrativo, è come se un'attività commerciale cambiasse il
turno di chiusura ogni settimana. Io credo che questo
disorienterebbe tutti gli avventori e tutti coloro che fruiscono
del servizio. Penso che la macchina sotto il profilo amministrativo
in questi mesi abbia risentito moltissimo della mancanza di
organizzazione del Governo. Credo che tutto questo abbia portato ad
una situazione di "ingessatura" della situazione più che a dei
contrasti politici, perché qui non ci sono movimenti che non si
riconoscono più nel progetto del cambiamento, qui è fondamentale
che il progetto del cambiamento vada avanti, non possiamo
rinunciarvi, perché è quello che vogliono i valdostani, ma deve
essere fondato su una visione, su una progettualità, sulla risposta
a dei bisogni con una visione di lungo periodo. Purtroppo tale
risultato in questi mesi non si è riusciti a prefigurarlo, né a
rappresentarlo, prima che addirittura ad attuarlo.
In queste ultime settimane abbiamo registrato anche a
comportamenti diversificati all'interno dell'organo collegiale. La
Giunta è un organo collegiale, si deve esprimere nella
collegialità, va ricercata l'unanimità di vedute e di voto e, anche
sotto questo profilo, debbo rimarcare che mai si era assistito a
votazioni con esito contrario e con il ritmo che c'è stato
ultimamente. Questo doveva far scaturire delle riflessioni
nell'organo di Governo per cercare di trovare delle sintesi, delle
soluzioni al problema della governabilità. Così come credo sia
stato molto grave quanto è successo la settimana scorsa in merito
alla nomina del Consiglio dell'Università della Valle d'Aosta. Mi
pare di aver capito che gli Assessori non sono stati messi nella
condizione di conoscere chi avrebbero nominato. Ritengo sia un
fatto molto grave riguardo alla nostra specialità, alla
salvaguardia delle nostre prerogative che un Esecutivo regionale
incarichi a rappresentarlo, in una propria istituzione, un membro
di un Esecutivo regionale di un'altra Regione. Questo è un atto che
non ha precedenti nella storia della Repubblica, questo vuol dire
sicuramente non salvaguardare la propria specificità, la nostra
specialità. A mio avviso è un atto di scarsa considerazione delle
nostre prerogative politiche.
Oggi più che mai, con la conclamazione e l'apertura di una crisi
sotto il profilo formale, c'è la necessità di trovare delle
soluzioni che non possono essere pasticciate: devono essere in
grado di affrontare e risolvere i problemi dei valdostani e della
Valle d'Aosta. Se non ci sono queste condizioni, io credo sia più
che mai necessario restituire la parola agli elettori per cercare
di trovare una soluzione definitiva a questa problematica. Noi oggi
siamo il risultato di un esito elettorale fondato su una legge che
sostanzialmente ha sancito un risultato proporzionale e da questo
siamo usciti, abbiamo cercato di trovare delle soluzioni, quindi
d'ora in avanti occorre trovarne delle altre. Credo che sarà
positivo per la Valle d'Aosta avere una capacità di sintesi e di
vedute, ma se non l'avremo non ci saranno strade diverse da
percorrere rispetto a quella di restituire la parola agli
elettori.
Presidente -
La parola al Consigliere Mossa.
Mossa (M5S) -
Io pochi mesi fa ero ancora un semplice
cittadino, non ero all'interno di questa istituzione, anche se
continuo ad identificarmi come tale e quindi, da cittadino, ciò che
mi rammarica profondamente non è tanto il non poter presentare la
nostra mozione con la quale chiediamo ai condannati per danno
erariale di dimettersi, non è quello che mi premeva di più, anche
se sicuramente a qualcuno quella mozione sarebbe stata un po'
scomoda, ma non fa niente, la rimandiamo, non è un problema. Ciò
che invece mi rammarica è che tutti gli argomenti all'ordine del
giorno verranno rinviati alla prossima Assemblea. Oggi avremmo
dovuto parlare di trasporti, di artigianato, di scuola, di sanità,
di ambiente, della "
carbon free
", di pubblica
amministrazione e di turismo e, invece, siamo qua a fare cosa? Cosa
importa ai cittadini chi è l'Assessore alla sanità o da chi è
composta la Presidenza del Consiglio? I cittadini stanno aspettando
che si faccia qualcosa per loro! Se voi non capite questo, non
meravigliatevi se poi, quando andiamo a elezioni, il 35 per cento
degli aventi diritto al voto si astiene, perché diventerà il 40,
45, 50 per cento, se andate avanti in queste condizioni!
Qual è il vostro obiettivo? Se è allontanare i cittadini dalle
istituzioni, complimenti, perché ci state riuscendo! Se invece è
quello di riavvicinarli, mi dispiace, ma questa non è la strada. I
cittadini stanno aspettando qualcosa e sarebbe anche ora di
farlo.
Presidente -
La parola al Capogruppo Testolin.
Testolin (UV) -
Solo perché alla fine di questa
discussione, che è stata iniziata da noi in un clima di
condivisione per le aspettative che possono esserci sul futuro, ci
ritroviamo ad aver ascoltato affermazioni che hanno veramente del
paradossale. Invece di parlare di un Governo che doveva avere il
compito di dare delle risposte alle problematiche e di farlo con
celerità e con attenzione, si è voluto divagare su situazioni
diverse che vanno ad identificare quello che è comunque ancora - lo
dico al collega Manfrin e solo perché i numeri lo confermano - il
maggior partito all'interno di quest'Aula, il partito di
maggioranza relativa, perché tutto sommato ha preso circa un paio
di migliaia di voti in più della Lega alle ultime consultazioni
regionali.
Ci si è soffermati a fare delle valutazioni sull'operato di chi
ha valuto stimolare, perché il ruolo dell'Union Valdôtaine in
questi cinque mesi è stato quello di opposizione, di segnalare
tutte le cose che non andavano, di sollecitare gli interventi che
dovevano essere svolti, di voler stimolare a prendere in esame una
serie di aspetti fondamentali della vita amministrativa. Non ci
limitiamo a dire "vogliamo discutere con qualcosa o di qualcosa",
anche noi abbiamo tanti argomenti di cui discutere, e il bilancio è
l'argomento per eccellenza, perché all'interno delle fasi di
bilancio vengono raggruppate tutte le necessità di un territorio,
di una popolazione, ma lo si deve fare quando di fronte si ha un
Governo in grado di prendere delle decisioni, di fare delle scelte,
non
tout court
perché è convocata un'udienza consiliare! Mi
scusi, signor Mossa, perché effettivamente ci sono tematiche che
non possono essere sempre svendute da chi è rappresentante di un
partito che, con le sue scelte, sta determinando un aggravio delle
spese, solo per il pagamento degli interessi dei titoli di Stato
emessi quest'anno, di circa 1 miliardo all'anno! Da questo punto di
vista io lezioni di comportamento all'interno di quest'Aula non ne
prendo, visto che lei è un rappresentante di un partito nazionale
che ha fatto scelte scellerate, questo aspetto non lo condivido! Mi
scusi tanto.
Se poi dobbiamo essere tacciati di aver interrotto i lavori
perché abbiamo sostenuto con forza le prerogative all'interno di
questo Consiglio di spettanza nella nostra autonomia e scelte che
non condividevamo, siamo contenti che vengano messe in evidenza,
perché assolutamente ci sono scelte che non possono essere
condivise. Poi ognuno, nel momento in cui è chiamato a governare,
assumerà le proprie responsabilità, però, nel momento in cui si ha
un ruolo diverso, si sottolineano tutte le cose che devono essere
sottolineate. Non penso che questo debba essere inteso o trasmesso
come un rallentamento dei lavori, anzi: è il valore aggiunto che
quest'Aula può portare ad un dibattito politico.
Rimane fermo che da qua in avanti la situazione politica si
ripresenta tale e quale a quella di sei mesi fa. Si è cercato di
fare un percorso che non ha dato nessun tipo di frutto per una
serie di motivi che - come ha detto chi mi ha preceduto - non
stiamo ad analizzare in questa sede, ma che necessita della serietà
sufficiente per poter continuare a lavorare sapendo quello che si
va a fare, assumendosi un ruolo di governo e sapendo tutte le
problematiche che ci sono da affrontare. Su questo aspetto non
abbiamo paura di confrontarci né da questa parte della barricata,
né dall'altra parte della barricata.
L'Union Valdôtaine - e chi la pensa come l'Union Valdôtaine - è
sicuramente in grado di dimostrarsi disponibile alle prese di
responsabilità che sempre nel tempo si è saputa assumere, nel bene
e nel male, senza timore di potersi confrontare su qualsiasi tema.
Le critiche, quando ci sono, non sono fine a sé stesse come
vogliono essere sempre rappresentate, ma vanno nell'ottica di poter
indirizzare in una direzione la visione politica di un certo tipo,
con determinate situazioni che devono essere assolutamente
analizzate e valutate, ma anche risolte.
Presidente -
La parola al collega Restano.
Restano (AC-SA-PNV) -
Volevo intervenire anch'io su
questo punto. Sicuramente non con la competenza e la veemenza
dimostrata dal collega Testolin, e non voglio neppure intervenire
in difesa dell'operato del Governo del quale faccio ancora parte,
però vorrei dire che il ruolo dei Consiglieri non è solamente un
ruolo di vigilanza, ma è anche di analisi e di proposta. Questo
ruolo lo si può esercitare in diverse maniere: presentando dei
disegni di legge e dei regolamenti o si può chiedere la
convocazione delle Commissioni specifiche per analizzare gli
argomenti e fare ulteriori proposte. Però non sempre ciò avviene.
Molte volte si preferisce portare, legittimamente, in Aula degli
argomenti presentando una mozione e chiedendo la convocazione della
Commissione preposta a questi temi, cosa che si potrebbe
tranquillamente fare all'interno della Commissione. Non ricordo che
il Governo o un qualsiasi Governo si sia rifiutato di partecipare
ad una Commissione, nemmeno una sola volta.
È del tutto evidente che se questo Governo ha presentato delle
lacune, come è emerso oggi - lo diciamo con tranquillità -, è
perché tante proposte da parte dei Consiglieri, che a volte si
esprimono criticamente, non ve ne sono state; alcune sono arrivate,
altre no. E permettetemi: non è rinunciando ad una spilla che si
esercita il proprio dovere. Forse sono i contenuti che sono mancati
da parte del Governo, ma anche di gran parte del Consiglio, e
quando nei contenuti ci si mette solo per proporre interpellanze o
mozioni già svolte o argomenti già affrontati si finisce poi con il
parlare del nulla! Ho già avuto modo di dirlo ed è questo che
infastidisce. Pertanto certi rimproveri non li accettiamo di buon
grado, non siamo disponibili ad accettarli e rispondiamo per le
rime.
Non ultimo, rispondiamo sulla mozione che lei ha citato, collega
Mossa, che naturalmente non mi vede concorde, perché ci sono leggi
e regole che fino ad oggi sono state rispettate, fino a prova
contraria, e lei lo dovrebbe ben sapere! Questa è pura e semplice
strumentalizzazione; alcune volte va bene, altre volte va un po'
meno bene. Personalmente, caro collega, la affronto a viso aperto,
perché sono in grado di dimostrare ciò che ho fatto e come l'ho
fatto, di fronte a tutti, non ho bisogno del suo invito e neppure
di altri organi dello Stato. Dico questo con grande orgoglio e
penso di rappresentare tanti colleghi che si trovano qua. Non
accetto le sue lezioni, e lo sa perché? Perché tanti di noi,
inconsciamente, inconsapevolmente, magari utilizzano certe
agevolazioni portate avanti dalla Regione Valle d'Aosta, ma se
facciamo un cosiddetto
audit
magari scopriamo che non hanno
i titoli per usufruirne. Ognuno di noi - primo fra tutti io - deve
farsi un esame di coscienza prima di portarle avanti, perché non
vorrei che dopo si dimostrasse l'esatto contrario di quello che si
predica.
Presidente -
La parola al Consigliere Mossa.
Mossa (M5S) -
Io non voglio entrare nel merito della
sentenza emessa da un organo terzo
super partes
come la
Corte dei Conti, ma da questa condanna si evincono chiaramente due
elementi fondamentali: uno, l'incapacità di amministrare dei
soggetti chiamati in causa; due, una perdita consistente di risorse
pubbliche che potevano essere impiegate in tanti altri settori oggi
carenti. Poi voi, a vostra discolpa, avete tutto il diritto di
professare la vostra innocenza.
Presidente -
La parola al collega Marquis.
Marquis (AC-SA-PNV) -
Io sono rimasto allibito dalle sue
parole, Consigliere Mossa, e dal comportamento del suo movimento,
perché voi basate tutta la vostra attività politica sulla pura
demagogia, strumentalizzazione e opportunità populistica.
Qui siamo stati eletti per lavorare e per trovare soluzioni ai
problemi della Valle d'Aosta, non per fare chiacchiere! In questi
giorni ne abbiamo sentite di ogni: avete presentato una mozione a
seguito della pronuncia della Corte dei Conti in primo grado
relativamente alla questione Casinò, ma ricordatevi che qui dentro
ci sono persone che si sono assunte la responsabilità di affrontare
un tema sicuramente delicato, e l'hanno fatto nell'interesse della
Valle d'Aosta, non in nome dell'interesse personale. Pertanto lei
non si permetta di fare le considerazioni che ha fatto, perché
lezioni da voi non siamo più disponibili a prenderne! Noi siamo
molto onorati di portare questa spilla da Consiglieri regionali -
che restituiremo al termine del nostro mandato - e siamo sicuri di
poterla portare con molto onore. Assistiamo a certi comportamenti
politici e alle contraddizioni di cui date tutti i giorni prova a
livello nazionale: no TAV, no TAP, no ILVA, e poi fate
completamente il contrario! Guardate che la gente se ne accorge di
come state operando! Avete indebitato l'Italia, avete fatto 5
miliardi di euro di danni alle casse dello Stato in questi quattro
mesi a Roma, incrementando il debito pubblico. Ma riuscite a fare
un ragionamento? Come si fa ad affrontare in questi termini le
questioni?
La legge prevede quali sono le responsabilità, perché il nostro
governare si basa su un presupposto: sull'architettura
costituzionale e sul sistema legislativo. Ci sono sanzioni previste
dalla legge e a quelle si ottempera, non è che noi oggi siamo qui a
prendere lezioni da voi in base al vostro codice. Il "vostro
codice" non vi consente di parlare con degli indagati quando questi
appartengono alle altre forze politiche, ma vi consente di
frequentare anche a cena quando appartengono alla vostra! Io mi
chiedo fra qualche giorno, quando ci sarà la sentenza sul Sindaco
di Roma, qualora sia negativa, quale sarà il vostro comportamento,
se verrà qui in Aula e avrà il coraggio di proporre una mozione di
impegnare l'onorevole Tripodi a portare la voce della Valle d'Aosta
e a chiederne le sue dimissioni. È solo così che potrete dimostrare
di essere coerenti con quello che dite, ma tutto ha un limite!
Io credo che qui sia doveroso parlare dei problemi e superare
questa fase in cui si parla di inutili chiacchiere.
Presidente -
La parola al Consigliere Vesan.
Vesan (M5S) -
Due appunti relativamente alla posizione
del nostro movimento. Noi non siamo qui a difendere le posizioni
del Governo a livello nazionale, quelle sono posizioni prese in
altre sedi. Invito quindi il Consigliere Marquis a far intervenire
i suoi rappresentanti in quelle sedi, se vuole contestare o
chiedere qualcosa.
Per quello che riguarda invece la tutela della nostra autonomia,
tengo a precisare che il nostro movimento ha presentato in
quest'Aula delle richieste di sospensione - credo due, da quando
siamo qua, non di più - e una di queste era in occasione della
discussione sulla modificazione dello Statuto. Noi,
in
primis
, noi che qui veniamo tacciati di perseguitare i poveri
valdostani e che siamo citati come rappresentanti di una forza
nazionale finalizzata a depauperare la Valle d'Aosta, avevamo
chiesto questa sospensione ed evidenziato una problematica rivolta
a garantire il rispetto della potestà legislativa in applicazione
dello Statuto all'interno di quest'Aula.
Visto che siamo stati tirati in causa anche dall'Assessore
Restano per quanto riguarda gli interventi fatti in Parlamento da
Elisa Tripodi, Elisa Tripodi naturalmente non parla in Parlamento a
nome del gruppo consiliare del Movimento 5 Stelle. Per fortuna il
nostro Deputato parla a nome dei valdostani. Se di sua iniziativa
intende intervenire per stigmatizzare la situazione venutasi a
creare all'interno del suo territorio di provenienza (Elisa Tripodi
vive ad Aosta) e se la sua posizione fosse coincidente con la
nostra, questo non vuol dire assolutamente che sia una posizione
concordata o condivisa da noi. La sua scelta è stata indipendente,
così come indipendenti sono le nostre decisioni relativamente a
quello che il nostro gruppo consiliare fa all'interno del
territorio valdostano. Ancora stamattina qualcuno ha detto che
avremmo ricevuto un incarico da Roma per dare il nostro voto
favorevole al bilancio regionale. Mi chiedo che tipo di fondamento
abbiano queste invenzioni dei giornalisti!
Veniamo al rispetto della legge. Purtroppo in Italia esiste la
legge Severino, purtroppo quando un rappresentante politico è
condannato esiste una legge che stabilisce la decadenza dello
stesso. È una vergogna istituzionale ed è un triste taccone messo
in Italia relativamente alla santa abitudine dei rappresentanti
politici italiani di non dimettersi di fronte al fatto che la
Magistratura evidenzi delle loro pecche. Abbiamo dei casi in
Germania e in Gran Bretagna: quando alcuni vengono tacciati di aver
copiato la tesi di laurea - quindi quando non vi sia nessun reato
-, questi signori si dimettono dalla loro funzione pubblica e si
occupano della loro difesa da semplici cittadini. Questo è quello
che abbiamo chiesto noi, non abbiamo detto che il problema in
quest'Aula è il rispetto delle leggi. Il problema in quest'Aula è
l'opportunità politica di rappresentare i cittadini valdostani
quando, atti alla mano della Magistratura contabile, qualcuno è
stato condannato per aver fatto cattivo uso delle risorse
assegnategli. In altri Paesi le dimissioni sono automatiche, qui da
noi avvengono solo al terzo grado di giudizio e solo se c'è una
legge che, arrivati al terzo grado di giudizio, impone tali
dimissioni. Questa non è la visione del Movimento 5 Stelle; noi
abbiamo citato nella nostra mozione la Costituzione italiana che
impone la disciplina e l'onore per quello che riguarda i
rappresentanti pubblici e non il mero rispetto delle leggi.
Presidente -
La parola alla collega Rini.
Rini (GM) -
Abbiamo sentito tante parole e non volevo
assolutamente intervenire, ma, collega Vesan, visto che ha
presentato anche un atto, studi meglio, me lo consenta! Le do
questo consiglio, perché in maniera molto confusa ha citato la
legge Severino. Le ricordo che i colleghi coinvolti da questa
triste vicenda - mi scuso se vado fuori tema, ma è soprattutto per
chiarezza di chi ci ascolta - sono stati giudicati da un organo
contabile che non rientra nella "Severino". È una sentenza
contabile, non c'entra niente. È fuori pista, collega Vesan. Siamo
degli amministratori che negli anni sono entrati in quest'Aula e
con molta serietà e impegno si sono assunti l'onere - non solo
l'onore - di governare e di amministrare: questo vuol dire prendere
delle decisioni e degli atti, sempre accompagnati da pareri tecnici
da visti di legittimità, che sono stati votati in quest'Aula. Le
ricordo che l'inchiesta era partita con dimensioni diverse. Noi
siamo stati assolti per tutte le delibere votate nelle sedute della
Giunta regionale. La delibera che ci viene contestata è frutto di
un voto di quest'Aula accompagnata da visti tecnici, voto che io
riproporrei e rifarei, perché convinta delle scelte che ho portato
avanti, su cui si è espressa la giustizia contabile. Cosa c'entra
la legge Severino? Mi parla poi anche dei
curricula
. Scusi
se le cito anch'io il livello romano: sostenete le dimissioni
facili che hanno negli altri Paesi e abbiamo un Premier che è
partito taroccando addirittura il
curriculum
! E, anche per
quanto concerne la Deputata Tripodi, per la quale ho una stima sia
personale - e ci tengo a dirlo - che per il suo lavoro, le ricordo
che non rappresenta tutti i valdostani: non parla a nome dei
valdostani, giusto per correttezza. La legge Severino quindi non
c'entra niente. Come ha ricordato il collega Restano, ci sono altre
norme che disciplinano la materia contabile e le eventuali sentenze
contabili.
Pertanto su questi temi vi inviterei ad essere un pochino più
prudenti, perché ci sono delle persone dietro a questi
provvedimenti, ci sono delle famiglie, ci sono situazioni che
stiamo vivendo non con tranquillità e serenità. La ringrazio che ci
lascia almeno il diritto di difenderci. Stia tranquillo, collega
Vesan, e state tranquilli, colleghi: noi ci difenderemo fino
all'ultimo grado, perché sappiamo di aver operato nell'interesse
della Regione, coperti da tutti gli atti e da tutti i pareri
tecnici necessari che hanno fondato quelle nostre scelte. Con la
testa alta andremo a difenderci nel grado che ci attende e quindi
ottempereremo a tutte le disposizioni di legge.
Io concludo motivando - e torno a bomba sul tema della giornata,
perché credo che siamo andati veramente fuori tema, come peraltro
stiamo facendo in questi ultimi tempi - le mie dimissioni
dall'Ufficio di Presidenza: è una presa d'atto della situazione
odierna. Colleghi, io credo che forse dobbiamo veramente - ma
dobbiamo farlo tutti insieme, se questa Regione ci sta a cuore - in
tempi brevi trovare delle convergenze sui temi e un modo di
dialogare diverso, perché questa
bagarre
, questo modo di
buttarla in caciara, questo confondere le acque e accusare gli
altri non fa il bene della nostra Regione, non è il modo
costruttivo di approcciarsi alla cosa pubblica e non rende onore
soprattutto alle persone che siedono in quest'Aula.
Ricordiamoci che ognuno di noi, in modi e con proporzioni
diverse, rappresenta gli elettori sul territorio. Io spero che
questo segnale sia propositivo, che possa aprire immediatamente un
confronto tra i movimenti, le persone, le aree di pensiero, e che
possa portare ad una governabilità e ad una stabilità per la nostra
Regione, soprattutto in una fase delicata come quella che stiamo
attraversando.
Presidente -
La parola al collega Mossa.
Mossa (M5S) -
Probabilmente non riusciamo a farci capire.
I nostri interventi non puntano sull'innocenza o sulla
colpevolezza, questo non è il nostro obiettivo. Cerco di essere più
semplice possibile. Pensate alle opinioni e alle paure che si
possono essere annidate nei nostri corregionali a seguito di questa
condanna: come potete lasciare che i nostri cittadini vivano con il
patema che chi li sta amministrando, visti i precedenti, possa
ulteriormente danneggiare le casse regionali e il bene pubblico?
Voi lascereste amministrare i vostri beni a chi ha subito una
condanna, a qualsiasi livello essa sia, che dimostri proprio
l'incapacità di amministrare? Anche se un giorno venisse dimostrata
la sua innocenza, continuereste, nel dubbio, a lasciargli nelle
mani i vostri beni? Io non lo farei e dubito che lo fareste anche
voi.
Comunque, nel tentativo di cercare di risvegliare quelle
coscienze ormai assopite, vorrei citarvi velocemente un aneddoto
che mi ha colpito moltissimo e spero colpisca tanti di voi in
quest'Aula. Aida Had?iali? è una ragazza musulmana di trentun anni;
fino al 2016, a soli ventinove anni, era il Ministro della pubblica
istruzione della Svezia, un incarico prestigioso affidato
all'esponente di governo più giovane nella storia di un Paese che
l'ha accolta da bambina, quando, insieme ai genitori, fuggì
dall'inferno bosniaco. Il 13 agosto 2016 ha presentato le sue
dimissioni da Ministro. La sua colpa? Non un'intercettazione
compromettente, né un avviso di garanzia e nemmeno un danno
erariale di svariati milioni di euro. No, nulla di tutto ciò. Aida
è stata fermata a tarda sera per un controllo alcolemico e
l'etilometro è stato impietoso: 0,2. Per noi è un'inezia, ma per la
severa legge svedese è un illecito. Il Ministro aveva partecipato
ad un evento e brindato a
champagne
e poi si era messa al
volante. Lei non ha avuto esitazioni: si è scusata pubblicamente
per quello che ha definito il più grave errore della sua vita, ha
chiarito come il suo passo indietro non avesse nulla a che fare con
la fede islamica (ostile al consumo di alcol), ma fosse dettato
unicamente dal buon esempio che un esponente istituzionale "ha" il
dovere di dare. Questa è una storia a cui noi italiani
difficilmente potremmo assistere: primo, perché qui da noi la
sanzione scatta dallo 0,5 in poi e, secondo, perché per i nostri
politici quello del buon esempio è un concetto piuttosto elastico.
Io non so se Aida fosse un bravo Ministro oppure no, so che il
Premier ha accettato le sue dimissioni ringraziandola per l'ottimo
lavoro svolto e so che la cronaca dell'accaduto mi trasmette
l'immagine di una persona seria e corretta, che ha fatto la scelta
giusta, anche se difficile, per l'amore dei suoi cittadini, per il
rispetto delle istituzioni e dell'importante carica che ricopriva.
Il tutto è avvenuto in uno degli Stati più virtuosi d'Europa sotto
diversi aspetti, tra cui la coscienza sociale. Prendete l'esempio
dall'ex Ministra svedese e fatene tesoro, al fine di acquistare
quella fiducia persa e riavvicinare i cittadini alle
istituzioni.
Presidente -
La parola alla Consigliera Certan.
Certan (ALPE) -
J'ai appris aujourd'hui avec un sens de
soulagement que Madame Tripodi est représentante de la Vallée
d'Aoste au sein du Parlement valdôtain. Je suis vraiment ravie de
cette nouvelle, car le lendemain de son élection elle avait déclaré
qu'en Italie elle était représentante pour et dans le parti
Movimento 5 Stelle
; donc aujourd'hui je suis vraiment ravie
de prendre acte qu'elle a pris conscience de son rôle.
Pour ce qui est de l'argument dont nous sommes en train de
parler, je suis sûre que nous avons pris conscience que nous
n'avions pas la même idée de changement ; il y avait celui qui
pensait tout court au changement de certaines places, de certains
rôles, même de certaines actions, mais sûrement il n'avait encore
pas bien maitrisé ce qu'était la culture du changement. La
différence est très petite et très subtile, mais je crois qu'elle
soit substantielle. Ce n'est pas le changement que nous devons
poursuivre, je crois que c'est plutôt la "culture" du changement
et, afin de poursuivre une culture de changement, je suis certaine
qu'il faut y travailler tous ensembles, en faisant des pas en
avant, quelquefois des pas en arrière. Oui, en politique il faut
quelquefois savoir aussi faire des pas en arrière, parce
qu'autrement on ne peut pas changer et modifier les choses.
Je voudrais parler maintenant de l'activité du Gouvernement dans
ces trois-quatre mois... Je voudrais quand même que la Présidente
soit présente, car je n'ai jamais parlé aux épaules et je n'ai
jamais parlé avec les journalistes avant de le faire avec les
collègues. J'ai toujours dit ce que je pensais dans les sièges
opportuns, donc j'aimerais quand même la présence de la Présidente.
Je ne sais pas si elle a démissionné, quand même je voudrais
sûrement parler de l'activité de la Junte en sa présence...
Presidente -
Stiamo aspettando la Presidente della
Giunta.
Certan (ALPE) -
...dicevo che in questi mesi abbiamo
preso coscienza della differenza fra cambiamento
tout court
e quella che può essere la cultura del cambiamento, differenza
sottile, che però credo sia importante fare.
In effetti sono d'accordo con il collega Manfrin, ed è per
questo motivo che ALPE, in modo credo responsabile, ha anche
cercato di cogliere questo grido, questo segnale che veniva dal
voto dei cittadini di necessità di avere forze diverse al Governo.
Abbiamo anche cercato in qualche modo di assecondare, attraverso
azioni serie, questo cambiamento.
Devo dire che l'attività della Giunta può essere divisa in due
aspetti: quella che c'è stata nel mese di luglio e poi quella che
c'è stata dal mese di agosto in poi. Vorrei anche sottolineare il
fatto che non è vero che non si è fatto nulla, probabilmente non si
sono fatte cose marcanti o comunque determinanti che potevano e
avrebbero potuto essere fatte sicuramente in un clima diverso.
Questo bisogna riconoscerlo, e penso che ognuno dei rappresentanti
in Giunta abbia cercato di portare al massimo l'approfondimento e
alcune scelte. Devo dire che spesso non siamo potuti arrivare ad
una condivisione di Giunta, non c'è mai stata la discussione
all'interno dei gruppi di maggioranza ed è per questo motivo che
oggi... anche perché sono stata seduta nei banchi dell'opposizione
e spesso ho chiesto che, quando non ci sono più i numeri e ci si
rende conto che non è possibile avere questa cultura del
cambiamento, quando non si è più capaci di tessere in modo diverso,
bisogna essere coscienti e corretti, leali nei confronti dei
cittadini e dire che queste condizioni non ci sono. Per questo io
oggi ho rassegnato le dimissioni. Non sono certa che la crisi al
buio si sia aperta con questo sistema elettorale che in qualche
modo ci porta ad avere dei numeri in Consiglio regionale fra
maggioranze e anche per scelte chiaramente di certi gruppi politici
davvero risicati. La crisi non è al buio, arriva da lontano e,
finquando non verrà cambiata la legge elettorale, non troverà
grandi soluzioni, però con la cultura del cambiamento potrà esserci
un miglioramento.
Nel mese di luglio abbiamo cercato di partire e di conoscerci,
anche di misurarci per come potevamo, visto che c'era una Giunta
nuova, ci si conosceva poco anche da un punto di vista
amministrativo, per cui abbiamo cercato di mettere il canovaccio.
Poi credo che l'inadeguatezza amministrativa sia emersa ben presto:
ci siamo impantanati per tre-quattro mesi su un riordino delle
varie strutture, inammissibile a mio avviso, anche perché non si
era in grado di gestirle. In seguito c'è stato il tormentone
dell'estate, tutto dedicato al tema del Casinò, lasciando da parte
aspetti importantissimi in ogni settore e poi, a settembre, abbiamo
lavorato per preparare una variazione di bilancio che doveva essere
votata due mesi fa e che, di fatto, sappiamo essere in giro nella
Valle, ma non sappiamo ancora dove sia collocata, per cui di fatto
andremo a votarla insieme al bilancio. Ormai è questione di
quindici-venti giorni.
Io credo di aver lavorato in modo leale, poiché tutte le prese
di posizione che avevo condiviso con il gruppo consiliare, ma anche
con il movimento, le ho riportate. Devo dire che non pensavo certo
di trovarmi di fronte ad un gruppo molto compatto che segue solo
ordini di scuderia, il quale non ha mai aperto un dibattito con
altri gruppi politici. Il ritornello era "noi abbiamo deciso", ma
non abbiamo mai capito il "noi" a chi era rivolto: se era rivolto a
"noi della Lega", al gruppo che si riuniva a Milano la sera, a due
o tre persone di un gruppo, al gruppo consiliare, alla maggioranza
o alla Giunta. Era un "noi"
flou
che ogni tanto appariva e
scompariva. Mai ho mancato di lealtà, poiché tutto quello in cui
davvero credevo l'ho anticipato in Giunta.
Collega Marquis, certo che la Giunta è un organo collegiale e
prende le decisioni insieme, ma il fatto di essere collegiale vuol
dire essere responsabile, non vuol dire di essere sempre unanime,
altrimenti non esisterebbe la possibilità dell'astensione o del
voto contrario. Collega Marquis, il "quando" si è riunita la Giunta
è l'ultimo dei problemi, è piuttosto il "come" si è riunita, come
sono stati presentati gli atti, in che maniera sono stati votati;
avrebbe potuto riunirsi anche il sabato e la domenica, l'importante
era il modo. È questo il problema ed è per questo che oggi credo
fosse importante dare un segnale di chiarezza e anche di
correttezza nei confronti dei cittadini. Abbiamo lavorato, abbiamo
cercato di fare il possibile per modificare e in qualche modo per
riuscire a condividere le cose, ma non è stato possibile.
Io ringrazio i colleghi della V Commissione che hanno lavorato
per due mesi in modo serio e devo dire anche costruttivo, in modo
leale. Credo che la V Commissione sia stata corretta, così come
ringrazio i colleghi Borrello e Sammaritani, con i quali c'è sempre
stato un dibattito molto aperto, franco e con i quali ci siamo
assolutamente sempre confrontati. La dimostrazione è sulla delibera
di Tzambarlet, che la Giunta ha approvato lunedì, la quale è
partita da posizioni molto diverse: ALPE ha sempre sostenuto una
posizione critica nei confronti di quest'opera, però alla fine,
dialogando e confrontandoci - questo dimostra che all'interno dei
vari gruppi ci può essere un confronto, se si vuole -, siamo
riusciti a trovare una posizione di sintesi che permette di fare
un'analisi più approfondita, in tempi tutto sommato brevi, per
valutare l'opera senza preconcetti. Questo è il modo, e mi dispiace
che questa metodologia non sia stata quella prevalente all'interno
della Giunta. Probabilmente i cittadini che hanno voluto il
cambiamento nelle scorse elezioni di maggio si aspettavano un
simile atteggiamento, non se ne aspettavano di diversi.
Oggi ringrazio anche il collega Cognetta, che giustamente ha
fatto una distinzione fra chi sa fare politica e chi vuole solo
stare al potere. Lo ha dimostrato, sono certa che abbia fatto
un'autocritica, perché lui è stato capace di dare le dimissioni
all'interno del suo gruppo, e non tutti hanno avuto questa forza.
Lo ringrazio per aver sottolineato che c'è chi ha paura di perdere
il proprio ruolo e chi no.
Credo sia anche importante sottolineare che il gruppo ALPE non
si è sottratto alle sue responsabilità, perché quando era il
momento ha fatto anche un'opposizione costruttiva, ma non si è
sottratta alle sue responsabilità. Ritengo non sia corretto
continuare a differenziare chi rimane all'opposizione e non si
prende mai delle responsabilità come le persone serie, corrette e
coloro che, invece, si impegnano o cercano di trovare delle
soluzioni a dispetto di chi cerca solo immagine o visibilità.
Infine vorrei sottolineare questo aspetto: quanti temi avremmo
potuto trattare? Tantissimi. Spesse volte, in Giunta, ho provato a
chiedere queste riunioni, è importante.
Collega Pulz, lei parlava di una nave, e questa forse è
un'autocritica che facciamo: ci siamo fidati del fatto che il
timoniere avesse il patentino per poter governare la nave, ma
probabilmente il timoniere non vi era neanche mai salito e non
sapeva neanche dove fossero i comandi.
Presidente -
La parola al collega Distort.
Distort (LEGA VDA) -
Siccome mi sento chiamato in causa,
vorrei rispondere alla collega Certan per quanto riguarda il
discorso delle cariche. Io ho sempre espresso, e continuo ad
esprimerlo e continuo a pensarlo, fintantoché non mi viene
dimostrato contrario, che la Presidenza della III Commissione sia
un luogo di lavoro. È una postazione di lavoro, e tutti i membri
della III Commissione hanno sempre sentito, fin dall'inizio, queste
mie parole; non c'è nessun bisogno che si alzino a confermarle,
perché la verità è verità, indipendentemente dai punti di
vista.
Per quanto riguarda il discorso di altre cariche, penso sia
giusto che la collega Certan abbia preso le sue decisioni di
dimettersi, ma che poi vada a dare lezioni ad altri su come
comportarsi penso che possa essere preso da un punto di vista
personale come la
Correctio Fraterna
che io avevo invocato e
che avevo citato in uno dei miei precedenti incontri. Sinceramente
penso che siamo tutti adulti, maggiorenni e vaccinati per prendere
le nostre decisioni, soprattutto quando una Giunta è ancora in
piedi, salvo una sola figura. Io dico soltanto questo. Mi permetta,
collega Certan, glielo dico con il rispetto della persona che penso
lei sappia faccia parte del mio credo e del mio modo di pormi:
questa posizione di dimissioni sinceramente io me la sarei
aspettata quando, a fine settembre, c'è stata l'audizione del
personale del Casinò, in quest'Aula, alla presenza dei dirigenti.
Personalmente, forse per ingenuità - quindi mi aspetto anche
repliche che mi insegnino, perché io intendo fare tesoro degli
insegnamenti per svolgere meglio il mio lavoro -, mi sono trovato
degli attacchi provenienti da varie posizioni, in particolare dal
suo gruppo politico, e da altre persone - è tutto alla memoria di
ognuno di noi, non ho bisogno di ripeterlo - nei confronti dei
nostri dirigenti. Questo è un atto che io ho ritenuto assolutamente
scandaloso. Per me c'è stato qualcosa di epocale. Forse la mia
ingenuità non mi permette di sapere che in altri momenti è avvenuto
qualcosa del genere, però il fatto che lei, da "Assessore", si sia
prodigata a mettere in difficoltà i nostri dirigenti, per me è
stato molto grave. Era quello il momento in cui la dignità di
carica si sarebbe dovuta mettere in discussione.
Presidente -
La parola alla Consigliera Certan per fatto
personale.
Certan (ALPE) -
Io ribadisco che in quella sede nessun
attacco ai dirigenti è stato fatto, erano richieste puntuali su
certe date per capire qual era stata l'evoluzione politica, quindi
non era assolutamente un attacco ai dirigenti. È che i dirigenti
spesso hanno un ruolo funzionale e, per poter capire cosa faceva
l'Assessore, è necessario sapere quando sono stati predisposti
alcuni atti.
Non so se la verità è sempre verità, e non so se ognuno di noi
ha una verità, ma credo che comunque ci sia una cosa che rimarrà
agli atti: che la correttezza e la lealtà è sempre correttezza e
lealtà.
Presidente -
La parola alla collega Minelli.
Minelli (IC) -
Due brevi considerazioni. La prima è in
riferimento a quanto poc'anzi ha evidenziato il collega Restano. In
quest'Aula siedono persone che fanno parte delle forze di
maggioranza, di una maggioranza che ormai non esiste praticamente
più e ci sono persone che fanno parte di vari gruppi di minoranza.
Ci è stato detto che non si esaurisce il compito di un Consigliere
nel presentare semplicemente interpellanze o provvedimenti che
vengono più volte ripetuti, in modo strumentale.
Voglio far notare che ci sono state delle differenziazioni nel
comportamento dei vari gruppi di minoranza e, nello specifico,
voglio ricordare che noi di Impegno Civico abbiamo presentato ben
tre proposte di legge, degli atti amministrativi e delle mozioni,
che in qualche caso sono state presentate congiuntamente con i
colleghi del Movimento 5 Stelle; alcune sono state approvate
all'unanimità. Non abbiamo sollecitato - questo è vero, e lo dico
anche perché la ritengo una mancanza a livello personale - la
convocazione delle Commissioni quando avremmo potuto farlo, e
questa è stata una cosa sbagliata. Per il resto, però, io credo che
ci siano stati da parte nostra degli atteggiamenti che, in quanto
Consiglieri di opposizione, erano propri di esponenti di minoranza,
ma sono stati di tipo costruttivo e rivendico questo
comportamento.
L'altra cosa è brevissima e concludo. È stato fatto un discorso
sul ruolo della Deputata della Valle d'Aosta, Tripodi. Come potete
ben immaginare e ben sapere, non ho votato né la candidata Tripodi,
né il candidato Lanièce. Ritengo però che si tratti di due persone
che in questo momento sono lì; non rappresenteranno me, ma
rappresentano comunque la Valle d'Aosta, quindi credo che la
polemica che prima si è svolta in quest'Aula non aveva proprio
nessuna ragion d'essere.
Presidente -
Non vi sono altri interventi, quindi
possiamo concludere. Il Consiglio è rinviato con tutti gli
argomenti alla prossima adunanza. La seduta è tolta.
Il Consiglio prende atto del rinvio degli oggetti dell'adunanza
al prossimo Consiglio.
---
L'adunanza termina alle ore 13:22.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK