Consiglio Regionale della Valle d'Aosta - Oggetto del Consiglio n. 456 del 11 marzo 2014 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Aeroporti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 456 del 11 marzo 2014 - Resoconto
OGGETTO N. 456/XIV - Interrogazione: "Verifica del rispetto
della disciplina delle attività di volo alpino sul territorio
regionale".
Presidente
- Ha chiesto la parola, per la risposta del
Governo, l'Assessore Bianchi; ne ha la facoltà.
Bianchi (UV)
- Merci Président.
Vi fornirò una risposta complessiva per quanto riguarda i
quesiti dell'interrogazione ai punti 1, 2 e 4.
Se sono stati effettuati sul territorio valdostano voli con
elicotteri non conformi alla legge regionale; due, in caso di
risposta affermativa, le ragioni per le quali non è stata impedito
da parte degli organi deputati alla vigilanza sull'applicazione
della legge regionale 15/1988, il volo degli elicotteri non
conformi alla citata normativa regionale; quattro, se esistono a
oggi elicotteri utilizzati per voli sul territorio regionale non
conformi all'articolo 1, comma 5 bis della legge regionale
15/1988.
La legge regionale 15 dell'88 come modificata con la legge
regionale 35 del '99, prevede all'articolo 1, comma 5 bis, quanto
segue:
"Entro il 31 dicembre del 2004, devono essere utilizzati
dalle società che prestano servizi di trasporto passeggeri e cose,
elicotteri di tecnologia silenziosa, a ridotto impatto acustico,
conforme ai requisiti più restrittivi del pertinente capitolo
dell'edizione in vigore dell'annesso sedicesimo volume,
organizzazione dell'aviazione civile internazionale o di norme
equivalenti"
. Si rileva che il termine del 31 dicembre del 2004
è stato successivamente prorogato al 31 dicembre del 2006. La norma
vigente non prevede tuttavia sanzioni in caso di inadempienza a
tale comma, prevedendole invece in altri casi come indicato
nell'articolo 5. Lasciando da parte gli importi, elenco le
fattispecie sanzionate da tale articolo:
- la violazione dei divieti dell'articolo 1, primo e secondo
comma, (ossia volo senza autorizzazione ove necessario o mancato
avviso alle stazioni forestali di volo per trasporto di cose) o per
chiunque offra il servizio di trasporto di sciatori con velivoli
senza avere stipulato la convenzione, di cui gli articoli 2 e 3
della legge;
- l'inosservanza degli obblighi assunti con la convenzione;
- la violazione dell'obbligo di segnalazione, di cui al terzo
comma dell'articolo 1.
In caso di recidiva specifica le sanzioni amministrative sono
raddoppiate. Inoltre, dopo due infrazioni dei divieti sopra
riportati, il soggetto esercente l'attività di lavoro aereo,
responsabile della violazione, viene sospeso per due anni
dall'esercizio dell'attività di trasporto, disciplinata dalla
legge.
Tornando all'interrogazione, dalla data indicata, per tutti i
voli autorizzati per delega dall'Assessore al territorio ambiente,
ex articolo 1, comma 4, della legge regionale 15/1988 e per tutte
le attività di elisky
esercitate sulla base delle
convenzioni stipulate con i Comuni, è esplicitamente richiesto e
verificato l'impiego di elicotteri di tecnologia silenziosa. Si
può, quindi, affermare che per il trasporto di passeggeri nelle due
casistiche indicate, non sono mai stati usati elicotteri non
conformi a quanto stabilito dall'articolo 1, comma 5bis, della
norma regionale di riferimento. E a quanto ci risulta non sono
presenti sul territorio regionale elicotteri non conformi a quanto
detto.
Per quanto concerne, invece, le altre tipologie di volo e, in
particolare, il trasporto di cose, si evidenzia che il controllo da
parte degli organi competenti è reso particolarmente complesso dal
fatto che la prevista comunicazione di volo viene spesso trasmessa
con anticipo minimo, causa esigenze lavorative, programmazione di
cantieri, aspetti metereologici. Quindi, non come specificato
nell'interrogazione, con largo anticipo, che di fatto impediscono
l'effettuazione di puntuali controlli sul territorio. Non si hanno
elementi per affermare che nel periodo considerato siano stati
effettuati sul territorio valdostano voli con elicotteri non
conformi alla legge regionale 15 dell'88.
Si precisa, peraltro, che tali ipotesi non può essere esclusa in
assoluto.
Tornando al punto 3 dell'interrogazione:
"quali provvedimenti
adotta il Corpo forestale nel caso accerti il volo di elicotteri
non conformi alla normativa"
, si premette che la verifica
relativa alle rispondenze degli elicotteri, rispetto a quanto
dall'articolo 5ter della legge regionale 15/1988, in merito alla
conformità ai "requisiti più restrittivi del pertinente capitolo
dell'edizione in vigore all'annesso sedicesimo volume o di norme
equivalenti", non sono di facile esecuzione. In ogni caso, si
tratta di un divieto per il quale non è prevista alcuna sanzione.
In tale contesto, l'attività di vigilanza da parte del corpo
forestale della Valle d'Aosta risulta fortemente limitata, mentre
vengono periodicamente applicate sanzioni per l'inosservanza delle
disposizioni di legge ai sensi dell'articolo 5 sopra citato, che ho
specificato all'inizio. Grazie.
Presidente
- La parola al collega Guichardaz per la
replica, ne ha la facoltà.
Guichardaz (PD-SIN.VDA)
- Grazie Presidente.
Grazie per la disquisizione dell'Assessore Bianchi che ci ha
spiegato come funziona la legge. Ha risposto in maniera piuttosto
incompleta e un po' vaga alla nostra interrogazione.
L'abbiamo proposta, e contiene in qualche modo un'iniziativa già
affrontata dal collega Roscio nel mese di luglio dello scorso anno,
per capire se in Valle d'Aosta si rispettano le norme fatte dai
legislatori o, se come si dice, fatta la legge, trovato l'inganno.
Anche noi abbiamo una nostra sensibilità rispetto ai beni
ambientali e crediamo che la regolamentazione del volo in
elicottero, in questo caso sia giusta, anzi opportuna, anzi
opportunissima e, soprattutto, che la legge vada applicata.
Nell'ascoltare il collega Roscio, che discuteva la sua
interpellanza, mi è venuto in mente un evento accaduto anni or
sono. Ho cercato negli archivi e ho trovato un articolo di un
giornale locale che raccontava la vicenda di un imprenditore che
accusava la forestale di non far rispettare la legge regionale che
impone l'obbligo di volo con elicottero a tecnologia silenziosa,
con riferimento a un avvenimento, a un incidente avvenuto nel 2009,
con elicottero non conforme.
Probabilmente, quindi, non siete bene informati rispetto al
fatto che sono successi degli eventi e hanno volato degli
elicotteri non conformi. Devo dire che la vicenda mi ha lasciato
perplesso per due motivi. Intanto perché, pur sapendo che la legge
regionale aveva dei problemi nel suo impianto sanzionatorio,
nessuno dal 2007 si è preoccupato di correggerla. E mi ha stupito,
poi, in questo articolo, la risposta degli ispettori della
forestale interpellati che dicono che la legge consiglia e che loro
si limitano a scrivere il verbale di volo e basta.
Il comma 5bis dell'articolo 1 della legge regionale n. 15 del'88
dice:
"Devono essere utilizzati elicotteri a tecnologia
silenziosa indicando anche le specifiche tecniche".
Non mi pare
che dica "è consigliato l'uso di elicotteri a tecnologia
silenziosa". Si evince dalla norma citata che la forestale è uno
degli organi incaricati della vigilanza e dell'applicazione della
legge nella sua interezza e non solo degli articoli sanzionati e
che tutti coloro che intendono mettersi in volo devo segnalare,
preventivamente - c'è scritto - alla stazione forestale competente
gli itinerari di volo, per dare modo agli operatori e a coloro che
effettuano la vigilanza di effettuare evidentemente le opportune
verifiche e di assumere ogni provvedimento utile e necessario.
La non comunicazione, come lei ha ribadito, è addirittura nota e
sanzionata, mi pare con 500 e rotti euro. Ora, nessuno ha obbligato
la Regione Autonoma Valle d'Aosta ha inventarsi questa disposizione
sugli elicotteri silenziosi. Dal momento, però, che ha legiferato
in tal senso, è tenuta a fare il possibile affinché la norma sia
rigorosamente rispettata. Sono qui, quindi, a sollecitare chi di
dovere al fine di provvedere immediatamente a implementare o a
modificare la norma. Basta l'aggiunta o la correzione di un comma
nella parte relativa all'impianto sanzionatorio e di disporre con
atti di diffida che le stazioni forestali facciano ciò che
avrebbero dovuto fare dal primo gennaio del 2007 e cioè che neghino
l'autorizzazione al volo per coloro che non usano i mezzi
prescritti, cioè i mezzi a tecnologia silenziosa.
Se la
ratio
della norma è di preservare l'ambiente
naturale, così come è scritto in premessa, di difenderlo
dall'inquinamento acustico, non si giustifica la non adozione di
provvedimenti interditivi di qualche sorta. La sola presa d'atto da
parte delle stazioni forestali competenti è totalmente inutile
quando vi sia una disposizione imperativa che fissi divieti. Se non
esiste sanzione esiste comunque il potere di vietare, esiste il
potere di interdire da parte dell'autorità incaricata, a far valere
una disposizione. In quel caso, la mancata ottemperanza a un ordine
impartito dall'autorità, trova sanzione penale e cito l'articolo
650 del codice penale che prevede la possibilità di disporre
d'autorità una interdizione e se l'interdizione non viene
rispettata, l'articolo 650 prevede delle pene severe compreso anche
l'arresto. Grazie.
Presidente
- Punto 8 all'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK