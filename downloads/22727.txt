Consiglio Regionale della Valle d'Aosta - Oggetto del Consiglio n. 2183 del 5 ottobre 2006 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSETTO DEL TERRITORIO
Difesa ed uso del suolo - Sistemazione idrogeologica
SPORT E TEMPO LIBERO
Sport invernali
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2183 del 5 ottobre 2006 - Resoconto
OGGETTO N. 2183/XII - Realizzazione di un bacino per
l'innevamento programmato in Comune di Gressoney-Saint-Jean.
(Interpellanza)
Interpellanza
Vista la D.G. n. 2433 del 25 agosto 2006, nonché il
Disciplinare allegato, con la quale si approvava il "Progetto
esecutivo e l'autorizzazione alla Società S.A.G.I.T. S.p.a. con
sede in Gressoney-Saint-Jean, per la realizzazione di un bacino per
innevamento programmato sul comprensorio sciistico Weissmatten in
Comune di Gressoney-Saint-Jean, ai sensi della L.R. n. 24 del 17
giugno 1992";
Vista l'intensità della pioggia dei giorni scorsi;
Viste le conclusioni e le indicazioni emerse dal Convegno
"Cambiamenti climatici in Valle d'Aosta" tenutosi il 13 settembre
u.s.;
il sottoscritto Consigliere regionale
Interpella
La Giunta regionale e gli Assessori di competenza per
conoscere:
1) la frequenza stagionale e mensile degli impianti sciistici
del comprensorio Weissmatten nella stagione 2005/2006;
2) il costo dell'opera e da dove proviene l'acqua per
alimentare il bacino artificiale per la produzione di neve
"programmata";
3) quali sono, e quanto costeranno le opere di presidio che
dovranno essere realizzate per "la difesa dei territori a valle" e
quale significato riveste il contenuto dell'articolo 6 del
Disciplinare nel quale viene affermato "... saranno eseguite dal
Servizio opere idrauliche a spese del richiedente, qualora questi
non accettasse di effettuarle direttamente";
4) quali sono le procedure che si intenderebbe porre in
essere in caso di "apporti meteorici che facciano temere il
superamento della quota massima di invaso" e se, alla luce di
quanto sopra esposto, il Governo regionale non ritenga opportuno il
ritiro della D.G. in premessa.
F.to: Bortot
Presidente
- La parola al Consigliere Bortot.
Bortot (Arc-VA)
- Questa interpellanza doveva contenere
almeno 5-6 domande in più di informazioni, dagli uffici mi è stato
detto che non se ne possono fare più di 4. Volevo chiedere il
consumo di energia di questo impianto, la lunghezza della pista
dalla partenza all'arrivo, quanto costa l'impianto, la provenienza
dell'acqua dell'invaso; invece ho dovuto chiedere quanti sono gli
sciatori che nella stagione 2005-2006 hanno utilizzato gli impianti
sciistici, quanto costa l'opera e da dove proviene, quanto
costeranno le opere di presidio.
Mi riallaccio all'interrogazione fatta stamattina dalla "CdL"
riguardo alla società "Gran San Bernardo". Quando "metteremo mano"
a questi impianti sciistici? Quando riusciremo a dare ordine?
Quando smetteremo ogni anno di ripianare bilanci in deficit? Quando
faremo un inventario delle persone che frequentano questi impianti
quando non c'è neve? Quando smetteremo di fare gli invasi con
concessioni trentennali e arrivederci uso plurimo delle acque? Si
potrebbe continuare. Non esiste una progettualità, "si va alla
carlona", ogni "lobby" spinge nella direzione che ritiene più
opportuno; ultimamente ho visto una deliberazione con la quale si
rifanno 2 seggiovie a Palasina a Brusson e si dà nuovamente la
stura alla costruzione di nuovi impianti...
(interruzione del Consigliere Vicquéry, fuori
microfono)
... no? Ha ragione il Consigliere Vicquéry: ne buttiamo giù 2 e
ne facciamo una. Vorrei sapere però cosa penseranno quelli di
Cogne... no, non devo chiedere, è una cosa che ho pensato ad alta
voce. Morale, sono in attesa delle risposte, poi mi riserverò di
replicare.
Président
- La parole à l'Assesseur au territoire, à
l'environnement et aux ouvrages publics, Cerise.
Cerise (UV)
- Non ho capito bene i riferimenti alle
piogge degli ultimi giorni e, considerato che le conclusioni e le
indicazioni del Convegno "Cambiamenti climatici in Valle d'Aosta"
hanno semmai rilevato la necessità di realizzare questi bacini di
accumulo di acque, contrariamente a quello che farebbe pensare
l'introduzione di tale interpellanza, rispetto ai quesiti posti,
cercherò di essere preciso almeno per quanto riguarda i dati.
Frequenza mensile: dicembre 2005, 6.406 sciatori; gennaio 2006,
13.104 sciatori; febbraio 2006, 14.802 sciatori; marzo 2006, 10.951
sciatori; aprile 2006, 262 sciatori. La frequenza stagionale
2005-2006, dicembre /aprile, ha visto 45.525 sciatori.
"Il costo dell'opera e da dove proviene l'acqua per
alimentare il bacino artificiale per la produzione di neve
"programmata""
. Dalle indicazioni fornite dalla società
concessionaria "SAGIT" negli elaborati relativi alla progettazione
esecutiva delle opere, il costo preventivato per la realizzazione
del bacino risulta essere di 876.000 euro. La "SAGIT" dispone di 2
domande di riconoscimento del diritto di derivazione d'acqua ad uso
innevamento programmato, ai sensi dell'articolo 34 della legge n.
36/1994 ("legge Galli"): la prima dal pozzo in località Welde per
una portata di 40 litri/secondo, situato sul fondovalle nei pressi
delle piste da sci; la seconda da 2 sorgenti site località
Cialvrina, nei pressi delle piste da sci, per una portata di 3
litri/secondo. Complessivamente sono 7 litri/secondo.
L'alimentazione al bacino artificiale sarà principalmente garantita
dalle 2 sorgenti attraverso la rete di distribuzione dell'impianto
di innevamento "programmato". Solo in caso di particolare necessità
si potranno utilizzare le acque provenienti dal fondovalle in
località Welde.
"Quali sono e quanto costeranno le opere di presidio che
dovranno essere realizzate per "la difesa dei territori a
valle"..."
. Qui devo richiamare l'articolo 6 del disciplinare
relativo alle condizioni per la costruzione, l'esercizio e la
vigilanza del bacino per innevamento programmato sul Comprensorio
sciistico "Weissmatten", approvato con deliberazione n. 2433 del 25
agosto 2006, che si riferisce al controllo dei materiali durante la
costruzione dell'opera. Dagli studi effettuati dai professionisti
incaricati dalla società concessionaria del bacino, non risulta
necessario effettuare alcuna opera di presidio per i territori a
valle in quanto il bacino in questione non prevede lo sbarramento
di alcun corso d'acqua e in esercizio sarà alimentato
esclusivamente dalla tubazione di adduzione proveniente dalla rete
di distribuzione dell'acqua per innevamento. Il suo funzionamento è
quindi paragonabile a quello di una normale vasca di raccolta delle
acque che, non essendo alimentata da un torrente, garantisce le
medesime condizioni di sicurezza anche in concomitanza a fenomeni
temporaleschi o piogge intense. Nel caso in cui si dovesse rendere
necessario, per esigenze di tipo manutentivo, scaricare il bacino,
le acque in uscita dal lago saranno smaltite dalla rete di
distribuzione dell'impianto di innevamento: in condizioni di
normalità, quindi, l'acqua verrà convogliata a valle dalle
tubazioni dell'impianto di innevamento. Oltre allo scarico
attraverso l'impianto di innevamento, è previsto il convogliamento
delle acque in un impluvio naturale esistente... il nome è scritto
in tedesco, quindi risparmio di pronunciarlo, credo che la
traduzione sia quella di Celvrino, che è una specie di impluvio che
si vede molto bene da sotto. La portata massima defluente dalla
tubazione di scarico di fondo del bacino assume un valore di molto
inferiore alle portate smaltibili dall'impluvio in questione, che
risulta quindi in assoluto grado di riceverla senza alcun problema
di natura idraulica. L'eventuale necessità di realizzare opere di
presidio per la difesa dei territori a valle, sebbene al momento
attuale non previste in quanto non necessarie, rimane come clausola
di salvaguardia introdotta all'articolo 6 del disciplinare,
nell'ottica di garantire il rispetto dei principi fondamentali di
tutela e sicurezza del territorio, così come previsto dal DPR n.
1363 e sue successive modificazioni e integrazioni. L'obbligo di
effettuare le eventuali opere di presidio dei territori a valle
rimane a carico della "SAGIT S.p.a." in qualità di concessionario
richiedente l'autorizzazione alla costruzione del bacino. Qualora
la società non accettasse di effettuare direttamente le eventuali
suddette opere di presidio, sarà cura del Servizio Opere idrauliche
dell'Assessorato territorio, ambiente e risorse idriche provvedere
alla loro realizzazione, addebitando le spese al richiedente,
ovverosia alla "SAGIT", ai sensi di quanto disposto dall'articolo 6
più volte richiamato. Si ricorda infine che l'autorizzazione
all'invaso del bacino rimane subordinata all'esecuzione delle opere
a regola d'arte e agli esiti positivi del collaudo del
manufatto.
Per quanto riguarda il punto n. 4, lo smaltimento della portata
eccedente il volume massima di regolazione è garantito tramite la
realizzazione di uno sfioratore posto sulla sinistra orografica del
lago artificiale in prossimità del rilevato di sbarramento. Lo
sfioratore è stato dimensionato in maniera da smaltire una portata
di 500 litri/secondo. Considerato che il bacino di innevamento in
esame è privo di affluenti naturali, il volume d'acqua in eccesso
da smaltire potrà avere origine esclusivamente dalla quantità di
pioggia estesa alla superficie del laghetto. Per la stima dei
volumi d'acqua in eccesso si è preso a riferimento il rapporto
sull'evento alluvionale del 13-14-15 ottobre del 2000 redatto
dall'Assessorato territorio, ambiente e opere pubbliche. Valutando,
in maniera cautelativa, un valore di intensità di pioggia pari al
doppio di quella registrata durante l'alluvione del 2000, si è
stimato che durante una precipitazione straordinaria il lago
subisce un incremento di volume pari a 50 litri/secondo con un
conseguente innalzamento del livello di circa 5 cm/ora. Tali valori
risultano ampiamente smaltiti dallo sfioratore di superficie del
lago anche nelle condizioni peggiori, ovverosia quelle che
potrebbero verificarsi con il bacino al massimo livello di
regolazione in concomitanza a precipitazioni straordinarie. Al Capo
IV del disciplinare approvato con deliberazione della Giunta
regionale n. 2433 sono riportate come clausola contrattuale le
condizioni che debbono verificarsi affinché si attivi il sistema di
protezione civile e le procedure da porre in atto, così come
previsto ai sensi di quanto disposto dalla circolare ministeriale
n. 352. Credo di aver dato degli elementi per confermare che non si
ravvisa alcuna esigenza di ritirare la deliberazione
richiamata.
Presidente
- La parola al Consigliere Bortot.
Bortot (Arc-VA)
- Parto da dove ha finito l'Assessore.
L'articolo 14 del disciplinare prevede allerta per la popolazione a
valle dello sbarramento. La domanda è: la popolazione è a
conoscenza di questo eventuale rischio e come mai il disciplinare
riporta tale frase, se è vero quanto affermato - e non lo metto in
dubbio - dall'Assessore? Che poi questo disciplinare... altroché se
non abbiamo dei professionisti in Regione! È un vero professionista
quello che ha steso questo disciplinare... è talmente fatto bene a
favore dell'azienda che non tutela assolutamente l'Amministrazione
regionale! Non riesco quindi a capire se è stato fatto dall'azienda
o da un funzionario all'interno dell'Amministrazione regionale:
parlo dell'articolo 6,
"quali sono e quanto costeranno le opere
di presidio che dovranno essere realizzate per la difesa dei
territori a valle"
e torniamo alla difesa dei territori, mentre
prima si doveva allertare in caso di piogge la popolazione. Cosa
significa la frase:
"saranno eseguiti dal Servizio Opere
idrauliche a spese del richiedente qualora questi non accettasse di
effettuarli direttamente"
? Sono cioè previste delle opere, però
non sono vincolanti per la società, per cui se la società si
rifiuta di farle, dovremo farle noi, salvo poi capire, se fatte da
noi senza l'autorizzazione dell'azienda, chi le pagherà.
Articolo 7 del disciplinare, cosa significa:
"il Servizio
Opere idrauliche potrà a titolo sperimentale autorizzare invasi
parziali"
? Che tipo di invasi, che dimensioni e che costi?
Articolo 11, cosa succede in caso di
"apporti meteorologici
che facciano temere il superamento della quota massima di
invaso"
, aggiungo io: oltre che avvisare il Comune e le varie
istituzioni competenti? L'Assessore ad inizio di intervento poi
cita il convegno sul cambiamento climatico e proprio per questo
motivo vengono date le autorizzazioni per l'invaso. Pensavo che il
rischio fosse esattamente l'opposto, cioè facciamo invasi con
concentrazioni di pioggia sempre più intense, con il rischio di
riempire gli invasi in tempo reale, però la convenzione non prevede
che vi sia una sorveglianza sul posto: prevede che in caso di
allarme vi sia qualcuno che va a vedere. Va bene. Tanto non c'è
pericolo, la popolazione si spera che sia avvisata.
Veniamo alla giustificazione. Cambiamenti climatici in Valle
d'Aosta, è una nostra pubblicazione del 13 luglio 2006, ve la
leggo:
"Turismo, innevamento programmato, un investimento
opportuno?
In merito al settore turistico, alla luce dei cambiamenti
climatici in vista, è lecito domandarsi se il mantenimento o
l'ulteriore sviluppo degli impianti di innevamento programmato
costituiscano o meno una strada accettabile per risolvere il
problema della carenza di neve sulle piste..."
. Ancora:
"...
se si considerano i costi economici, nonché quelli ambientali, la
strategia appare poco sostenibile a media e lunga scadenza, tenendo
presente l'enormità di risorse finanziarie, energetiche, idriche
necessarie per il funzionamento degli impianti a fronte di una
prevedibile perdita di redditività dello sci alpino a seguito del
riscaldamento globale, specificatamente nelle stazioni di media e
bassa montagna"
.
Termino, consumi energetici: in Francia nell'inverno 2001-2002
si è stimato un dispendio di circa 25.400 kW/h per ettaro di piste
di innevamento, estendendo questo dato alla Valle d'Aosta, si
otterrebbe un consumo totale annuo di 16 gigawatt, pari a circa il
9% dell'intero consumo elettrico per uso domestico degli abitanti
della Valle d'Aosta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK