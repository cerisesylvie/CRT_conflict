Consiglio Regionale della Valle d'Aosta - Oggetto del Consiglio n. 353 del 29 giugno 1982 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 353 del 29 giugno 1982 - Resoconto
OGGETTO N. 353/VII - SITUAZIONE DELLA SOCIETA' ISAG DI
GRESSONEY-LA-TRINITE' (Interpellanze).
PRESIDENTE:
Colleghi Consiglieri, gli oggetti nn. 14 e 15
sono abbinati, trattandosi di analogo oggetto; do pertanto lettura
delle due interpellanze:
INTERPELLANZA
Da un comunicato della Segreteria regionale FILT-CGIL risulta
che la Società ISAG di Gressoney-La-Trinité sta vivendo un momento
di particolari difficoltà, che si esplicano nel licenziamento di
numerosi dipendenti, nell'interruzione dell'approvvigionamento di
energia elettrica, nell'elevatissimo indebitamento.
Poiché la ISAG fa parte di un comprensorio sciistico di ampie
prospettive il cui utilizzo è di fondamentale importanza per
l'economia turistica della Valle di Gressoney, e poiché una
interruzione dell'attività della Società sarebbe estremamente
dannosa per la stessa immagine turistica della Regione;
il sottoscritto Consigliere regionale del P.S.I.
INTERPELLA
l'Assessore competente per conoscere:
1)
la fondatezza dei rilievi mossi dalla
FILT-CGIL;
2)
la reale situazione finanziaria e gestionale della
ISAG;
3)
il reale grado di efficienza degli
impianti;
4) le prospettive di sviluppo della ISAG anche in relazione alla
Monterosaski;
5) l'entità della partecipazione azionaria della regione al
capitale sociale della ISAG;
6) quali iniziative intende assumere la Regione onde ovviare
alle difficoltà della ISAG e incentivare lo sviluppo per il
miglioramento dell'offerta turistica della Valle di Gressoney.
PRESA VISIONE del comunicato stampa, che allego alla
presente, dell'organizzazione sindacale FILT-CGIL;
APPRESO dell'incresciosa situazione venutasi a creare per i
lavoratori della Società Funiviaria ISAG di Gressoney-La-Trinité
che, stando alle affermazioni della FILT-CGIL, stanno perdendo il
posto di lavoro;
CONSTATATA la partecipazione azionaria della Regione a detta
società,
INTERPELLA
la Giunta regionale per sapere:
1) se è a conoscenza della situazione esistente all'interno
della Società ISAG;
2) quali sono le cause che hanno portato alla formazione della
situazione debitoria denunciata dal comunicato stampa;
3) quali azioni intende intraprendere per salvaguardare i posti
di lavoro messi in pericolo.
PRESIDENTE:
Ha chiesto di parlare il Consigliere Nebbia;
ne ha facoltà.
NEBBIA - (PSI): Alle cose che sono sufficientemente indicate
nell'interpellanza, vorrei aggiungere alcune brevi
considerazioni.
La testata della Valle di Gressoney ha avuto in questi ultimi
anni uno sviluppo di carattere turistico notevole, dovuto alla
presenza di nuovi impianti sciistici ed al collegamento recente di
questi impianti con la Valle d'Ayas.
Le prospettive sono ancora più ampie perché si sta parlando, da
un lato, di collegare la Valle d'Ayas con la Valtournenche e,
dall'altro, attraverso altri impianti già esistenti, la Valle di
Gressoney con Alagna, in modo da creare un amplissimo comprensorio
che dovrebbe partire da Alagna e raggiungere Zermatt. Quindi,
quest'area del Cervino-Monte Rosa potrebbe essere uno dei grandi
vantaggi della regione nel campo dell'offerta turistica.
Ci sono state delle polemiche relativamente ad una società che è
collegata alle altre attraverso la Monterosaski e che
territorialmente rappresenta un anello importante di questo sistema
che dovrebbe essere razionalizzato, in quanto collega fra loro due
impianti per la stessa Gressoney-La-Trinité, quello che parte dalla
Trinité direttamente e quello che raggiunge il Colle della
Bettaforca. E' una società che potrebbe realizzare il collegamento
con Alagna con prospettive anche di sci estivo e quindi ampliare
ulteriormente l'offerta della zona sul ghiacciaio di Indre. E'
opportuno che questa società riesca ad operare e a modernizzare i
suoi impianti, che sono fra quelli più antieconomici per
dislivello, per lunghezza e per portata, del comprensorio: è una
società che deve riuscire a sviluppare questi progetti e risolvere
dei problemi di collegamento al piede con gli altri due comprensori
sciistici sempre di La Trinité.
Quello che vorrei sapere dall'Assessore, oltre a quanto
richiesto nell'interpellanza, è quali sono le prospettive di questo
grosso comprensorio sciistico e quali sono le operazioni o le
iniziative da assumere per fare in modo che la società
Monterosaski, che raccoglie le altre società, diventi in un certo
qual senso una holding che riesca a controllare ed indirizzare
tutte le altre società nella finalità di un'attività turistica
unitaria che può creare benessere nella zona.
PRESIDENTE:
Ha chiesto di parlare il Consigliere
Carlassare; ne ha facoltà.
CARLASSARE - (Dem. Prol. - Nuova Sin. ):
Questa vicenda
mi pare abbia assunto una notorietà abbastanza diffusa in seguito
ad una serie di articoli e polemiche che hanno coinvolto i titolari
della società stessa e le organizzazioni sindacali.
Il problema è stato sollevato da un'organizzazione sindacale che
ha inteso porre una serie di interrogativi, secondo me
particolarmente importanti, in quanto in modo diretto è interessata
l'Amministrazione regionale che - stando a quanto sostiene questa
organizzazione sindacale - ha una notevole partecipazione
azionaria.
A questo riguardo mi riconduco all'interrogazione fatta dal
Consigliere Nebbia che chiede di sapere qual è la reale presenza
dell'Amministrazione regionale all'interno di questa società.
In ogni caso si tratta di una società funiviaria abbastanza
importante, con circa 22-23 dipendenti, di cui una decina fissi e
gli altri stagionali, che vengono assunti con dei contratti a
termine che non mi paiono molto regolari: in questo senso
l'Amministrazione regionale - in quanto facente parte del Consiglio
di amministrazione - dovrebbe essere informata poiché il contratto
di assunzione a termine non precisa la data di fine rapporto di
lavoro, ma dà una definizione molto imprecisa "fine stagione", che
non so quanto sia regolare, prestandosi a delle interpretazioni
molto elastiche. Pare infatti che siano sorti dei problemi di
natura finanziaria piuttosto pesanti. Da quanto mi risulta non sono
ancora stati pagati gli stipendi relativi al mese di aprile, né
sono state regolate tutte le indennità di fine rapporto lavoro a
quei lavoratori che sono stati licenziati dopo la scadenza del
contratto a termine
Pesante è anche il discorso che riguarda l'ENEL, in quanto pare
che l'ENEL abbia piombato i contatori essendo questa società
insolvente. Sono fatti questi che lasciano perplessi, soprattutto
perché questa società è inserita nel più grosso comprensorio del
Monterosaski - come meglio di me ha illustrato il Consigliere
Nebbia che tende ad allargarsi alla Valtournenche ed a ricollegarsi
indirettamente con Zermatt e che potrebbe, pertanto, essere messo
in crisi dal cedimento di uno dei suoi anelli più importanti.
Quindi, domando alla Giunta se è in grado di dirci qual è la
reale situazione esistente all'interno di questa società, quali
sono le cause che hanno determinato questa crisi, tenuto presente
che società anche più piccole sono in condizioni finanziarie
abbastanza floride, e quali azioni intende intraprendere
l'Amministrazione regionale per salvaguardare l'occupazione dei
lavoratori dipendenti da una società che vede la regione stessa
presente come compartecipazione azionaria, indi come datore di
lavoro.
PRESIDENTE:
Ha chiesto di parlare l'Assessore al Turismo,
Urbanistica e Beni Culturali, Pollicini; ne ha facoltà.
POLLICINI - (DP):
Il caso I.S.A.G. è nato dal
licenziamento di tre lavoratori con contratto a termine, effettuato
verso la fine del mese di maggio, in seguito al quale c'è stato un
intervento sindacale che lo ha contestato ed ha convocato presso
l'Ufficio del Lavoro, in sede di conciliazione, l'Amministratore
delegato, che non si è presentato.
In base a questo c'è stato un comunicato della CGIL che si
stupisce che questa società non riesca ad avere una amministrazione
sana. Questa accusa di amministrazione non sana ha provocato nel
Consiglio di Amministrazione dell'ISAG una presa di posizione a
salvaguardia degli interessi della società stessa, tant'è vero che,
a detta degli amministratori, l'allarmistico comunicato stampa
della CGIL, dove si metteva in forse la sopravvivenza della
società, ha provocato di fatto il congelamento di due trattative,
una con la Banca Quintino Sella per un prestito di L. 100 milioni
ed un'altra con la Cassa di Risparmio di Pont-Saint-Martin per un
prestito di L. 120 milioni, proprio perché le banche si sono
allarmate per la notizia diffusa dalla CGIL.
In seguito a questa situazione, c'è stato un comunicato stampa
del Consiglio di amministrazione della ISAG ed una lettera della
ISAG stessa inviata al Segretario della FILT-CGIL dove si dice di
unire in allegato il comunicato stampa emesso dal Consiglio di
amministrazione della S.p.A. ISAG, che informava di tutte le azioni
legali intraprese per la salvaguardia del nome della società stessa
ed inoltre "il Consiglio di amministrazione ha poi pregato il
sottoscritto di comunicare alla S.V. che il Consiglio stesso è a
completa disposizione per un incontro dove si possano chiarire
tutti gli argomenti di indole finanziaria e di programmazione, al
fine di far constatare il lavoro fatto dalla società in questi
ultimi anni in favore dello sviluppo turistico della zona, con
conseguente maggiore impiego di lavoratori.
Tanto mi pregio pertanto di comunicarLe,
distinti saluti
Il Presidente della ISAG
Ennio Pedrini"
La situazione, quindi, oggi è questa.
Sul piano dei rilievi fatti dal sindacato, vi sono alcune
verità: è vero che sono stati licenziati tre operai, che però
avevano un contratto stagionale. Poiché la stagione sciistica non
si è chiusa, alla ISAG, il 25 aprile, ma il 15 maggio, di fatto la
stagionalità era prorogata di alcune settimane rispetto a quella
che potrebbe definirsi tradizionale. Alla fine di quella
stagionalità, i tre operai, trattenuti oltre gli altri - perché il
lavoro era concentrato, verso la fine di maggio, il sabato e la
domenica - sono stati licenziati come consentito dal tipo di
contratto stagionale, e cioè a tempo determinato.
E' vero anche che l'Amministratore delegato non si è presentato
alla convocazione in sede di conciliazione dell'Ufficio del Lavoro.
L'aspetto, che può aver provocato da parte del Consiglio di
amministrazione delle preoccupazioni, è che si è dilatata una
situazione, certo difficile, ma ancora sotto controllo.
Per quanto concerne poi la situazione finanziaria, prima di
considerare la situazione debitoria, guardiamo anche quali sono
stati gli investimenti in questi ultimi anni, cioè dal 1978 al
1981.
Sono stati fatti investimenti per un miliardo 705 milioni, di
cui un miliardo 200 milioni per la nuova seggiovia, poi, opere di
sbancamento piste per 50 milioni, trasporti per 20 milioni,
battipista per 190 milioni, sciovie per 105 milioni, cabine e linea
elettrica per 120 milioni. Il parco impianti della ISAG è
costituito da una telecabina, una seggiovia biposto e quattro
sciovie, la cui situazione è la seguente: la seggiovia è nuova,
quindi risponde al meglio a qualunque tipo di esigenza, le sciovie
sono già state aggiornate e quindi sono in buono stato, mentre la
telecabina presenta dei problemi funzionali e necessiterà di
aggiornamenti, per cui è previsto - sia pure in tempi non
brevissimi, ma certamente nei prossimi anni - un impegno
finanziario per sistemarla e renderla più efficiente.
Quali sono le prospettive di sviluppo della ISAG nell'ambito più
ampio dello sviluppo del Monterosaski? E' indubbio che il complesso
del Monterosaski è un grosso disegno che rappresenterà certamente
il più ampio "domaine skiable" esistente nella nostra regione.
Ricordiamo che la presenza della regione ha fatto sì che fosse
data precedenza al raccordo intervallivo fra la Val d'Ayas e la Val
di Gressoney già lo scorso anno, attraverso la seggiovia che
raggiunge il Colle della Bettaforca. Questo collegamento, che è
anche un fatto politico perché collega d'inverno la vallata
francofona e l'Alta Walser, rappresenta indubbiamente un'offerta
turistica di più ampi spazi, che un giorno potrà essere collegata
anche con la Valtournenche; ma già oggi dalla Valtournenche si può
andare a Zermatt sempre sulla neve, attraverso gli impianti di
risalita. Certo è molto più oneroso il collegamento fra la Val
d'Ayas e la Valtournenche.
Per quanto riguarda il collegamento con la Valsesia, c'è un
Comitato Tecnico delle due regioni che sta lavorando per fare delle
proposte concrete.
In questo quadro è inserita, certamente in maniera strategica,
la posizione della ISAG che con la seggiovia biposto è già arrivata
vicino alla Capanna Gnifetti, per cui c'è la prospettiva in futuro
dello sci estivo. Mi pare che già oggi con 20 minuti di cammino a
fine seggiovia si può andare a fare lo sci estivo. Quindi,
senz'altro, la punta più avanzata verso la Valsesia è rappresentata
dagli impianti della ISAG.
L'entità della partecipazione azionaria della regione nel
capitale sociale della ISAG, di importo pari a lire 904.388.000, è
rappresentata da una quota di lire 348.800.000, corrispondente al
38,5%. Perché la percentuale supera il tradizionale plafond del 35?
Lo scorso anno, anno in cui non c'era neve, la Giunta regionale ha
ritenuto di anticipare le sue quote azionarie, senza seguire la
prassi sinora seguita, di attendere cioè prima il versamento da
parte degli azionisti privati, proprio per venire incontro ad una
carenza notevole di liquidità dovuta ai mancati incassi per il
mancato innevamento. Ora, per poter riportare alla sua percentuale
del 35%, gli altri azionisti della ISAG devono versare ca. 100
milioni. Mi pare che in questo quadro occorra tenere presente
alcune situazioni: la prima è che c'è stato un notevole incremento
di questa società, che di fronte a 18.000 biglietti venduti nel
1977/78, per un incasso pari a L. 189 milioni, è passata
nell'ultimo inverno a L. 43.700 biglietti - 2 volte e mezzo
rispetto a quattro anni prima - e ad un incasso che ha superato i
500 milioni, nonostante alcune carenze, e cioè la mancanza di
parcheggi che impedisce, specialmente in certe ore di punta, la
possibilità di accesso agli impianti ad almeno 200/300 persone. Ma
questo è un discorso che andrà visto in prospettiva.
Quello che è certo è che gli impianti hanno ripreso a funzionare
da mercoledì 24 giugno u.s. ed è stato fatto fronte al debito nei
confronti dell'ENEL, per cui è stato ripristinato l'allacciamento
elettrico.
Anche sotto il profilo del personale si è provveduto, domenica
scorsa, a concedere ai dipendenti un ampio acconto rispetto alle
loro spettanze: si tratta, quindi, di una situazione che ha tutte
le premesse per tornare in futuro tranquilla.
Gli incassi, previsti per il periodo estivo - mi pare siano due
gli impianti che funzionano in estate - dovrebbero coprire le spese
e questo fino alla ripresa della stagione invernale che avverrà,
come di consueto, verso S. Ambrogio, all'inizio del mese di
dicembre.
Di fronte a questa situazione dobbiamo dire che esiste un
capitale di alcuni miliardi della società, rappresentato dagli
impianti e dalle stazioni, cioè dalla parte logistica della società
stessa.
Qual è la situazione debitoria?
Verso le banche vi è un debito di L. 403 milioni, verso il Medio
Credito un mutuo di L. 350 milioni e verso i debitori vari una
cifra di L. 479 milioni. Complessivamente la società è debitoria
per un miliardo 232 milioni, però, bisogna dire che a fronte di un
investimento di un miliardo 705 milioni, situazioni analoghe non
sono isolate; certo è una situazione che va tenuta sotto controllo,
ma le prospettive di sviluppo della società permangono tutte, anche
se adesso affronta un momento di difficoltà.
Qual è l'azione che intende intraprendere la regione?
Prima di tutto, controllare attentamente l'andamento della
società attraverso i suoi rappresentanti in seno al Consiglio di
amministrazione ed al Collegio sindacale; secondariamente, essere
presente nel verificare che vi sia una continuità di sviluppo nel
complesso del Monterosaski, che oggi prevede 5 società, per cui il
discorso è più ampio rispetto al problema di una singola società,
in quanto investe una struttura complessiva.
Mi auguro che si raggiunga l'obiettivo di unificare le società,
tanto più che oggi, nei confronti dell'utente, le società si
comportano come tale, in quanto c'è un biglietto unico che consente
di sciare sia in Valle di Gressoney sia in Val d'Ayas. Questo è già
un primo passo verso un'unificazione non solo del "domaine
skiable", che oggi già esiste, ma anche nei confronti di una
società di gestione.
E' auspicabile che attraverso questo grosso sviluppo che dovrà
assumere il Monterosaski si abbiano dei buoni risultati e si
possano sanare situazioni difficili e che attraverso alcune
stagioni più felici di quella dello scorso anno si possano trovare
i mezzi finanziari per equilibrare costi e ricavi e far fronte ai
debiti di investimento che sono stati fatti per sviluppare
l'impiantistica e, in ultima analisi, migliorare la situazione
complessiva dell'offerta turistica.
PRESIDENTE:
Ha chiesto di parlare il Consigliere Nebbia;
ne ha facoltà.
NEBBIA - (PSI):
Specie per prendere atto di quanto ha
detto l'Assessore e per raccomandare, ma forse la raccomandazione è
pleonastica dopo aver sentito le sue parole, un particolare
controllo della società ed anche l'inizio di attività ed iniziative
per il rilancio, o se non altro il miglioramento, delle
attrezzature e dei servizi.
PRESIDENTE:
Ha chiesto di parlare il Consigliere
Carlassare; ne ha facoltà.
CARLASSARE - (Dem. Prol. - Nuova Sin. ):
Prendo atto con piacere che sono stati saldati i debiti nei
confronti dell'ENEL e mi auguro che questo ampio acconto sullo
stipendio e sulla liquidazione sia rapidamente integrato con tutte
le spettanze dovute ai dipendenti.
Vorrei far presente all'Assessore e alla Giunta che hanno
particolari responsabilità, vista la partecipazione azionaria, che
uno dei presupposti per una corretta gestione e per il rilancio di
un'azienda qualsiasi è quello di avere tutti molto disponibili ad
assumersi le proprie responsabilità.
Dico questo perché si dice che non è stata ricevuta la lettera,
da parte dell'Amministratore delegato, convocato di fronte
all'Ufficio del Lavoro, per vedere di superare una certa situazione
ed io leggo da parte dell'Amministratore delegato, Dott. Piero
Caccia - Via Bellinzona, 3 - Busto Arsizio, in risposta alla
convocazione fattagli pervenire dall'organizzazione sindacale:
"La presente per comunicare che la sede sociale dell'ISAG S.p.A.
è a Gressoney-La-Trinité, luogo dove deve essere inviata ogni
corrispondenza."
Questo è sottrarsi alle proprie responsabilità, perché appena
inviata questa nuova convocazione, si scopre che questa società in
quel periodo era chiusa, per cui questa persona dice di non averla
ricevuta a Gressoney, ma a Busto Arsizio; non so se dal punto di
vista legale sia valido o meno, ma a me pare un cavillo
pretestuoso.
Sollecito l'Assessore e la Giunta a far presente ai
rappresentanti della regione nel Consiglio di amministrazione
dell'ISAG che questo comportamento da parte dell'Amministratore
delegato è scorretto sia nei confronti dei dipendenti sia nei
confronti dell'Amministrazione regionale che, in quanto tale, deve
difendere i diritti e gli interessi di tutta la popolazione
valdostana. Trovare simili pretesti non pone certo i presupposti
per il rilancio auspicato dall'Assessore.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK