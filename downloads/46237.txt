Consiglio Regionale della Valle d'Aosta - Oggetto del Consiglio n. 2697 del 25 luglio 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2697 del 25 luglio 2023 - Resoconto
OGGETTO N. 2697/XVI - Interpellanza: "Controlli sulla qualità
dei mezzi adibiti a servizio di trasporto pubblico locale e
soluzione di eventuali criticità".
Marguerettaz (Presidente) -
Punto n. 47 all'ordine del
giorno. La parola alla collega Foudraz per la presentazione.
Foudraz (LEGA VDA) -
Quest'iniziativa vuol far luce su
alcuni aspetti che riguardano i mezzi adibiti al servizio di
trasporto pubblico locale su gomma, considerato che sono pervenute
alcune segnalazioni che riguarderebbero gli stessi, poiché
risulterebbero danneggiati e non integri al loro interno, oltre che
ad una scarsa pulizia degli abitacoli.
Richiamata la legge regionale primo settembre 1997, la n. 29,
che prevede all'articolo 25, comma 1, lettera c), che la struttura
regionale competente in materia di trasporti provveda a controllare
la consistenza, la tipologia e la qualità del parco veicoli da
adibire al servizio di linea; constatato che l'Amministrazione
regionale ogni anno in bilancio impegna importi considerevoli per
l'appalto di cui stiamo parlando, per garantire quindi ai fruitori
un servizio di trasporto pubblico locale ottimale, si interpella
l'Assessore competente per conoscere in primo luogo se le
segnalazioni pervenute corrispondano al vero, con quale cadenza
vengono svolti i controlli di parte regionale previsti per legge e
quali azioni si intendano attuare e con quale tempistica al fine
dell'eventuale risoluzione della problematica qualora le
segnalazioni risultassero veritiere.
Presidente -
Per la risposta, la parola all'assessore
Bertschy.
Bertschy (AV-VdA Unie) -
Per venire alla prima questione,
intanto in premessa sottolineo come possiamo essere molto
soddisfatti del fatto che il livello di gioventù del parco rotabile
regionale sul TPL (Trasporto Pubblico Locale) è uno dei più bassi
in Italia: noi abbiamo autobus con 8,6 anni di anzianità media, in
confronto ai 10,4 anni di tante altre Regioni (sono dati del
2021).
Per quanto riguarda le segnalazioni, ad oggi danneggiamenti o
atti vandalici compiuti a bordo dei mezzi di servizio di trasporto
pubblico si sono verificati degli episodi sugli autobus al servizio
del polo scolastico di Villeneuve, ovvero le autolinee Aosta-Sarre
e Aosta-Aymavilles e sul collegamento sperimentale
Aosta/Pont-Saint-Martin notturno.
Nel primo caso, su segnalazione documentata dalla società
Arriva, gli uffici competenti hanno proceduto alle verifiche del
caso e a collaborare con l'Istituzione scolastica al fine di
sensibilizzare gli studenti delle scuole medie a tenere
comportamenti corretti e rispettosi delle persone.
Ogni anno viene fatta un'indagine sulla
customer
satisfaction
che viene appunto condotta presso l'utenza reale e
potenziale e questa indagine evidenzia risultati positivi in
termini di pulizia mezzi con un giudizio tendente ai nove
decimi.
Per quanto riguarda la seconda domanda, con quale cadenza
vengono svolti i controlli di parte regionale previsti per la
legge, posso assicurare che i controlli avvengono a campione oppure
su segnalazione puntuale.
Una volta l'anno le società di trasporto sono tenute alla
trasmissione alla Regione del rapporto annuale sui servizi nei
quali sono riepilogati anche gli
standard
minimi del
servizio, le caratteristiche dei mezzi. In aggiunta è prodotto
annualmente alla Regione il prospetto analitico della consistenza
del parco rotabile relativo ad ogni contratto, dettagliato di ogni
caratteristica prevista dai contratti di servizi, il riepilogo dei
sinistri e dei guasti.
Quali azioni si intendano attuare e con quale tempistica al fine
dell'eventuale risoluzione problematica qualora le segnalazioni
risultassero veritiere: intanto, ovviamente, se avessimo la
possibilità di fare maggiori controlli avendo personale a
disposizione lo faremmo, però è bene ricordare che noi abbiamo
ottanta linee e circa ottocento corse al giorno e, quindi, per
andare a verificare e controllare questa mole di lavoro
bisognerebbe avere adeguato personale a disposizione.
Detto questo, le segnalazioni e anche questo tipo di
interpellanza li accogliamo come uno stimolo per trovare modalità
sempre più attente di far sì che questi episodi, se ci sono,
vengano scoraggiati, che le segnalazioni siano puntuali anche da
parte dell'utenza. Una delle cose che chiederò è di anticipare, con
una cadenza ovviamente non più annuale ma quantomeno trimestrale,
tutti questi rapporti di servizio, così da avere più velocemente le
informazioni.
Per quanto riguarda l'ultima segnalazione che ha fatto nella
precedente comunicazione, nell'interpellanza, stiamo lavorando al
piano di comunicazione che potrebbe anche aiutarci in questa
direzione, perché un contatto con l'utenza per le segnalazioni è
fondamentale. In tal senso, contiamo per l'autunno di aver
riorganizzato anche questo piano e questo contatto con il
cittadino, per far sì che tutti questi aspetti possano essere
organizzati e governati anche con una buona collaborazione rispetto
all'utenza.
Presidente -
Per la replica, la parola alla collega
Foudraz.
Foudraz (LEGA VDA) -
Grazie, Assessore, per la risposta
puntuale.
Io comunque rimango perplessa sul fatto che nell'arco di questi
ultimi tre anni si siano effettuati controlli abbastanza puntuali
solo nell'annualità 2020, dove ricordo che comunque erano in vigore
delle limitazioni agli spostamenti per via delle norme anti Covid.
Nel 2020 erano stati effettuati ben quattordici controlli
complessivi, di cui dodici nel mese di maggio e i restanti due, uno
venne effettuato ad ottobre (peraltro questo controllo era stato
poi trasformato in un'indagine
on line
affinché fosse
raggiunto un numero ancora maggiore di utenti), un altro venne
effettuato nel mese di novembre. Preciso che i controlli sono stati
effettuati tutti in autostazione per verificare il conteggio dei
passeggeri ed il corretto impiego dei dispositivi individuali di
protezione, ma non le condizioni dei mezzi.
Nel 2021, ahimè, i controlli operati dall'Amministrazione
regionale che, ricordo, ha un obbligo normativo dettato dalla legge
regionale 29/1997, sono stati solo due: uno a gennaio e l'altro a
maggio.
Passiamo ora all'anno scorso: nel 2022, i controlli sono stati
un pochino più intensi nei mesi da aprile a maggio con due
controlli settimanali, per poi passare a soli successivi tre
controlli, suddivisi nell'arco degli ulteriori rimanenti mesi
dell'anno.
Veniamo ora ai giorni nostri: 2023 zero controlli. Ma cosa
vogliamo pretendere? Del resto il 2023 è iniziato solo da sette
mesi, ci sono ancora cinque mesi davanti!
Le segnalazioni che avevo ricevuto non lasciavano alcun dubbio
sulla veridicità o meno delle stesse e le foto purtroppo parlavano
da sole: pulsanti per prenotare la fermata divelti con fili
elettrici scoperti... e mi spiace dirlo, ma non erano le tratte da
lei citate e non i bus utilizzati per il trasporto degli
studenti.
Io posso anche capire le giustificazioni sulla carenza di
personale che sarebbe addetto ai controlli ma, come avevo già fatto
presente in aula in occasione di altre iniziative che non
riguardavano nello specifico l'oggetto che stiamo trattando ora,
avevo evidenziato quello che dovrebbe essere anche il compito della
politica, cioè quello di garantire che gli apparati amministrativi
della Regione funzionino, e adoperarsi affinché la macchina
amministrativa proceda in maniera ottimale.
Quello che però non si può tollerare è che i mezzi non abbiano
nemmeno l'adeguata pulizia: non si è imparato niente dalla
pandemia.
A parte gli ultimi nuovi mezzi acquistati, su cui ho viaggiato
per verificare la situazione, ossia mezzi che stanno circolando da
pochi mesi e che sono in condizioni ottimali e nei quali anche la
pulizia è adeguata, io le consiglierei, Assessore, di fare un
piccolo giretto sugli altri autobus per verificare con i propri
occhi quello che le sto dicendo.
È vero che i cittadini non pagano un prezzo esoso per spostarsi,
anche se questa è una considerazione del tutto relativa perché
dipende da quante volte al giorno si usufruisce del trasporto
pubblico, ma comunque io credo che, pagando, i cittadini dovrebbero
avere un servizio che sia adeguato in tutte le sue parti, pulizia
compresa.
Dalle ore 18:38 riassume la Presidenza il presidente
Bertin.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK