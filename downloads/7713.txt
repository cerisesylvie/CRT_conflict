Consiglio Regionale della Valle d'Aosta - Oggetto del Consiglio n. 2093 del 25 giugno 1986 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2093 del 25 giugno 1986 - Resoconto
OGGETTO N. 2093/VIII - MANCATO INIZIO DELL'ATTIVITÀ
INDUSTRIALE ALLA COINCA DI VERRES. (Interrogazione).
PRESIDENTE:
Do lettura dell'interrogazione presentata dal
Consigliere Baldassarre:
INTERROGAZIONE
La Multibox è l'ultimo "capolavoro" in ordine cronologico
della politica industriale di questa maggioranza "capace" di
investire i soldi dei contribuenti valdostani in imprese
fallimentari.
Alla COINCA di Verrès sono stati erogati, in diverse forme,
circa 14 miliardi senza un minimo segnale di attività.
Per questo motivo il sottoscritto Consigliere
regionale
Interroga
l'Assessore all'Industria, Commercio, Artigianato e Trasporti
per sapere:
a)
che fine ha fatto questo oggetto misterioso della
COINCA;
b)
se non teme la possibilità che si verifichi la
stessa situazione della MULTIBOX, della ALLUVER, della MAXEL, ecc,
ecc.
PRESIDENTE:
Ha chiesto di parlare l'Assessore ai Lavori
Pubblici Fosson, ne ha facoltà.
FOSSON (D.C.):
Risponderò al Consigliere Baldassarre per
quanto riguarda le opere che sono in esecuzione a Verrès nello
stabilimento COINCA.
È noto che la convenzione approvata nel 1983 prevede che la
Regione debba fornire alla COINCA, oltre all'edificio, ai capannoni
ed alle opere dello stabilimento, anche tutte le infrastrutture
necessarie alla produzione del caffé torrefatto. Voglio rassicurare
il Consigliere sul fatto che l'oggetto misterioso, così come lui lo
definisce, della COINCA, non ha fatto nessuna fine strana: i lavori
sono in corso, saranno completati per l'inizio dell'autunno ed a
quell'epoca potrà partire l'attività industriale.
Do un quadro che d'altra parte dovrebbe già essere noto al
Consigliere Baldassarre, delle spese eseguite o previste per il
completamento delle opere:
- per opere edili: 4 miliardi 611 milioni 500 mila;
- per impianti elettrici, impianti di rilevazione antincendio,
antintrusione, controllo uscite: 1 miliardo 231 milioni 200
mila;
- per l'impianto idro-termo-sanitario e antincendio: 337 milioni
87 mila 500;
- per l'impianto di torrefazione: 2 miliardi 840 milioni;
per una somma arrotondata di 9 miliardi 200 milioni.
Sul fatto dei ritardi rispetto alla previsione dell'inizio
dell'attività industriale, ripeto quanto già detto in occasione di
altre discussioni in questo Consiglio: nel corso dei lavori, da
parte della COINCA e dei suoi Amministratori si è ritenuto di dover
ampliare la disponibilità di macchinari per entrare in ulteriori
settori di mercato e per potenziare la capacità operativa dello
stabilimento. A questo abbiamo dovuto far fronte proprio in virtù
della convenzione stipulata con la COINCA, che prevede che la
Regione debba fornire completamente tutte le attrezzature e tutte
le necessità della COINCA; questo ha comportato dei ritardi,
proprio per l'adeguamento da parte dei tecnici dell'Assessorato ai
Lavori Pubblici del progetto in funzione delle ulteriori richieste
dell'azienda.
Questo è quanto intendevo dire molto sinteticamente per quanto
riguarda l'attività industriale dello stabilimento che dovrà
nascere e per quanto riguarda il lavoro svolto dall'Assessorato ai
Lavori Pubblici a Verrès nel settore dell'attività industriale
della COINCA.
PRESIDENTE:
Ha chiesto di parlare il Consigliere
Baldassarre, ne ha facoltà.
BALDASSARRE (P.S.D.I.):
Sono rimasto sorpreso che a
rispondere ad una interrogazione che riguardava lo stabilimento
della COINCA, quindi l'insediamento in Valle d'Aosta di questa che
ho definito "un oggetto misterioso", sia stato l'Assessore
Fosson.
Evidentemente l'Assessore Lanivi non ha argomentazioni per poter
giustificare il ritardo. Pertanto non sono soddisfatto della
risposta: non di quello che ha detto l'Assessore Fosson, ma per
quello che forse avrebbe dovuto dire l'Assessore Lanivi.
Cominciamo da un fatto importante quale ad esempio il balletto
delle responsabilità che si sta svolgendo in questa vicenda della
COINCA. L'Amministratore dell'azienda dichiara in una
conferenza-stampa, in seguito anche all'interrogazione, che la
colpa del ritardo (un ritardo non di un mese o due, ma di quasi due
anni e mezzo) dell'insediamento prefissato dalla convenzione è
della Giunta regionale e che, anzi, egli è in attesa che la Regione
metta a disposizione i locali.
L'Assessore Lanivi, in occasione dell'incontro con i Sindacati,
ha scaricato la patata bollente sull'Assessore ai Lavori Pubblici
Fosson, affermando che (leggo testualmente) "il completamento della
costruzione riguarda tale dicastero e non il suo Assessorato".
Ecco quello che prima definivo il balletto fra Fico, Fosson e
Lanivi, mentre gli operai sono in attesa da oltre tre anni e
sperano che qualcosa avvenga. Tuttavia qui bisogna portare un altro
elemento importante: sembra che questa COINCA sia già decotta, e mi
assumo la responsabilità di quello che dico e posso dimostrare
anche perchè è decotta questa azienda che arriverà in Valle, quanto
arriverà.
Forse da parte della COINCA esiste anche una ragione pratica:
dovendo occupare nuovo mercato, aveva chiesto nuovi stabilimenti
per effettuare una ricerca di nuovi sbocchi, ma dal 1984 al 1986
questo mercato è stato occupato da altre imprese del genere, per
cui la COINCA ha perso anche le quote di mercato necessarie per
quello sviluppo che essa intendeva avere con il novo stabilimento.
Non solo, questa famosa COINCA che importa solo il 3% del caffé, in
Italia è in una situazione preoccupante, per cui quando arriverà in
Valle ci troveremo davanti ad un caso grave. Si prevede che la
COINCA arrivi in Valle d'Aosta verso ottobre-novembre e
chiederebbe, per trasferirsi da noi, oltre sei miliardi sotto forma
di finanziamento. Quindi ci sono due punti importanti da valutare:
una impresa che sembra già decotta e una richiesta di finanziamento
di 6,5 miliardi oltre agli 8-9 miliardi che sotto diverse forme
sono già stati erogati alla COINCA.
L'invito che faccio all'Assessore Lanivi è quello di
preoccuparsi di questa situazione, in quanto ci troviamo di fronte
ad un fattore negativo; la COINCA rimarrà probabilmente un oggetto
misterioso a spese della Comunità valdostana.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK