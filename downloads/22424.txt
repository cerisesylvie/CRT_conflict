Consiglio Regionale della Valle d'Aosta - Oggetto del Consiglio n. 2024 del 21 giugno 2006 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Ordinamento degli uffici e del personale
DEMANIO E PATRIMONIO REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2024 del 21 giugno 2006 - Resoconto
OGGETTO N. 2024/XII - Studio di fattibilità di un nuovo palazzo
sede dell'Amministrazione regionale. (Ritiro di mozione)
Mozione
Tenuto conto dell'aumento delle competenze che dagli anni
'60, in cui fu costruito l'attuale Palazzo regionale, ad oggi sono
venute in capo alla Regione e della conseguente moltiplicazione
degli uffici della nostra Amministrazione regionale;
Preso atto del profondo disagio degli utenti e dei
dipendenti, nonché del grave appesantimento dei costi ordinari di
gestione causato dalla dispersione degli uffici regionali in tutto
il territorio della Città di Aosta e di numerosi Comuni della
Plaine;
Considerato che nei prossimi anni tale tendenza non potrà che
aumentare e pertanto occorre una pianificazione di lungo periodo
per trovare soluzioni adeguate a contrastare tale fenomeno e a dare
alla Valle d'Aosta un edificio di prestigio all'altezza delle
aspettative della popolazione;
Impegna
la Giunta regionale
1) predisporre un censimento di tutti gli uffici regionali
attualmente attivi, comprensivi della localizzazione, della loro
eventuale apertura al pubblico, del numero dei dipendenti che vi
lavorano, dell'essere di proprietà o in affitto e a quale canone,
nonché della loro accessibilità ai disabili;
2) di predisporre uno studio di prospettiva che determini le
necessità che potranno configurarsi nel prossimo decennio;
3) a inserire nel prossimo bilancio triennale 2007/2009 un
fondo globale per la realizzazione di uno studio di fattibilità e
della progettazione esecutiva di un nuovo Palazzo regionale,
moderno, informatizzato, inserito, in accordo con la città di
Aosta, nei pressi dei nodi di trasporto al fine di consentire,
oltre alla massima funzionalità, anche la massima
accessibilità.
F.to: Sandri
Presidente - La parola al Consigliere Sandri.
Sandri (GV-DS-PSE) - Quello che ci interessava di più mettere in
evidenza con questa mozione è il senso di inefficienza e di
inefficacia che hanno i cittadini quando si trovano di fronte
all'Amministrazione regionale, non a una sede. Quando è stato fatto
tale palazzo, in cui attualmente operiamo in sostituzione del
vecchio Ospedale Mauriziano, questa era la sede di tutta
l'Amministrazione regionale; i tempi sono cambiati, adesso abbiamo
una quantità di sedi diffuse sul territorio e spesso difficili da
identificare per i cittadini che ci si devono recare, soprattutto
si ha la sensazione di un appesantimento della macchina
burocratica, perché tutte queste cose possono dare l'impressione di
un aumento di costi nei collegamenti o per affittare delle unità
immobiliari non a disposizione dell'Amministrazione regionale.
Il secondo punto fondamentale è che porsi tale problema non è
solo porsi un problema di riorganizzazione dell'Amministrazione
regionale, ma anche quello simbolico di trovare una soluzione che
riproponga l'immagine dell'Amministrazione regionale in termini
forti e in termini compatti. Da questo punto di vista, non si può
dimenticare che questo non può che essere articolato con la
situazione del piano urbanistico della città di Aosta e con il
futuro sviluppo della città che, essendo capoluogo, ovviamente è la
sede obbligata del Palazzo dell'Amministrazione regionale. Pensare
in futuro a un'unica sede non credo sia possibile, ma penso si
possa fare uno sforzo per ridurre l'impatto di questa dispersione
in cui oggi viviamo, faccio solo un piccolo esempio: credo che gli
Assessori che sono in questo momento seduti sui banchi del Governo
operino in 6 palazzi diversi, 6 sedi diverse; questa è la
testimonianza che qualcosa è uscito dal controllo, quindi c'è
bisogno di una ripresa forte da tale punto di vista.
Vi è poi un'ulteriore necessità per cui abbiamo presentato la
mozione: quella di capire l'indirizzo che si vuole prendere...
farci una discussione sopra, perché è chiaro che, oltre ad avere
dei rapporti con l'immagine dell'Amministrazione regionale, la
situazione urbanistica della città di Aosta, ha anche una
fondamentale connessione con il sistema dei trasporti. Non è
possibile pensare che nelle prossime settimane andremo a discutere
di un piano del rilancio della ferrovia senza capire che ruolo può
svolgere l'Amministrazione in questo senso. Credo che in futuro per
esempio un accentramento di strutture e di uffici intorno all'asse
ferroviario consentirebbe a molti di poter utilizzare la ferrovia
per recarsi all'Amministrazione regionale per servizio o per
lavoro, piuttosto che arrivarci con l'autovettura. In tale senso
questa è una prima iniziativa per mettere a punto tale tema su cui
ci farebbe piacere capire l'opinione degli altri gruppi
politici.
Presidente - La parola al Consigliere Tibaldi.
Tibaldi (CdL) - La crescita abnorme della pubblica
amministrazione, in particolare quella regionale, ha portato ad una
proliferazione di uffici e di dipendenti che in Valle d'Aosta è di
tutto rispetto. Ne parliamo ogni volta quando si discute di
bilancio regionale, l'aumento di spese correnti è in crescita
continua e naturalmente un minimo di razionalizzazione non guasta a
livello di Regione. Il censimento degli uffici regionali
ufficialmente attivi e la loro localizzazione può essere anche
condivisibile, anche perché sapere dove sono dislocati i vari
uffici, le unità di organico operative ed intraprendere uno studio
di prospettiva che stabilisca quali sono le esigenze per la
pubblica Amministrazione regionale nel prossimo decennio sono
ipotesi condivisibili.
Abbiamo qualche difficoltà a comprendere il terzo punto, ovvero
di allocare in un'unica struttura centralizzata tutti gli uffici
della Regione. Questa è una concezione piuttosto centralistica:
creare un nuovo palazzo regionale, moderno, informatizzato,
inserito nel contesto urbano ci sembra un'idea suggestiva, ma
difficilmente condivisibile. Possiamo dire che c'è un parallelismo
che può essere creato con il nuovo ospedale: volete un nuovo
ospedale, volete un nuovo palazzo regionale, volete rivoluzionare
tutto il contesto urbano forse più per un'ideologia di cui siete
portatori che non per un riassetto urbanistico o anche
amministrativo, come in questo caso, di cui si sente la necessità,
ma non in questi termini. Siamo anche disponibili a votare la
mozione, ma a condizione che venga abrogato il punto n. 3. Ci sta
bene che la Giunta regionale faccia un censimento accurato, che
predisponga uno studio di prospettiva sulla base delle esigenze
attuali e future, temporizzate nell'arco di un decennio; non ci sta
bene che venga già definita una soluzione in senso aprioristico da
parte vostra, ovvero la soluzione di centralizzare tutto ad Aosta.
Il territorio valdostano è orograficamente accidentato, la
popolazione si disperde in diversi comuni e in diverse aree della
regione, perché deve essere tutto accentrato in Aosta? Perché tale
polo urbano deve diventare esagerato rispetto al resto del
territorio, che invece si sta spopolando? Questo non significa
ipotizzare di voler localizzare nelle valli laterali degli
Assessorati e degli uffici importanti della pubblica
amministrazione, ma il fatto di decentrare i vari uffici e i vari
Assessorati in zone differenti rispetto ad un ipotetico centro
aostano è tutt'altro che da ripudiare! Collega Sandri, la sua
pensata può essere anche originale e suggestiva limitatamente ai
primi due punti. Ci permettiamo di presentare un emendamento
abrogativo del terzo punto e in tal caso potremmo anche votare
favorevolmente la mozione, differentemente non la votiamo.
Presidente - È stato presentato un emendamento da parte del
gruppo "CdL"; ne do lettura:
Emendamento
Abrogare il punto n. 3 della parte impegnativa.
La parola all'Assessore al bilancio, finanze, programmazione e
partecipazioni regionali, Marguerettaz.
Marguerettaz (UV) - Non voglio inserirmi in un dibattito fra i
Consiglieri Sandri e Tibaldi, ma credo possa essere utile per la
discussione darvi alcune informazioni. Innanzitutto, rispetto alla
mozione e alla filosofia di fondo, a nome del Governo regionale
rappresento una completa condivisione rispetto a queste tematiche.
Condivisione che è stata tradotta in obiettivi dirigenziali già nel
2005, ovvero la Direzione sicurezza e logistica ha avuto come
obiettivo dirigenziale il seguente obiettivo: individuazione e
definizione, in collaborazione con il Servizio patrimonio
immobiliare, previa analisi di fattibilità, di una soluzione a
medio e lungo termine dei problemi di carattere logistico delle
sedi di lavoro dell'Amministrazione regionale. La soluzione dovrà
definire interventi di carattere patrimoniale, urbanistico,
architettonico da porre in atto. Con questo voglio dire che abbiamo
un documento, che è stato predisposto per la fine del 2005, dove
abbiamo già quanto chiesto nella mozione. In tale documento - direi
che è fatto discretamente bene - vi sono delle piantine della città
di Aosta sulle quali sono indicati gli immobili occupati
dall'Amministrazione regionale, vi è l'individuazione del numero
delle persone che occupano questi stabili e del titolo di
occupazione, ovvero proprietà, piuttosto che locazione e, in caso
di locazione, del canone annuo.
Rispetto a questo argomento ed essendo che i primi due punti
hanno una definizione all'interno di un documento, se il proponente
è d'accordo, farei predisporre delle copie di tale documento che è
stato trasmesso e discusso in Giunta, copie da far avere sia al
firmatario della mozione, sia alla Commissione competente, in modo
da poter avviare una discussione che ha un interesse generale ed è
una discussione che potrebbe dare dei risultati, perché viene fatta
sulla base di documenti molto precisi. Rispetto alle soluzioni,
credo - ma questa era la prima analisi fatta dalla Giunta - che la
costruzione di un immobile capace di ospitare tutta
l'Amministrazione regionale sia un'ipotesi non completamente
condivisibile, nel senso che, da un lato, sicuramente sarebbe una
struttura con una serie di economie e di vantaggi, ma, dall'altro,
avrebbe una serie di controindicazioni dal punto di vista
urbanistico e di flussi che porterebbero ad uno stravolgimento
della nostra realtà.
Nelle prime discussioni - ma, ripeto, non c'è stata una
definizione - vi è la possibilità di trovare un "mix" fra la
concentrazione in aree tematiche di funzioni regionali e per contro
l'alienazione di alcuni stabili, che a quel punto non verrebbero
più utilizzati per lo svolgimento di attività istituzionali.
L'argomento è aperto, è un documento che credo possa essere
condiviso, quindi se il collega Sandri o il Consiglio ha la
gentilezza di verificare la bontà di questa proposta, il Governo è
disponibile ad un confronto sulla base dei documenti prodotti in
Commissione, al fine di meglio individuare la strada per dare una
razionalizzazione alla logistica dell'Amministrazione
regionale.
Presidente - La parola al Consigliere Sandri.
Sandri (GV-DS-PSE) - Sono contento innanzitutto di prendere atto
del buon lavoro fatto dalla Giunta, nel senso che questo materiale
è già stato predisposto quasi "per filo e per segno", salvo per
quanto riguarda l'accessibilità dei disabili...
(interruzione dell'Assessore Marguerettaz, fuori
microfono)
... questo mi dispiace un po', però è un altro di quei punti sui
quali dobbiamo mantenere un'alta attenzione... questo è un fatto
estremamente positivo, anche perché consente nei prossimi mesi di
poter fare una riflessione sul futuro, partendo però da dei dati
condivisi e apprezzabili per la loro precisione e per la loro
analitica determinazione.
Apprezzo anche l'intervento del collega Tibaldi, perché non solo
condivide questa raccolta di dati, ma ritiene importante una
discussione in Consiglio sul che fare dopo. Per la prima volta in
questi mesi vengo "tirato per le orecchie", perché accusato di
essere troppo di Destra da un Consigliere di Destra, nel senso che
valorizzare una capitale come è Aosta... il centralismo è un tipico
concetto di Destra, se anche da Destra mi si "tirano le orecchie"
per essere più federalista, nessun problema, mettiamoci insieme a
trovare soluzioni per far "andare insieme" due concetti importanti.
Sono d'accordo con il Consigliere Tibaldi: è importante che vi sia
un ruolo simbolico che comporti un accentramento nella città di
Aosta, capoluogo di questa Regione fino a prova contraria e fino a
disgregazione di tutti gli uffici su tutto il territorio regionale;
dall'altra parte però è importante che il servizio sia il più
vicino possibile sia per il cittadino che lavora
nell'Amministrazione regionale, sia per il cittadino che vi deve
accedere per utilizzarne i servizi. Sul futuro... sono
assolutamente d'accordo a capire cosa si deve fare, cercando di
discuterne tutti assieme, però sulla base di due concetti: trovo
difficile che si metta in discussione la necessità di modernizzare
le strutture immobiliari dell'Amministrazione regionale,
informatizzarle "ab initio", cioè dal momento in cui concepisci le
strutture... e ci vuole anche qualcosa di concentrato, non dico
debba essere un'unica struttura, ma una struttura in cui vi sia
l'asse portante dell'Amministrazione regionale e che questa non si
possa inserire urbanisticamente in Aosta... dico va bene che ognuno
"deve tirare l'acqua al suo mulino", ma di certo non possiamo farla
a Saint-Rhémy-en-Bosses o a Moron di Saint-Vincent! Bisognerà farla
ad Aosta e, per quanto possibile, in una zona che sia dal punto di
vista urbanistico la più intelligente possibile. In questo senso
raccolgo con molto piacere anche l'ultima battuta dell'Assessore
quando dice che questo è un problema di logistica, quando nei
prossimi mesi potremo discutere di tali temi in Commissione
occorrerà cercare di usare del buon senso e non dell'ideologia. In
questo senso accolgo il suggerimento del gruppo "La Casa delle
Libertà" di non ideologizzarsi su tale tema e di cercare insieme
una soluzione comune, sarebbe un bel regalo a tutta la popolazione
della Valle d'Aosta; per questo ritiro la mozione.
Presidente - La mozione è ritirata.
Il Consiglio prende atto.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK