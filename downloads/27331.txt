Consiglio Regionale della Valle d'Aosta - Oggetto del Consiglio n. 187 del 22 luglio 1971 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
(Nessuna classificazione presente)
Precedente
Successivo
Trascrizione informale del dibattito dell'aula
Oggetto del Consiglio n. 187 del 22 luglio 1971 - Resoconto
OGGETTO N. 187/71 - Disegno di legge regionale concernente:
"Concessione di contributo regionale per la ripresa e lo sviluppo
di attività industriali nella zona di Verrès".
Montesano (P.S.D.I.)
- Prima di dare la parola al
Presidente della Giunta, io comunico al Consiglio che esiste il
parere favorevole della Commissione Affari Generali.
Dujany
(D.P.)
- Il Consiglio regionale ebbe già
occasione, in precedenti riunioni, di discutere questo problema
concernente la ripresa e lo sviluppo di attività industriali nella
zona di Verrès. Attività che si concretizzano in un accordo
avvenuto fra la Società Cogne e la Società Brambilla, per cui la
Società Cogne avrebbe deciso l'acquisto di tutta la superficie
destinata attualmente ad una attività industriale da parte della
Brambilla e la relativa centrale elettrica, per un importo di 700
milioni, e la installazione della SADEA in detta località, su
richiesta del Consiglio regionale e delle organizzazioni sindacali,
tenuto conto della quantità di disoccupazioni esistenti, del
pendolarismo esistente e della crisi che si sta delineando a causa
di difficoltà delle altre industrie.
Si tratta oggi di approvare, da parte del Consiglio regionale,
la legge formale che recepisce il contenuto dell'ordine del giorno
del Consiglio regionale approvato a suo tempo, per cui la Regione
darebbe un contributo straordinario di 350 milioni alla Società
SADEA, distribuito in 5 anni, a condizione che questa venga
collocata nella zona di Verrès e a condizione che la Società Cogne
presenti all'Amministrazione regionale un progetto delle
realizzazioni che intende eseguire e del tipo di industria che
intende installare in detta zona.
Questo è il contenuto della delibera. E' stato necessario
presentare questo atto in questa forma formale, sotto forma di
legge in quanto la Società Cogne aveva avanzato alcune difficoltà
nell'accettare la volontà espressa dal Consiglio regionale senza un
progetto di legge in quanto riteneva di non avere garanzie
sufficienti dell'intervento regionale e soprattutto erano emerse
delle difficoltà nel suo interno, per cui noi abbiamo ritenuto,
oggi, di presentare al Consiglio questo progetto di legge che
consiste, che è nello spirito dell'ordine del giorno approvato a
suo tempo dal Consiglio regionale.
Fosson
(U.V.)
- Noi concordiamo senz'altro nella
questione della legge, anche per le ragioni che sono state spiegate
dal Presidente della Giunta. Quindi, la richiesta della Società
Cogne di avere questo atto formale è anche spiegabile. Io ho solo,
vorrei solo far presente al Consiglio alcune cose sull'articolo 2,
cioè, il Consiglio, ad un certo momento, ha votato un ordine del
giorno a questo proposito chiarendo molto bene quale era il suo
concetto e a che cosa subordinava il suo intervento: cioè la scelta
della località per creare questa nuova azienda; quale tipo di
lavorazione chiedeva - voleva sapere prima di versare il suo
contributo quale tipo di lavorazione venga svolto, quale
occupazione questo nuovo stabilimento dà per la manodopera
disoccupata, eventualmente libera della zona e quindi, nell'ordine
del giorno eravamo entrati in alcuni particolari.
Ora, io mi rendo conto che forse certe cose che noi abbiamo
messo nell'ordine del giorno non possano essere trasferite
completamente, così, nella legge che stiamo approvando. Però vorrei
richiamare l'attenzione del Consiglio - siccome qui all'art. 2
diciamo: "... subordinatamente all'attuazione, da parte della
Società Nazionale SADEA o Società collegata, del programma di
sviluppo industriale nella zona di Verrès concordato tra la Regione
e la Società Nazionale Cogne" - questo, noi, lo lasciamo indefinito
qui nella legge. Però bisognerebbe, ad un certo momento, che... noi
possiamo e siamo disposti ad approvare questa legge a condizione
che tutte quelle precisazioni che abbiamo messo nell'ordine del
giorno siano tenute presenti per arrivare a concordare tra Regione
e Società Nazionale Cogne, cioè, forse è un eccesso di prudenza in
questo momento, ma non vorrei che, ad un certo momento, si dicesse:
va bene, dobbiamo concordare quello che dobbiamo fare. Voi avete
fatto la legge, dobbiamo concordare.
Ma non più su dei punti precisi. Ora, quando noi abbiamo votato
l'ordine del giorno invece abbiamo detto noi alcune cose, cioè
volevamo sapere alcune cose che ritengo le dobbiamo ancora sapere
prima di fare il finanziamento. Quindi, d'accordo l'atto formale
perché la Società possa dire: il Consiglio non è che ad un certo
momento receda da questa volontà perché ha una legge, ma non vorrei
che proprio su questo punto nascessero poi dei conflitti e, invece
di semplificare le cose, desse degli appigli per fare delle lunghe
discussioni che sarebbero certamente dannose e non a vantaggio di
quello che noi vogliamo ottenere con questo finanziamento e che è
in definitiva la soluzione di un problema nella zona di Verrès per
occupare della manodopera che è libera localmente ed eventualmente
incrementare questa occupazione della manodopera e non un semplice
spostamento di manodopera da Aosta a Verrès. Una cosa o un'altra,
come potrebbe, ad un certo momento.
È per questa ragione che vorrei porre un po' il problema.
Capisco che forse è difficile di dirlo in una legge, ma
bisognerebbe trovare una questione di appiglio, con quell'altro
documento dove noi siamo stati molto più chiari su questo
punto.
Manganoni
(P.C.I.)
- Io non voglio ripetere quanto
ha detto Fosson su cui sono d'accordo. Sono anche d'accordo sulla
necessità di impegnare la Regione con una legge regionale, però c'è
sempre questo problema: questo piano della Cogne? Il piano della
Cogne, non abbiamo ancora visto niente no?
Quindi bisognerà, non so io, che al più presto la Cogne consegni
alla Giunta questo piano e che venga visto anche dal Consiglio. E
quindi degli impegni anche non solo in fatto di tipo di
lavorazione, di quantità di posti lavoro e anche nei tempi,
particolarmente i tempi.
Poi, in questi giorni, mi hanno fatto vedere una lettera che la
Brambilla ha inviato a diverse organizzazioni, mi pare anche alla
Regione, una lettera un po' brusca, diciamo, che minacciava di
rompere tutto se non si versavano i fondi, ecc.
Cioè io vorrei sapere se si è risposto a questa lettera. Se la
Brambilla, effettivamente, ha intenzione di mantenere questi
propositi espressi nella lettera, che sono preoccupanti, e quindi
se la Regione è intervenuta, cioè quale seguito ha avuto questa
lettera.
Poi volevo solo ribadire quanto detto in un precedente
Consiglio. Bisognerà che noi ci accertiamo - ed abbiamo la garanzia
della Cogne - che non si spostino gli operai da Aosta a Verrès.
Perché se noi creiamo dei pendolari da Aosta a Verrès e allora è
tanto da lasciare ad Aosta impianti e macchinari e i pendolari
vengono da Verrès a Aosta, cioè non cambieremmo niente.
Noi comprendiamo che per l'avviamento ci vorrà un certo numero
di operai specializzati che si rechi laggiù. Possiamo anche
comprendere che i tecnici, dirigenti, ecc. debbano andare da Aosta,
però entro dei limiti, cioè che non si prendano le macchine ad
Aosta, le si portino a Verrès e si dica agli operai di Aosta,
adesso andate a lavorare a Verrès.
Perché allora noi non solo non risolveremmo niente, ma ne
creeremmo altri ancora più gravi. Ecco è questa un po' la
rassicurazione che vorremmo avere dalla Giunta.
Pollicini (D.P.)
- Mi pare però che le preoccupazioni
espresse e dal Consigliere Fosson e dal Consigliere Manganoni siano
superflue in quanto qui, al terzo capoverso dell'art. 2, si dice
che questo contributo è subordinato all'attuazione da parte della
Società Nazionale Cogne di un programma di sviluppo concordato fra
la Regione e la Cogne stessa.
Ora, questo programma di sviluppo concordato, evidentemente
dovrà tenere conto dell'ordine del giorno votato all'unanimità dal
Consiglio a proposito appunto di ciò che noi riteniamo dover
garantire al personale disoccupato nella bassa Valle in modo che
avvenga veramente nello spirito che il Consiglio voterà per dare
questo contributo alla Cogne per installare lo stabilimento nella
zona di Verrès. Quindi, io ritengo che sia compreso, proprio perché
parla di subordinazione di questo contributo all'accordo tra la
Regione e la Cogne. Accordo che deve tener conto dell'ordine del
giorno di cui hanno fatto cenno precedentemente.
Tonino (P.S.I.U.P)
- Non essendoci state altre vie
d'uscita e di fronte ad una grave crisi, di fronte ad una grave
disoccupazione che investe tutta la bassa valle, ritengo che questo
atto di buona volontà da parte della Regione, nei confronti di una
azienda a partecipazione statale, ma che ha per fine però la
salvaguardia del posto di lavoro della popolazione interessata, sia
giusto il nostro intervento.
Tenendo però ben presente che la Regione, nei confronti della
Nazionale Cogne, dovrà avere, naturalmente, come dice anche il
comunicato, delle voci in capitolo sia negli investimenti che
dovranno essere fatti, sia successivamente con dei rapporti di
cordialità se vogliamo, purché siano rapporti che servano a
garantire, in Valle d'Aosta, un posto di lavoro sicuro a tutti e la
dignità dell'operaio nell'interno del complesso.
Quindi voce in capitolo della Regione nei confronti delle scelte
della Società Nazionale Cogne e a tutti gli altri effetti.
Detto questo, io sono d'accordo sul provvedimento che ci viene
presentato. Vorrei, però, così, riallacciandomi a quanto ha detto
Fosson prima e a quanto ha detto Manganoni, anche perché nella
bassa Valle circolano insistenti le voci che la manodopera per la
SADEA verrebbe trasportata dallo stabilimento di Aosta in quello
della bassa Valle, vorrei proporre, così, tanto per avere una
rassicurazione maggiore, e anche per tranquillizzare gli animi
degli abitanti della bassa Valle, i quali dicono queste cose, di
aggiungere un qualche cosa all'art. 2 e precisamente - art. 2,
terzo comma, dove dice: la Società Nazionale Cogne, aggiungere
"all'impegno del completo assorbimento della manodopera locale,
nonché alla presenza di un rappresentante della Regione del
Consiglio di Amministrazione della Società della SADEA."
Insomma, aggiungere solo "all'impegno del completo assorbimento
della manodopera locale".
Questo, a me pare, che non sia una richiesta troppo esigente, ma
che comunque contempli quelle che sono le istanze che vengono
portate avanti dalla Bassa Valle.
Fosson
(U.V.)
- Io, non in polemica, certamente,
ma vorrei chiarire al Consigliere Pollicini il perché di certe
preoccupazioni, di una certa prudenza.
E l'analogia c'è. Se noi pensiamo che l'art. 14 del nostro
Statuto dice che abbiamo diritto alla zona franca, che dovrà essere
stabilita con una legge concordata fra lo Stato e la Regione. È dal
1948 che è approvato lo Statuto, questa legge concordata tra lo
Stato e la Regione non riusciamo a vararla perché non c'è mai
questa concordanza.
Ora è proprio questo - la parola "il programma di sviluppo...
concordato tra la Regione e la Società Nazionale Cogne". È questo.
Voi direte: troppo prudente, troppo prudente!
Ma, quando uno è stato morsicato, alle volte ha queste
preoccupazioni. Quindi, ad un certo momento, se noi mettiamo solo
la questione "concordato" noi potremmo andare avanti forse degli
anni, non troviamo mai la concordanza e quindi la questione non si
fa...
(Voci)
...Sì, d'accordo, ma noi dobbiamo anche
preoccuparci di sgombrare il terreno da ogni dubbio in questa cosa
e mi sembra che il Consiglio, con la votazione dell'ordine del
giorno che avevamo anche concordato e cercando di mettere a punto
le cose che dovevano indicare qual era la volontà del Consiglio,
quindi io penso che si possa superare, forse, tutto, mettendo
nell'art. 1, aggiungendo "nello spirito e nella lettera dell'ordine
del giorno", cioè che noi, come Regione - a parte la forma di
vedere come metterlo - ma fare un accenno allo spirito e alla
lettera dell'ordine del giorno votato dal Consiglio.
Ne facciamo già un richiamo nella relazione, nella legge lo
mettiamo in maniera che l'ordine del giorno serva come base di
quello che noi abbiamo voluto dire e forse non sarebbe niente male,
all'art. 2, qui è stato suggerito anche dal Consigliere Andrione,
"programma di sviluppo industriale nella zona di Verrès che verrà
sottoposto al Consiglio regionale per l'approvazione".
Concordato, lasciamo pure concordato, se vogliamo, quando
abbiamo messo l'altra indicazione allo spirito e alla lettera
dell'ordine del giorno votato in data tale, tale e tale ... che
verrà sottoposto al Consiglio regionale per l'approvazione, in
maniera che il Consiglio regionale può, eventualmente, dare il suo
assenso in quel...
Con queste due aggiunte, probabilmente, se dobbiamo vedere un
attimo come perfezionarle meglio, possiamo vedere.
Ramera (D.C.)
- Il provvedimento in sé, è senz'altro
buono perché viene praticamente a concludere quanto era nelle
attese del Consiglio regionale per quanto ci siamo mossi per
risolvere questo problema della Bassa Valle, soprattutto in seguito
alla crisi della Brambilla.
Ora io vorrei fare osservare solo alcune cose, perché tutta
questa prudenza e le preoccupazioni del Consigliere Fosson e degli
altri Consiglieri sono esatte. Però, stiamoci attenti perché il
momento congiunturale in fatto di piccole e medie industrie non è
dei migliori.
La Cogne, fin dal primissimo incontro avvenuto a Roma, aveva
chiaramente spiegato quali erano i suoi intendimenti.
Ora, naturalmente, appena si è conclusa, diciamo, la parte
trattative con la Brambilla, naturalmente si sono modificate
determinate situazioni per cui, ad un dato momento, la Cogne se non
può spostare certe lavorazioni che ha oggi all'interno dello
Stabilimento, che vengono ad essere potenziate da circa un miliardo
di macchinari che sono in arrivo perché prevedeva di fare questo
tipo di lavorazione. Che cosa succede? Succede che questa
determinata lavorazione la dovrà fare ad Aosta e dovrà inventare,
praticamente questa è la parola, inventare un nuovo tipo di
produzione da effettuarsi nello stabilimento di Verrès.
Il mettere tante condizioni... basterebbe poi il fatto che i 350
milioni versati in 5 anni, mentre la Cogne li deve versare subito,
vengono mangiati, almeno per la metà, dagli interessi, perché il
10% son già 35 milioni, praticamente, all'anno, la metà viene
praticamente mangiato, dagli interessi, potrebbe ritardare l'iter
che tutti si attendono che venga portato a compimento. E allora
verrebbe effettivamente ad essere falsata tutta l'aspettativa che
c'era nei paesi della Bassa Valle per questo nuovo tipo di
produzione, questo nuovo tipo di industria, industria che nei
programmi è quadriennale, perché il programma è già stato fatto,
addirittura è già stato fatto anche il plastico dello stabilimento
che dovrebbe sorgere.
Qui, o c'è un rapporto tra Regione e industria di Stato che va
d'accordo, altrimenti andiamo a rischio che si areni il
problema.
Germano (P.C.I.)
- Io sarei abbastanza preoccupato, non
solo per quello che ha detto Ramera, ma perché si sono già sentite
voci di questo tipo.
Io concepivo questo documento, questa legge, come l'atto formale
che servisse alla Cogne per il credito, per la Corte dei Conti, per
quello, però non consideravo che questa legge non potesse avere
anche applicazione diverse di fronte a situazioni diverse.
Io penso che di fronte al rischio di non avere il nuovo
stabilimento, se domani fosse necessario che il versamento dei 350
milioni, a programma concordato, fosse fatto anche in tempi più
brevi, e, il Consiglio regionale dovrebbe affrontare anche questa
diversa situazione.
E quindi io direi, adesso approviamo il provvedimento con questa
visuale, sotto questi aspetti, d'altro canto vorrei poi che il
Presidente della Giunta tenesse presente la necessità e l'urgenza
di affrontare questo.
È vero, c'è un discorso in corso, quello che dice: dobbiamo
portare cento operai là per creare altri 400 posti. Facciamo altri
100 pendolari. Quindi aggraviamo, sotto un certo aspetto, anche se
abbiamo il vantaggio di avere 400 nuovi posti. Anche qui, io credo,
che sul piano sindacale alcune questioni possano essere risolte,
possano essere esaminate e risolte. Quindi io direi: il Consiglio
regionale manifesta la sua volontà politica di risolvere quello.
Vota oggi questa legge? Con questi emendamenti per dimostrare
questa sua volontà politica. Se son necessari cambiamenti, il
Consiglio regionale dovrà essere pronto a riaffrontare il problema,
discutendolo e vedendo le soluzioni che di volta in volta si
possono prospettare sempre sulla linea dell'ordine del giorno che
abbiamo votato unanimemente. Quindi io la vedrei in questo modo
l'approvazione di questa legge.
Andrione
(U.V.)
- Non ripeterò quanto ha detto
Germano che condivido in pieno, ma mi sembra che il discorso di
Ramera sia pericoloso in questo senso e cioè che la Regione non
consegni questi milioni, comunque essi vengono consegnati e si può
modificare, ma non consegna questi milioni a scatola chiusa alla
Cogne, perché la Cogne faccia una sua politica aziendale conforme
ai piani di sviluppo che lei già aveva fatto qualche anno fa.
Noi consegniamo questi milioni per ottenere uno scopo specifico
e quello di sistemare la mano d'opera disoccupata in bassa
valle.
E quindi per forza di cose ci deve essere una concordia o per lo
meno un'intesa fra Cogne e Regione sul come questo stabilimento
verrà installato e su quello che verrà fatto.
Ed è per quello che io mi permetto di insistere in
quell'emendamento aggiuntivo che prima è stato fatto dal
Consigliere Fosson e cioè dopo le parole, all'ultimo comma
dell'art. 2, "concordato tra la Regione e la Società Nazionale
Cogne" aggiungere "che verrà sottoposto al Consiglio regionale per
l'approvazione" in quanto in quel momento questo piano verrà
discusso e questa legge potrà essere modificata secondo la
discussione che verrà fatta sul piano concordato con la Cogne. E
quindi, a quel momento lì, tutte queste questioni potranno essere
discusse con maggiore conoscenza di causa.
Noi, oggi, facciamo una promessa solenne alla Cogne e aspettiamo
di sapere, da parte sua, qual è la politica aziendale che vorrà
fare.
Ramera (D.C.)
- Non vorrei ..., per carità, perché il
provvedimento l'ho detto in partenza che era ottimo. Io avevo...
(non funziona il microfono, lo cambia)
Effettivamente, quanto hanno detto i Consiglieri Germano e
Andrione è esattissimo, la preoccupazione manifestata anche nel
corso di un incontro avuto con il Presidente della Regione
recentemente era semplicemente questo: che, ad un certo momento, il
tutto potesse arenarsi per cause, diciamo, di poca entità, come il
trasferimento, domani, che può essere di 50-60 persone, che può
essere anche provvisorio, può essere. Per dare il tempo di
preparare, diciamo, il resto delle maestranze a far funzionare
questa azienda.
Senonché, se questo non è possibile, è chiaro che la Cogne si
trovi nella obbligatorietà di mutare il suo indirizzo di industria
ed inventarne praticamente un altro. Quindi è logico che ci sia
questo. Anche l'emendamento proposto dal Consigliere Fosson è
esattissimo perché noi dobbiamo essere informati, come Consiglio,
degli accordi a cui addiviene la Giunta nei confronti dell'azienda
Cogne per questa nuova industria che si viene a creare in Bassa
Valle.
Io quindi concordo pienamente, senonché, appunto, volevo solo
mettere il Consiglio sull'avviso che il mettere troppe condizioni -
che adesso queste qui non ci sono, praticamente, nella legge -
avrebbe potuto ritardare la soluzione del problema.
Ecco, quindi il Presidente, io ritengo che potrà prendere tutti
gli accordi e poi sottoporli al Consiglio per eventuali modifiche
che si potrebbero presentare.
Dujany
(D.P.)
- Ma, io capisco che nascano
perplessità su un problema di questo genere, anche perché la
prudenza non è mai troppa quando si devono discutere su forze
abbastanza impari.
Mi pare che però qui si tratti di una proposta di legge e non è
che in una legge possiamo fare una infinità di considerazioni. La
legge ha una sua struttura, che dobbiamo rispettare, e che non
possiamo sempre esprimere in determinati termini quelle che sono le
nostre volontà.
Mi pare però chiaro che quando nell'art. 2 si dice che questo
contributo è subordinato non alla presentazione da parte della
Cogne di un programma, ma bensì all'attuazione, vorrei richiamare
il Consigliere Fosson in modo particolare, che questo termine è
stato particolarmente studiato ed è stato sostitutivo di, cioè
"attuazione" sostitutivo alla "presentazione". Il che, mi pare, che
chiediamo un qualcosa di più concreto che non un semplice disegno,
che non un semplice programma fatto sulla carta, ma chiediamo che
sia attuato nella realtà, naturalmente un programma concordato.
È chiaro che questa preoccupazione del Consigliere Fosson, e di
altri Consiglieri, è anche la preoccupazione della Giunta, perché
se interveniamo in un modo ritengo abbastanza cospicuo a favore
dell'installazione di una società industriale in una determinata
zona, naturalmente è perché vogliamo raggiungere determinate
finalità che fanno parte di una certa volontà di programmazione del
Consiglio regionale e della Regione.
Mi pare che con questo atto si apre un nuovo dialogo con una
grossa attività industriale esistente in Valle d'Aosta, dialogo che
dovremmo continuare anche per altri fattori e per altri elementi di
capitale importanza, non esclusa la salute pubblica, ecc., non
esclusi altri fattori, per cui la Regione deve svolgere un'azione
condizionante nei riguardi di questa Società perché questa Società
si renda conto che svolge la sua attività in Valle d'Aosta,
nell'ambiente socio-economico della nostra Regione e non deve
vivere al di fuori delle nostre esigenze programmatiche, e al di
fuori della volontà del Consiglio regionale che rappresenta gli
interessi della sua popolazione.
E mi pare che questo sia un primo atto di questo dialogo e di
questi condizionamenti, perché, chiaramente, l'industria tende a
svilupparsi in zone il più vicino possibile a quelle che sono le
loro attività produttive.
Noi, naturalmente - Consiglio regionale - ha ritenuto di
decidere la sua dislocazione in una zona che ha ritenuto più
opportuno nell'interesse generale della Regione.
Io potrei, diciamo, impegnarmi - a nome della Giunta potremo
impegnarci - di portare questo programma concordato fra Regione e
Società Cogne all'approvazione del Consiglio regionale. Per carità,
anzi è un contributo ed un aiuto che chiediamo al Consiglio
regionale.
Ritengo però non opportuno includerlo in questa dizione, così,
della legge, anche perché è urgente l'approvazione di questo
progetto di legge, perché abbiamo la Brambilla che sta aspettando
impazientemente il denaro da parte della Cogne, la Cogne non è in
condizioni di versare se non ha questo atto decisionale da parte
della Regione. Il mancato pagamento alla Brambilla della vendita
del terreno potrebbe portarci, come conseguenza, la definitiva
chiusura della Brambilla cotonificio, perché le condizioni
economiche di questa Società non sono eccessivamente
favorevoli.
Quindi non vorrei che, ad un certo momento, andando avanti in
una ricerca di effettivo perfezionismo noi diventassimo, in un
certo qual modo, colpevoli di non aver voluto approvare un atto
formale che recepisce sostanzialmente e, fondamentalmente, quella
che è la volontà del Consiglio, a cui si è fatto cenno, come ha
detto già il Consigliere Fosson nella parte della relazione alla
legge, e per la quale ci impegniamo di attenerci in un modo
rigoroso man mano che la discussione con la Società Cogne avrà
luogo.
L'altro problema, abbastanza grave, che è stato sollevato in
questa sede, è il problema di evitare il pendolarismo da Aosta a
Verrès, problema già sollevato dalle Organizzazioni Sindacali e
dagli interessati, dalle Maestranze interessate, che oggi sono
occupate nell'interno dello stabilimento Cogne e che abbiamo
naturalmente il dovere di seguire e di fare in modo che questa
nuova iniziativa non porti altri squilibri nell'occupazione in
Valle d'Aosta e dobbiamo soprattutto tendere ad un tipo di
installazione e ad una quantità di occupati che faccia sì che
possano assorbire quella parte di manodopera che abbiamo
disponibile e che abbiamo intenzione di occupare ed è il motivo per
cui abbiamo preso questa iniziativa che oggi sta arrivando alla sua
conclusione. Quindi, io vorrei rivolgere una preghiera al Consiglio
di voler cortesemente approvare la proposta di legge quale è
presentata, con l'impegno da parte della Giunta regionale di voler
portare all'approvazione del Consiglio regionale gli accordi che
avverranno tra l'Amministrazione regionale e la Società Cogne.
Per quanto riguarda l'impegno dell'assorbimento della mano
d'opera locale, mi pare che questo sia la condizione, direi di
fondo, di questa operazione. E non credo che attraverso una dizione
di questo tipo sulla legge risolviamo il problema reale.
Quel problema lo si risolve attraverso la volontà quotidiana e
del Membro del Consiglio di Amministrazione che sarà inserito in
questa Società e da parte, naturalmente, di tutti noi, di far sì
che questa nuova società agisca in questa linea e in questo
indirizzo, che mi pare che una dizione messa in questo modo non dà
niente e non toglie niente. L'essenziale è che questa azione sia
un'azione costantemente presente da parte di tutti noi in sede di
Consiglio regionale. Caso mai potrà rientrare, questo impegno,
nelle trattative, nelle condizioni di trattative che potranno
avvenire tra l'Amministrazione regionale e la Società Cogne -
SADEA.
Pedrini
(P.L.I.)
- Presidente, soltanto due
parole. Io aspettavo proprio l'intervento del Presidente della
Giunta perché chiarisse questi punti che, secondo me, sono
fondamentali.
Devo altresì dire che, come concezione liberale, io non ero
molto d'accordo su questo stanziamento, come valdostano, però,
evidentemente non posso non approvare lo sforzo che la Regione fa
proprio su questo argomento, su questo impegno che la Cogne ha
preso e che io sono convinto, andrà in porto
Ci volevano, ripeto, le precisazioni del Presidente della Giunta
che, evidentemente, avrei chiesto se non fossero state così chiare.
Lo ringrazio e annuncio voto favorevole da parte del Partito
Liberale.
Montesano (P.S.D.I.)
- Allora, chiudiamo la discussione
generale e poi apriamo questa seconda fase di interventi che sono
quelli conclusivi. Il Consigliere Fosson ha chiesto la parola, è la
terza volta, per ciò io faccio questa precisazione.
Fosson
(U.V.)
- Mi rendo conto, ma siccome io
avevo fatto quelle proposte, il Presidente della Giunta dice di
eventualmente ritirarle, ritengo - pur prendendo atto di diverse
cose - non vedo nessuna difficoltà a mettere, a inserire i due
concetti, brevissimi, nella legge stessa, perché mi permetto di
dire, all'art. 1 se noi mettiamo "nello spirito dell'ordine del
giorno approvato nell'adunanza del 15 giugno 1971 è approvata la
concessione di un contributo straordinario, e via dicendo" facciamo
un richiamo a quello che è stato l'ordine del giorno, senza
marcarlo di più.
Nell'altro - all'art. 2 - possiamo ad un certo momento
"concordato tra la Regione e la Società Nazionale Cogne e approvata
dal Consiglio regionale.
Quindi...
Montesano (P.S.D.I.)
- C'è l'impegno della Giunta...
(parlano assieme) ...
Sì, risulta a verbale l'impegno della
Giunta, è vero.
Fosson
(U.V.)
- Non ci formalizziamo. Io
insisterei per quell'altro, all'art. 1, che non mette un...
Dujany
(D.P.)
-
(si sente in lontananza)
...nella sostanza non ho nessuna difficoltà, nella forma mi pare un
po' difficile.
Montesano (P.S.D.I.)
- Nella dizione di legge da mettere
"nello spirito"... Non è un ordine del giorno. Questa è la
difficoltà formale, ecco.
Fosson
(U.V.)
- Se si vuole fare a meno di
metterlo, io ritiro anche questo, per far piacere al Presidente
della Giunta e alla Giunta, ma non vedo perché quando in certe
leggi abbiamo messo tante di quelle altre cose che sono molto meno
importanti di questa, non vedo perché ci si debba irrigidire qui,
quando lo diciamo nella relazione. Vi metteva con le spalle al muro
di più.
Caveri
(U.V.)
- Aggiungo una frase a quello che ha
detto Fosson, cioè il Presidente della Giunta è pregato di prendere
atto di questa corrispondenza di amorosi sensi
...
(risate)
Montesano (P.S.D.I.)
- Allora, chiusa la discussione
generale, io chiedo al Consigliere Tonino se è soddisfatto
dell'assicurazione del Presidente della Giunta.
Tonino (P.S.I.U.P.)
- Ritiro l'emendamento proposto,
visto che è diventata una cosa così pericolosa e anche dopo aver
sentito l'intervento di Ramera mi rendo conto che introdurre alcune
cose può essere pericoloso.
Montesano (P.S.D.I.)
- Ad ogni modo, gli impegni dati
dalla Giunta sono più che sufficienti.
Allora la legge va votata così, come è stata formulata negli
allegati distribuiti al Consiglio.
Chi approva l'art. 1 alzi la mano.
Tutti - Contrari nessuno, astenuti nessuno. Approvato
all'unanimità.
Articolo 2.
Manganoni
(P.C.I.)
- L'articolo 2 dice "nonché
alla presenza di un rappresentante della Regione nel Consiglio di
Amministrazione della Società Sadea", nominato dal Consiglio
regionale, no, questo rappresentante?
(voce:
penso che sarà concordato, non sappiamo ancora)
...Solamente questo: siccome qui non precisa, dice "un
rappresentante della Regione". Allora io chiedevo questo "nominato
dal Consiglio regionale".
Montesano (P.S.D.I.)
- I rappresentanti io credo che
siano sempre nominati dal Consiglio regionale.
Manganoni
(P.C.I.)
- Eh, ma qui non lo dice, eh. E
quando non lo dice, sa, è molto dubbio...
(Parlano assieme)
...Appunto, siccome qui non lo dice, siccome questa non è una cosa
molto chiara, se noi lo precisiamo, è semplice no? "Nominato dal
Consiglio regionale". Che non cambia niente qui, eh!
Scusi, Presidente, non è che qui, io capivo le sue perplessità
nella Giunta, nel riferimento all'ordine del giorno, ecc., nella
legge, io questo lo capivo anche, ma aggiungendo: nominato dal
Consiglio regionale, non cambia niente. Cioè non è che la legge,
poi, cambi lo spirito.
Dujany
(D.P.)
- Io vorrei precisare: non mi pare
che il discorso sollevato dal Consigliere Manganoni sia pertinente
in quanto, scusami... in quanto noi ritenevamo, con questa dizione
così, molto stringata e molto sintetica, di esprimere due
condizioni e due subordinazioni.
Poi, naturalmente, i modi con cui si realizzeranno queste
condizioni le vedremo successivamente, non possiamo, naturalmente,
in un testo legislativo, dilungarci su tutta una serie di
considerazioni che sono le subordinate di queste condizioni.
Quindi io pregherei di accettare questa formulazione, cioè: a
che cosa è subordinato il nostro contributo? 1°) All'attuazione da
parte della Cogne di una presentazione di un programma,
all'attuazione di un programma di sviluppo da concordare fra
Regione e Cogne; 2°) alla presenza di un membro del Consiglio di
Amministrazione nella società stessa. Mi pare sia questo il
concetto.
Poi, vedremo poi noi, successivamente, naturalmente, se sarà
competenza di Consiglio o di Giunta. Intanto cominciamo a precisare
il programma. Cominciamo a concordare il programma che mi pare la
cosa di essenziale importanza, dove avremo ancora parecchie
difficoltà, proprio per le ragioni che sono state sollevate da
parecchi Consiglieri.
Manganone
(D.C.)
- Non è che io dia molta
importanza a questi Consiglieri d'amministrazione nominati dalla
Regione, perché in tutte le società dove abbiamo dei Consiglieri
regionali nominati dalla Regione, purtroppo i fatti dimostrano che
sono lì per avallare quello che fanno gli altri. Io vi potrei
citare quanti Consigli di Amministrazione dove la Regione è dentro
e dove purtroppo i nostri Consiglieri contano ben poco, dico ben
poco per non dire niente.
Comunque, non insisto neanche per farlo aggiungere sulla legge.
Però risulti come le richieste di Fosson non state inserite, però
risulta dal verbale, risulti anche questo a verbale e anche
l'esclamazione del Presidente.
Germano (P.C.I.)
- Tre minuti per un discorso non
pertinente. Noi, su questa questione - ed io sentivo quello che
diceva Milanesio - seguiamo un regolamento delle competenze che è
di 25 anni fa.
Tutta l'evoluzione che c'è stata nella vita civile e sociale
italiana non è recepita. Secondo quel regolamento, tutte le nomine
sono di competenza della Giunta. E un giovane, come Milanesio, si
mette lì a dire "è competenza della Giunta".
Negli ultimi Consigli comunali d'Italia tutte le nomine vengono
fatte dal Consiglio. Ora, perché continuiamo a schierarci in questo
modo?
Vogliamo essere in coda a tutto?
(voce)
...Ma allo stato
dei fatti! Ma piantiamola lì, 25 anni fa si son fatte quelle
competenze, no? Basta adesso! Che sia il Consiglio a nominare.
C'è una maggioranza, si faccia valere in Consiglio, è giusto. Ci
sia la rappresentanza della minoranza. Stiamo con i tempi come
vanno e non facciamo di queste cose.
Montesano (P.S.D.I.)
- Allora chiusa la discussione
sull'art. 2. Chi approva alzi la mano. Contrari. Astenuti. Il
Consiglio approva all'unanimità.
Art. 3 - Il Consiglio approva.
Art. 4 - Il Consiglio approva.
Si passa alla votazione a scrutinio segreto. Risultato: presenti
31 - votanti 31 - maggioranza 16, favorevoli 26, contrari 5. Il
Consiglio approva.
Si passa all'oggetto n. 8
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK