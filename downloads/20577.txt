Consiglio Regionale della Valle d'Aosta - Oggetto del Consiglio n. 587 del 12 maggio 2004 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
EDILIZIA
Edilizia residenziale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 587 del 12 maggio 2004 - Resoconto
OGGETTO N. 587/XII - Interventi in campo abitativo a sostegno
delle categorie più disagiate. (Interpellanza)
Interpellanza
Vista l'imminente riapertura del bando per il sostegno
dell'affitto delle categorie "deboli";
Ricordato che secondo gli ultimi dati ISTAT sono più di
10.000 le persone che vivono sotto la soglia di povertà e che
l'affitto incide in maniera considerevole sul reddito del nucleo
familiare;
Considerato che tra il fondo nazionale e il fondo della
Regione le risorse in bilancio ammontano per l'anno 2003 a ?
317.535 e che le richieste considerate idonee sono quasi 500, pari
ad un fabbisogno di ? 880.389;
Preso atto delle dichiarazioni di disponibilità
sull'argomento da parte dell'Assessore Cerise e del Presidente
Perrin in Consiglio regionale;
i sottoscritti Consiglieri regionali
Interpellano
la Giunta regionale per sapere quali sono le iniziative che,
anche a breve, l'Amministrazione regionale intende
adottare.
F.to: Salzone - Lavoyer - La Torre
Presidente - La parola al Consigliere Salzone.
Salzone (FA) - Torno su un argomento che abbiamo dibattuto già
alcune volte, ma ci torno, perché Lei ha più volte dichiarato una
disponibilità ed una sensibilità rispetto ad un problema che
investe una categoria di cittadini, che sono considerati molto
deboli.
Ho fatto questa interpellanza prima di leggere sui giornali che
la Giunta era già intervenuta con un intervento parziale per quanto
riguarda il contributo sugli affitti. È evidente che non mi può
trovare soddisfatto perché va a toccare solo 174 richiedenti
rispetto ad un numero molto più elevato degli stessi. In questo
momento, i dati nazionali sulla povertà, pervenuti dall'ISTAT ci
danno un forte incremento di persone considerate al di sotto della
soglia di povertà... questo è un argomento che diventa sempre più
da sottolineare rispetto ad una esigenza che mi pare piuttosto
evidente.
Rispetto ai dati, c'è una disponibilità di 317.000 euro ed un
fabbisogno di 880.000 euro per un numero di persone intorno alle
500. Al di là del fatto che penso ci sia ancora un numero di
cittadini molto elevato il quale non sa ancora di poter accedere al
contributo per gli affitti, credo che l'interpellanza sia
abbastanza chiara, nel senso che si chiede un impegno maggiore da
parte dell'Assessore ad intervenire per coprire questa rilevante
mancanza evidenziata più volte, non solo da me, ma anche da altri
Consiglieri.
Vorrei sottolineare solo questo aspetto. Ricordo che i cittadini
che possono fare richiesta di questo contributo hanno generalmente
un reddito molto basso, intorno ai 10.000 euro annui per una
fascia, mentre l'altra fascia arriva al massimo a 19.000 euro.
Questi dati sicuramente avranno fatto riflettere anche Lei, per cui
ritengo che lo sforzo di andare a fare questa copertura sia minimo.
Fra le altre cose, abbiamo fatto una piccola indagine in modo
artigianale, e abbiamo verificato che fra le categorie deboli
emerge quella delle famiglie monoreddito, degli anziani, delle
ragazze madri, delle separate; queste sono categorie, - e i dati
ISTAT lo evidenziano -, che in Valle d'Aosta sono in numero molto
elevato.
Ho fatto un ragionamento sulla possibilità di vivere degnamente
ed ho fatto un'indagine dalla quale emerge che il numero di persone
che vivono sotto la soglia della povertà nella nostra regione ha
avuto un incremento piuttosto elevato. Riteniamo quindi che da
questo punto di vista debba essere sottolineato da parte
dell'Assessore un impegno maggiore, perché è vero che i
finanziamenti dello Stato sono bassi, ma credo che verso queste
categorie possa essere fatto uno sforzo maggiore da questa
Regione.
Ricordo all'Assessore che una parte dei contributi che vanno in
questo senso vengono versati anche dagli enti gestori, come il
Comune di Aosta, che mi pare che versi qualcosa come 25.000 euro,
come lo stesso ARER e anche altri piccoli Comuni. Ritengo però
fondamentale ribadire l'esigenza di pubblicizzare questo contributo
sull'affitto, perché molte persone che si rivolgono a me non sanno
che esiste questa possibilità, anche perché non mi spiegherei come
mai, se è vero che ci sono 10.000 persone che vivono al di sotto
della soglia della povertà, le domande in tutta la regione sono
solo 500! Di conseguenza, occorre trovare formule che consentano di
avere un maggior riscontro dal punto di vista della pubblicità.
Presidente - La parola all'Assessore al territorio, ambiente e
opere pubbliche, Cerise.
Cerise (UV) - Come possono dimostrare i dati, nel corso degli
ultimi 4 anni la Regione Valle d'Aosta ha posto particolare
attenzione al cosiddetto "Fondo per il sostegno alla locazione"
previsto dall'articolo 11 della legge n. 431/1998. A fronte di un
continuo incremento del fabbisogno complessivo si è passati da 377
domande del primo bando di concorso nel 2000 a 529 domande per il
bando 2003 e ad una contestuale diminuzione delle risorse statali;
qui basti il dato relativo al bando del 2003 appena chiuso, dove le
risorse statali assegnate alla Valle d'Aosta inizialmente previste
in 268.993 euro, sono state ridotte a 157.535 euro.
La Regione ha sempre previsto l'aggiunta di proprie risorse, in
particolare con la deliberazione n. 1250/2004 la Giunta regionale
ha approvato la graduatoria relativa al bando di concorso 2003
integrando le risorse statali a disposizione con risorse regionali
pari a 160.000 euro. Tenuto conto della grande disparità tra
fabbisogno complessivo e risorse a disposizione, la Giunta
regionale si è impegnata a reperire, sempre con lo stesso atto in
sede di assestamento e di bilancio, ulteriori fondi per 342.757
euro, necessari al finanziamento del 75% del contributo complessivo
spettante agli ammessi nelle graduatorie del 2003, esclusi dalle
riduzioni dei benefici in quel momento per mancanza di
disponibilità.
È inoltre in corso di definizione il nuovo bando di concorso
relativo al Fondo di sostegno alla locazione per il 2004,
relativamente al quale le risorse statali per il momento assegnate
alla nostra regione sono aumentate, con inversione di tendenza
rispetto al passato, a 428.949 euro. Ricordo che nell'ambito delle
politiche di sostegno alla locazione, a partire dal 2003
l'Amministrazione regionale ha un nuovo strumento, cioè la legge
regionale n. 5/2003, "Incentivi per la realizzazione di interventi
di edilizia abitativa convenzionata", che prevede l'erogazione di
contributi in conto capitale per la nuova costruzione o il recupero
di alloggi da concedere in locazione ad un canone convenzionato. I
termini per la presentazione delle prime domande si sono chiusi il
30 aprile 2004 ed al momento è in corso la fase istruttoria per
l'analisi delle 6 domande presentate.
Per quanto riguarda una maggiore diffusione di questa
opportunità, abbiamo avuto un primo incontro in sede di CELVA,
altri ne seguiranno, per fare in modo che ci sia, nel momento in
cui uscirà il bando per il 2004, un'effettiva promozione di queste
iniziative in sede soprattutto comunale, perché il messaggio sia il
più capillare possibile.
Presidente - La parola al Consigliere Salzone.
Salzone (FA) - Giusto per rilevare questo suo ulteriore impegno
che è fondamentale, che è quello di pubblicizzare nel miglior modo
possibile tale possibilità di contributo per i ceti deboli. Il dato
che evidenzio è che rispetto al bando fatto nel 2003 verrà a
mancare una parte di contributo perché voi avete finanziato solo
fino al 70-75% con 500 mila euro per coprire parzialmente quella
fascia di persone che ne hanno fatto richiesta.
Senza rischiare di essere demagogico, ho ricordato altre volte
che le famiglie aventi esigenza di accedere a questo contributo
generalmente hanno delle grandi difficoltà. Parlavo prima delle
famiglie monoreddito o separate con figli a carico: ebbene, a
fronte di stipendi che sono intorno agli 800-1.000 euro mese, c'è
tutta una serie di spese per governare la propria famiglia che non
trovano copertura.
Ho fatto una piccola indagine, lo accennavo prima; qui, per
pagare un affitto mensile, mediamente ci vogliono almeno 400 euro
mensili, poi ci sono le spese del telefono, luce, gas. Ho
quantificato una media di 100 euro mensili; ammettiamo che ci sia
poi da gestire un'auto di seconda mano con pagamento
dell'assicurazione, bollo e benzina, ho calcolato altri 100 euro
mensili; le spese per mangiare, per la cura della persone, per le
medicine, per governare l'alloggio stesso, si arriva ad una media
di 600 euro mensili. Poi bisognerà pensare al vestiario, alle
attrezzature della scuola magari di un figlio, e arriviamo ad una
cifra totale di 1.300 euro. Ora, una famiglia che ha un reddito di
1.000 euro, rischia di non poter neanche accedere al contributo, e
badi bene, non ho pensato al discorso che questa famiglia possa
fare le ferie, che possa andare al cinema, che possa andare a
mangiare una pizza una volta la settimana, senza contare le altre
cose che possono essere inserite nel normale vivere di una
famiglia!
Se non recepiamo in modo serio l'esigenza che molte famiglie
valdostane hanno in questa regione, considerando che il costo della
vita è superiore ad altre aree del nostro paese, credo che non
avremo la sensibilità di capire che questo è uno sforzo da fare nel
concreto. Non possiamo fermarci a pensare ad un contributo minimo
annuo per soddisfare questo tipo di categoria, lo sforzo deve
essere diverso!
Guardi, Assessore, raccolgo la sua disponibilità, ma il dato
concreto che rilevo è che alcune famiglie che hanno fatto domanda e
che sono in queste condizioni non troveranno risposta neanche
questa volta!
Ricordo che queste domande vengono fatte a fine anno, in genere,
e poi vengono rimborsate l'anno dopo, con tutta una serie di
difficoltà evidenti; insomma, ci sono famiglie che pagano l'affitto
in ritardo in attesa di questo contributo. Allora credo che non
siamo né io, né lei che dobbiamo avere la sensibilità rispetto a
questo problema, credo debba interessare tutto il Consiglio,
altrimenti è ovvio che le critiche che ci addossano sui nostri
stipendi - o altro - sono frutto anche di una noncuranza ad un
problema che interessa coloro che davvero hanno serie difficoltà a
vivere una vita appena normale, problema al quale può essere invece
data una risposta con un minimo sforzo, con il bilancio che abbiamo
in questa regione.
Termino dicendo che le fasce deboli emergenti in questo ultimo
periodo - ma avremo modo di parlarne anche in altri appuntamenti -
sono sempre maggiori; c'è tutta un'area di extracomunitari che - mi
pare piuttosto evidente - hanno ormai attecchito il nostro tessuto
sociale, con lavori anche importanti nella nostra regione, i quali
vivono situazioni di estremo disagio, senza considerare che siamo
una popolazione di anziani molto elevata. Bisogna sensibilizzare
ulteriormente il problema e, insieme, mettiamo mano alla legge
regionale che consentirà di modificare alcuni dei criteri adottati
per dare questo tipo di contributi, e magari alzare anche il limite
- perché non si può pensare di dare contributi solo a chi ha
redditi da 10.000 euro all'anno! -, altrimenti ci dimentichiamo di
una categoria, diciamo medio-bassa, ma che rientra nei limiti
prefissati dall'ISTAT della povertà, che non troverà risposta
neanche a questa problematica.
Pertanto auspico una maggiore sensibilizzazione a tale questione
e spero che all'interno della commissione competente - dove
riproporrò il tema - si possano trovare dei meccanismi per dare
soluzioni più positive ad un problema che mi pare molto serio.
Si dà atto che, dalle ore 12,34, presiede il Vicepresidente
Nicco.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK