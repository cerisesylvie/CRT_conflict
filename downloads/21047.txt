Consiglio Regionale della Valle d'Aosta - Oggetto del Consiglio n. 1015 del 15 dicembre 2004 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
INDUSTRIA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1015 del 15 dicembre 2004 - Resoconto
OGGETTO N. 1015/XII - Situazioni finanziarie ed occupazionali di
industrie valdostane, con particolare riguardo alla CST Net di
Pont-Saint-Martin. (Interrogazioni)
Interrogazione
Venuti a conoscenza, anche attraverso gli organi di
informazione, degli ennesimi sviluppi della crisi industriale
valdostana che sembra aver colpito anche altre ditte, quali la CST
NET (ex. Zincocelere) e la Meridian;
Richiamate le vicende riguardanti il fallimento della Feletti
e della Piemonte Costruzioni, già oggetto in passato di precedenti
nostre iniziative consiliari;
Sottolineate le pesanti e negative ricadute occupazionali ed
economiche che tali situazioni stanno comportando e comporteranno
soprattutto in Bassa Valle;
Ribadita la necessità di avere un quadro reale e attuale
delle diverse situazioni in essere, onde poter individuare le
opportune e possibili azioni da intraprendere al fine di tutelare e
sostenere i lavoratori e di permettere, ove possibile, la
prosecuzione dell'attività produttiva;
I sottoscritti Consiglieri regionali
Interrogano
L'Assessore competente per sapere:
1. quali sono le reali e attuali situazioni economiche e
occupazionali in cui si trovano l'ex Zincocelere, la Meridian, la
Feletti e la Piemonte Costruzioni, indicando per ognuna di esse le
iniziative che possono ancora essere intraprese a sostegno di esse
e dei loro lavoratori.
F. to: Lanièce - Viérin Marco - Comé - Stacchetti
Interrogazione
Premesso:
- che il Tribunale di Biella ha autorizzato, il 26 maggio
scorso, il concordato preventivo per la Zincocelere e la
conseguente cessione dell'azienda alla società CST Net di Trezzo
d'Adda;
- che, rispondendo a una nostra interpellanza del giugno
scorso, l'Assessore regionale delle Attività produttive precisava
"che l'acquisizione da parte di CST Net della Zincocelere fa sì che
questo diventi il primo gruppo per la produzione di circuiti
stampati a livello europeo" e che "i livelli occupazionali dello
stabilimento di Pont-Saint-Martin saranno mantenuti";
- che la CST Net ha annunciato nei giorni scorsi la chiusura
definitiva dello stabilimento di Pont-Saint-Martin entro la metà di
gennaio 2005, preferendo concentrare l'attività nell'insediamento
di Cavaglià;
- che è immaginabile la preoccupazione della cinquantina di
dipendenti che operano presso l'unità di Pont-Saint-Martin;
tutto ciò premesso, i sottoscritti Consiglieri
regionali
Interrogano
l'Assessore delegato per sapere:
1) quali considerazioni esprime sull'ennesima chiusura dello
stabilimento Zincocelere di Pont-Saint-Martin, alla luce
dell'annuncio fatto a suo tempo in Consiglio regionale sulla
conclusione positiva della vicenda;
2) quali ragioni hanno indotto l'imprenditore ad abbandonare
la Valle d'Aosta per concentrare l'attività produttiva nel solo
Piemonte;
3) chi (strutture dell'assessorato regionale, Finaosta,
Centro Sviluppo o altri) aveva analizzato, per conto della Regione
Valle d'Aosta, l'affidabilità della proposta imprenditoriale
inoltrata da CST Net.
F.to: Tibaldi - Frassy - Lattanzi
Presidente - La parola all'Assessore alle attività produttive e
politiche del lavoro, Ferraris.
Ferraris (GV-DS-PSE) - La mia sarà una risposta molto sintetica,
tenuto conto del fatto che su questi temi vi sarà un Consiglio
straordinario, per cui prevengo quello che potrebbe essermi
obiettato. Le interrogazioni riguardano quattro realtà diverse: la
"Zincocelere", la "Meridian", la "Feletti" e la "Piemonte
Costruzioni"; parto dall'iniziativa della "Stella Alpina".
Per quanto riguarda la "Feletti", stamani vi è stata l'asta al
Tribunale di Aosta, vi è stato l'aggiudicamento dello stabilimento
alla società "Sorini" di Cremona per 1,7 milione di euro. È una
società che produce cioccolato, quindi è una società del settore e
questo presuppone che vi sarà una continuità nell'attività
produttiva. Posso solo aggiungere che sarà... non appena
l'aggiudicazione dell'asta verrà perfezionata... voi sapete che vi
è ancora la possibilità teorica per altri che hanno partecipato
all'asta di rilanciare, ma in ogni caso l'asta ha avuto esito
positivo. Abbiamo avuto in passato 2 aste con esito negativo,
questa volta si è presentata una società, di cui mi riservo di
portare ai consiglieri un profilo rispetto alla sua consistenza ma,
dai dati in nostro possesso, è un'azienda che occupa circa 200
addetti a Cremona. L'Amministrazione regionale comunque ha
intenzione di avere un confronto con l'azienda per capire qual è il
piano industriale, quali saranno gli investimenti che verranno
fatti, quali tipologie di produzione si realizzeranno, quali
saranno i livelli occupazionali, perché la richiesta del tribunale
era di almeno 8 addetti... oggi gli addetti sono 32, ma sappiamo
che è impossibile fare funzionare uno stabilimento delle dimensioni
della "Feletti" con 8 addetti, soprattutto se si pensa di produrre
cioccolato come dovrebbe essere nelle intenzioni del nuovo
acquirente della società.
Per quanto riguarda la "Piemonte Costruzioni", i lavoratori in
forza al momento del fallimento erano 185: 75 di essi hanno
presentato le dimissioni dopo il fallimento, questo fa presupporre
che abbiano trovato occupazione in altre società del settore; 44
avevano un contratto a termine e 16 erano collocati in mobilità;
attualmente sono state poste in cassa integrazione straordinaria 50
persone. In relazione all'affitto di due rami di azienda - impianto
di calcestruzzo e impianto di conglomerato bituminoso - la società
"IVS" del gruppo "Bertino" ha assorbito 8 dipendenti. Alcune figure
quali geometri e capisquadra sono state ricollocate in imprese del
settore; maggiori difficoltà incontrano gli operai con qualifiche
più basse, al riguardo avevo chiesto all'Agenzia del lavoro che
attivasse un intervento specifico per monitorare la situazione e
per vedere la possibilità di riutilizzo dei dipendenti in altre
realtà del settore.
La "Magnesium", società che appartiene al gruppo "FIAT" tramite
la casa madre, "Meridian Technologies", effettua produzioni in lega
di magnesio per il settore delle auto e i principali clienti sono
"FIAT", "Jaguar", "Opel" e "Mercedes". Il settore delle auto in
questo momento non incontra, insieme a molti altri, particolari
difficoltà; il gruppo "Opel" è interessato a un processo di
riorganizzazione a livello europeo che comporta riduzioni di quasi
12.000 addetti, quindi nel corso del 2003 ha dovuto far fronte a
una contrazione degli ordini per quanto riguarda i propri clienti.
Contemporaneamente la società ha avviato un processo di
riorganizzazione volto alla riduzione dei costi fissi, quindi ad un
contenimento delle perdite. Per quanto riguarda questa situazione,
la società ha fatto ricorso alla cassa integrazione per circa 1.448
ore. L'azienda occupa a Verrès 235 addetti, di cui 191 sono
residenti in Valle d'Aosta, rispetto ai 265 addetti che erano stati
rilevati nel corso del 2002; quindi vi è stata una riduzione di
circa una trentina di addetti. L'azienda ha attivato e sta
sviluppando dei progetti di ricerca sulla base della legge n. 84.
Sulla base della deliberazione di agosto di quest'anno, è stato
approvato un contributo a fondo perduto di 1.550.000 euro per un
progetto di ricerca industriale della durata di 36 mesi relativo
alla ricerca e allo sviluppo di materiali per schiumatura e
rivestimenti superficiali di leghe di magnesio e
all'identificazione di leghe e processi adatti ad impieghi ad alte
temperature. Vista la situazione del mercato delle auto, l'azienda
cerca anche di allargare la propria produzione non solo al settore
auto in senso stretto, ma anche al settore dei veicoli di
trasporto, quindi di una gamma di produzione più ampia.
Per quanto riguarda lo stabilimento "ex Zincocelere", oggi "CST
Net", si chiede quali considerazioni si possono fare sulla vicenda.
Qui le considerazioni sono abbastanza ovvie: questo è un periodo
rispetto al quale le considerazioni sul settore industriale sono di
grande preoccupazione, abbiamo letto oggi sui giornali
dichiarazioni del Presidente di Confindustria, che si presuppone
conosca l'andamento del settore, che dice: "mai così male dal
dopoguerra", quindi non possiamo che associarci a questa
considerazione.
"Quali ragioni hanno indotto l'imprenditore ad abbandonare la
Valle d'Aosta...", abbiamo avuto occasione di seguire sia la
vicenda nella fase del suo sviluppo nei primi 6 mesi di quest'anno,
sia in un recente incontro con il Dott. Botti, Amministratore della
"CST", il quale ci ha comunicato di voler concentrare tutta
l'attività a Cavaglià, con la conseguenza della chiusura del sito
industriale di Pont-Saint-Martin, motivandolo con il fatto che il
piano industriale, che era stato presentato al Tribunale di Biella
- che aveva gestito il concordato preventivo che poi si è
trasformato in fallimento di "Zincocelere" -, non aveva trovato
risposta, nel senso che i volumi che erano stati previsti non hanno
trovato gli ordinativi corrispondenti. Ci ha comunicato che vi era
stato un crollo negli ultimi 6 mesi del fatturato causato
prevalentemente da un ulteriore incremento della competitività dei
produttori del "Far East", in particolare la Cina, che riescono a
produrre a prezzi inferiori del 50% rispetto a dei concorrenti
europei. Secondo l'imprenditore il fatto di concentrare a Cavaglià
questo tipo di attività consente di ridurre i costi fissi.
L'imprenditore ci ha anche detto che, qualora lo stabilimento
avesse avuto un ciclo completo (voi sapete che viene effettuata
solo una prima parte di lavorazione a Pont-Saint-Martin),
sicuramente la concentrazione della produzione sarebbe stata a
Pont-Saint-Martin, perché reputava più idoneo questo stabilimento;
non essendoci tale ciclo completo, egli ha ritenuto di doverlo
chiudere. Aggiungo che questo è un settore in particolare
difficoltà, tanto che proprio in questi giorni il più grande
produttore italiano, che è il gruppo "Lares" della famiglia Cozzi è
passato in amministrazione controllata, quindi "legge Prodi bis".
La situazione del personale è attualmente questa: l'impegno che
l'azienda si era assunta nei confronti del Tribunale di Biella era
di assumere 85 dipendenti, ne ha assunti 51 sui 110 che erano
operativi a Pont-Saint-Martin, i restanti dipendenti sono in cassa
integrazione. Ai 51 dipendenti che sono stati assunti è stato
offerto il trasferimento a Cavaglià e proprio in questi giorni -
oggi vedrò l'azienda nel pomeriggio insieme alle organizzazioni
sindacali - ha aperto una trattativa sulla questione.
Si chiede poi se l'Assessorato avesse analizzato l'affidabilità
della "CST Net". Rispetto a questo il rapporto contrattuale con la
"CST Net" si è sviluppato non nei confronti della Regione, ma del
Tribunale di Biella, che ha autorizzato l'acquisto di tale azienda
alla "CST Net". La valutazione dell'affidabilità del gruppo,
quindi, è stata effettuata dal tribunale, che ha verificato la
consistenza delle garanzie fornite da tale impresa. Questa è
un'impresa che ha posto a garanzia dell'operazione circa 5 milioni
di euro, consentendo così di sbloccare la situazione. Nella
trattativa, che ho seguito personalmente anche con l'Assessore
Picchetto presso la Regione Piemonte, questa era - stante la
situazione - l'unica possibilità per offrire una continuità
produttiva, anche se ridotta per lo stabilimento di
Pont-Saint-Martin. La "cosa" non ha potuto concludersi, si è
interrotta, ma è dovuta a fattori che l'imprenditore ha ritenuto
fossero tali da impedire la continuità. Ci ha detto che, rispetto
ai programmi che loro avevano fatto: quelli di avere continuità di
rapporti con "Alcatel", che attualmente sta spostando le proprie
attività in Cina soprattutto per quanto riguarda
l'approvvigionamento dei prodotti... il fatto di poter
approvvigionare in tempo più rapido i mercati europei... non si è
verificata una strategia che poi ha tenuto alla prova dei fatti. Va
tenuto conto che quello dei circuiti stampati è un settore che vede
l'Europa come un'area in cui vi è un sostanziale smantellamento
dello stesso; pensate che il più grosso produttore di impianti per
circuiti stampati: la "Hitachi", non ha più un proprio
rappresentante in Europa, in quanto la produzione si è trasferita
nel "Far East", in particolare in Cina, ma questo è un tema che
approfondiremo in una riunione consiliare specifica, visto che è
stato convocata, sarà quella la sede.
Presidente - La parola al Consigliere Viérin Marco.
Viérin M. (SA) - Non possiamo che condividere il fatto che vi
sarà un Consiglio straordinario su questo argomento, anche perché
noi l'abbiamo già richiesto con una nostra interpellanza e mozione.
Ringrazio comunque l'Assessore per i dati che ci ha fornito oggi,
perché anche per noi forze di opposizione è sempre difficoltoso
reperire alcuni numeri sia sul personale, sia sui finanziamenti e
anche sugli accordi presi. Questa nostra iniziativa ha consentito
al Consiglio di sapere qualche novità, ad esempio, per quanto
riguarda la "Feletti", dove, dopo 2 aste andate a vuoto, questa
terza asta ha dato qualche risultato che dovrà essere ancora però
definito in un incontro che si terrà a breve con tale azienda di
Cremona.
Per quello che risulta invece sulle altre 3 aziende: "Piemonte
Costruzioni", "Magnesium"-gruppo "FIAT" e "CST Net", possiamo solo
dire che siamo molto preoccupati, perché le notizie che sono state
date confermano questo "trend" di abbandono della Valle d'Aosta.
Sarà nella sessione straordinaria del Consiglio che analizzeremo il
perché, le problematiche sorte, ma soprattutto, secondo noi, dovrà
essere un consiglio in cui si dovrà analizzare cosa si potrebbe
fare per cercare di dare ancora un senso all'industria in
Valle.
Presidente - La parola al Consigliere Tibaldi.
Tibaldi (CdL) - Se ogni tanto l'Assessore dà delle risposte
soddisfacenti, questa volta ci lascia esterrefatti, perché noi
abbiamo fatto un'interrogazione puntuale sulla "CST Net" di
Pont-Saint-Martin, consapevoli del fatto che il tema industriale in
tutta la sua vastità verrà affrontato in una riunione consiliare
tematica apposita. Ho notato però come le risposte siano state
evasive o, meglio, come lei abbia cercato di glissare, perché vi
sono situazioni di imbarazzo che non sono facilmente
affrontabili.
Sulla prima risposta lei ha elegantemente glissato, perché non
sono state chieste unicamente delle banali considerazioni su quello
che sta accadendo nella "CST Net", ma gliele abbiamo domandate alla
luce di un annuncio che lei stesso ha fatto a suo tempo in
Consiglio regionale su una conclusione positiva della vicenda.
All'indomani del momento in cui il Tribunale di Biella il 26 maggio
scorso, a seguito di concordato preventivo, permetteva la cessione
dell'azienda alla società "CST Net", lei diceva:
"L'acquisizione
da parte di "CST Net" della "Zincocelere" fa sì che questo diventi
il primo gruppo per la produzione di circuiti stampati a livello
europeo e che i livelli occupazionali dello stabilimento di
Pont-Saint-Martin saranno mantenuti"
. Dopo 6 mesi a tali
solenne affermazioni dell'Assessore fa seguito l'uscita di scena di
questo nuovo imprenditore, quanto meno uscita dalla scena
valdostana. Sulla base delle sue considerazioni, sembrava che
Pont-Saint-Martin potesse essere addirittura preferito a Cavaglià;
oggi invece sappiamo che il Dott. Botti, l'imprenditore, ha
preferito Cavaglià alla Valle d'Aosta e questo è il secondo
fenomeno preoccupante, in quanto è l'ennesimo imprenditore che
lascia la Valle d'Aosta per andare al di fuori ad insediare le sue
attività. Tale fenomeno sarà sì oggetto di un approfondimento
tematico doveroso, però è un fenomeno che si sta replicando da
tempo e per numerose realtà produttive, che vedono all'"abbandono"
il vuoto occupazionale che viene lasciato da queste aziende, che
preferiscono altri lidi al posto della Valle d'Aosta.
Sulla terza risposta poi è una presa in giro non nei confronti
del nostro gruppo consiliare, ma di 51 persone che hanno un futuro
occupazionale in forse, ai quali è stata sì offerta l'alternativa
di recarsi a Cavaglià a lavorare... ma è una presa in giro perché
il Tribunale di Biella avrà fatto delle valutazioni di affidabilità
finanziaria per quanto riguarda la proposta che poneva termine al
concordato preventivo, però è immaginabile che un Assessorato come
il suo, che presiede al comparto industriale, dotato di una
struttura regionale autonoma, con l'ausilio di un "Centro
sviluppo", con l'ausilio di una "Finaosta", cioè enti che hanno
apparati monumentali al loro servizio, non abbia fatto un'indagine
- e noi non lo crediamo - di affidabilità finanziaria e di
prospettiva di questo imprenditore; se così non fosse, è veramente
da rivoluzionare tutto il sistema, perché questi enti altrimenti
altro non fanno che certificare i "decessi" aziendali che accadono
nella nostra Regione. Se un ente come "Finaosta", che ha una marea
di dipendenti per erogare dei fondi di rotazione, mutui casa o
mutui alle imprese, non fa analisi di affidabilità - "Finaosta" o
"Centro sviluppo" che venne voluto nel 1992 proprio per questo fine
- e ci limitiamo ad ascoltare ciò che ha detto il Tribunale di
Biella nell'affidare l'ex "Zincocelere" a un nuovo imprenditore
bergamasco, siamo veramente "alla frutta". Vuol dire che non
abbiamo più neppure la coscienza di affrontare e di inserire nel
nostro sistema produttivo imprenditori che sappiano fare il loro
mestiere e che ci diano un minimo di prospettiva di esistenza nel
territorio e di occupazione della nostra popolazione. Tale risposta
è veramente drammatica, io vedo che lei la prende un po'
"sottogamba", sogghigna a queste considerazioni che vogliamo fare,
però è inammissibile che, con tutte le strutture che sono state
create in questa Regione, non siamo in grado di affrontare
preventivamente un'analisi compiuta e alle sue affermazioni solenni
di 2 mesi fa faccia seguito il tracollo dell'ennesima industria
valdostana. Ne approfitteremo per approfondire tale argomentazione
nel momento opportuno, però non possiamo dichiararci soddisfatti
delle risposte che lei oggi ha dato.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK