Consiglio Regionale della Valle d'Aosta - Oggetto del Consiglio n. 3034 del 17 ottobre 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
OPERE PUBBLICHE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3034 del 17 ottobre 2007 - Resoconto
OGGETTO N. 3034/XII - Interrogazione: "Rifacimento delle
arginature del torrente Clavalité".
Interrogazione
Premesso che
lungo il greto del torrente Clavalité è in corso il
rifacimento delle arginature, nonostante le stesse fossero state
recentemente realizzate;
i sottoscritti Consiglieri regionali
Interrogano
il Presidente della Regione e l'Assessore delegato per
sapere:
1) quanto sono costate le arginature ora in fase di
sostituzione;
2) la causa e gli oneri di tale rifacimenti.
F.to: Frassy - Tibaldi - Lattanzi
Presidente
- La parola all'Assessore al territorio,
ambiente e opere pubbliche, Cerise.
Cerise (UV)
- I lavori a cui si fa riferimento
nell'interrogazione riguardano 2 lotti funzionali dei quali uno è
stato già collaudato, mentre l'altro è in fase di ultimazione
lavori. I dati economici dei 2 lotti possono essere così riassunti:
1° lotto, importo complessivo € 262.209, inizio lavori il 25 maggio
2005, fine lavori il 10 novembre 2006. Il 2° lotto, molto più
impegnativo, prevede una spesa di € 1.808.205, inizio lavori il 10
ottobre 2005, i lavori sono in fase di ultimazione. Entrambi i
lavori vanno ricompresi nel piano degli interventi di ripristino e
messa in sicurezza del territorio all'indomani dell'alluvione
dell'ottobre 2000. Le progettazioni di tali interventi sono state
precedute da uno studio del comportamento idraulico ed
idrogeologico dell'intero bacino, studi che hanno, di fatto,
manifestato la predisposizione dell'intera piana della Clavalité
alla laminazione cioè all'esondazione del torrente Clavalité. Se
questa piana non fosse storicamente stata condizionata
dall'utilizzo a pascolo, senza questo lavoro di costante
stabilizzazione e di pulizia, ci troveremmo di fronte ad una
morfologia caratterizzata da una sorta di alveo a rami intrecciati
con una forte attitudine alla divagazione a seconda della quantità
di acqua in questi rami.
In occasione dell'alluvione del 1993, il torrente è stato
oggetto di alcuni interventi di ripristino degli argini erosi dalle
piene. Questi interventi furono condotti in amministrazione diretta
con l'impiego delle squadre forestali, che realizzarono, in
particolare, alcuni ponticelli per l'attraversamento del torrente
ed alcuni tratti di arginatura, in parte in scogliera a secco ed in
parte in gabbioni metallici. Nel punto di maggiore larghezza tale
sistemazione raggiungeva i 12 metri e la piana adiacente era stata
recuperata a pascolo, dopo lavori di bonifica dai detriti
alluvionali, per venire incontro alle esigenze del mondo agricolo.
Nell'ottobre 2000, sicuramente questa eccezionale quantità di acqua
ha generato portate straordinarie che demolirono parzialmente
queste opere e produssero gravi danni alla viabilità rurale,
all'acquedotto comunale, ad alcune abitazioni e, in generale,
all'economia agricola di tutta l'area, soprattutto il danno
maggiore fu causato dall'ingente quantità di materiale detritico
che si depositò su tutta la piana. Fra l'altro mise anche in
evidenza, se del caso, che gli interventi di cosiddetta "ingegneria
naturalistica" sui nostri torrenti hanno un'efficacia limitata e
sicuramente non governano delle piene di carattere eccezionale. Gli
esiti dello studio che è stato affidato, preliminare alla nuova
progettazione, hanno determinato la scelta di allargare l'alveo,
non potendo incidere sulla pendenza per ovvi motivi morfologici -
si tratta di una zona pianeggiante, non potevamo aumentare la
velocità, allora abbiamo deciso di allargare l'alveo - per
aumentare la velocità questa nuova conformazione, anzi, diciamo
meglio, per aumentare l'efficacia della capacità di caricare delle
portate eccezionali, la nuova conformazione del torrente ha
previsto la realizzazione di un doppio alveo: quello principale, di
larghezza compresa tra 16 e 18 metri, in grado di smaltire portate
liquide con un ritorno di 100 anni e portate solide con un ritorno
di 50 anni, ed uno secondario, più ampio, con larghezze massime di
circa 35 metri, in grado smaltire portate solide con tempo di
ritorno in 100 anni. Questi tempi di ritorno stanno a significare
che c'è una probabilità su 100 anni che l'evento si verifichi.
Tornando ai lavori in oggetto, questi hanno visto in particolar
modo la realizzazione di nuovi argini dati da un rimodellamento
dell'alveo che ha visto la realizzazione di sponde in una sorta di
terre armate, chiamato anche "argine a verde" che prevede la
realizzazione di terre armate particolari, adatte all'impiego
specifico, la realizzazione di una nuova viabilità rurale - in
quanto la precedente era stata completamente sconvolta - e la
sistemazione di quella già esistente danneggiata dall'alluvione, la
realizzazione di nuovi attraversamenti per il raggiungimento delle
frazioni e la successiva bonifica dei terreni circostanti.
Per quanto riguarda il rifacimento di arginature, questo può
riferirsi in alcuni casi ad opere precedentemente realizzate che si
sono trovate, nella nuova conformazione d'alveo fra l'altro
rispettosa anche del sedime demaniale, in mezzo al nuovo torrente o
ad alcuni tratti di queste terre armate che sono in corso di
rifacimento a seguito dei danni provocati da alcuni temporali
verificatisi alla fine dell'autunno del 2006 e che sono stati
oggetto di una perizia di variante tecnica approvata dalla Giunta
regionale con DGR n. 1769 del 29 giugno 2007. D'altra parte, non è
raro che succeda che in cantieri del genere avvengano degli eventi
di tipo naturale, come possono essere temporali di forte intensità
e breve durata, che determinano una compromissione dei lavori in
fase di realizzazione. Riguardo agli oneri che tali lavori hanno
comportato, comprese le spese progettuali e di Direzione lavori,
ammontano complessivamente a circa € 300.000,00 Iva esclusa.
Président
- La parole au Conseiller Frassy.
Frassy (CdL)
- Ho ascoltato la sua risposta, Assessore,
la domanda era abbastanza precisa, il riferimento era specifico e
la sua risposta è stata molto articolata in una lunga premessa che
ha descritto le problematiche morfologiche e idrauliche della piana
del Clavalité. Ci ha anche illustrato la complessità di questi
lavori, degli studi che sono stati fatti, dei 2 lotti, del 1° lotto
che è stato collaudato, del 2° lotto che è in fase di ultimazione,
una spesa indicativa rispetto ai dati che ci ha fornito di oltre 2
milioni di euro, 1° lotto 262mila e il lotto in fase di
ultimazione, quello più oneroso, 1,8 milioni di euro.
Quello che non ci è chiaro, perché dopo questa illustrazione
interessante per avere cognizione dell'iter progettuale e dello
stato dei luoghi e per avere anche memoria delle problematiche
causate dai vari eventi nel tempo - alluvione del 1993 e alluvione
del 2000 -, rimaniamo perplessi di fronte al fatto che i temporali
dell'autunno 2006 - temporali, come lei giustamente li ha definiti,
non degli eventi alluvionali - abbiano determinato una situazione
tale per cui è evidente, andando in quella piana, che qualcosa non
ha funzionato.
Nelle sue premesse lei faceva riferimento a tempi di ritorno che
erano indicati in 100 anni, che era un ragionamento statistico;
ecco, questo ragionamento statistico si è infranto nei temporali
dell'autunno 2006 alla fin fine, perché quando lei parla del costo
di questo incidente di percorso, non è un costo di poco conto,
trattandosi di 300mila euro più IVA, praticamente più di quello che
era il 1° lotto. Non sappiamo a cosa si riferisca o se forse era
effettivamente il 1° lotto, che è stato poi smantellato ed è
oggetto di rifacimento, perciò la perplessità non è solo il costo
aggiuntivo che lei ha stimato del 16%, ma che è un costo
significativo, perché 300mila euro più IVA è un costo
significativo! Il problema è invece di capire queste progettazioni
con quali criteri sono svolte, perché se mettiamo in piedi opere
importanti per 2 milioni di euro e al primo temporale - anche se
intenso, pur sempre un temporale! - abbiamo danni per 300mila euro
e devono essere rifatte le progettazioni, vuol dire che abbiamo
qualche dubbio sui criteri seguiti nel gestire queste opere.
La invitiamo, di conseguenza, a verificare se sia ragionevole
che un temporale possa sconvolgere in maniera significativa dei
lavori di risistemazione delle arginature che erano stati fatti per
contenere fenomeni di tipo alluvionale. Ci lascia perplessi la
dinamica che ha portato a questo tipo di rifacimenti.
Presidente
- La parola all'Assessore al territorio,
ambiente e opere pubbliche, Cerise, per una precisazione.
Cerise (UV)
- Non so se può servire a fugare le
perplessità, ma il danneggiamento è avvenuto in fase di cantiere,
cioè si stava lavorando; di conseguenza, questo evento, pur non
essendo eccezionalissimo... era comunque eccezionale perché venuto
e ha interessato delle opere in esecuzione: questo ha comportato
una rimessa in pristino, ma solo per il fatto che erano in attività
di cantiere, mentre se le opere fossero state ultimate, forse non
succedeva niente.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK