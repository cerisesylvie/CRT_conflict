Consiglio Regionale della Valle d'Aosta - Oggetto del Consiglio n. 628 del 13 maggio 1999 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ASSISTENZA SOCIALE
Assistenza socio-sanitaria
Famiglia, tutela dell'infanzia
Precedente
Successivo
Resoconto integrale del dibattito dell'aula
Oggetto del Consiglio n. 628 del 13 maggio 1999 - Resoconto
SÉANCE DU 13 MAI 1999 (APRÈS-MIDI)
OGGETTO N. 628/XI Ritiro di mozione: "Iniziative per
modificazioni ed integrazioni alle leggi regionali nel settore
socio-assistenziale con particolare attenzione alla famiglia".
Mozione Considerato l'impegno notevole assunto in questi anni
dalla Regione nell'ambito socio-assistenziale;
Considerata altresì l'attenzione costante e puntuale con cui la
Regione segue e sostiene le politiche sociali a favore della
famiglia;
Considerato che pur a fronte di numerose iniziative legislative,
permangano situazioni legate allo status di vedovanza e di orfano,
che non sono contemplate dalle norme vigenti;
Ritenendo necessario dare una risposta positiva a tali
situazioni;
Il Consiglio regionale
Impegna
L'Assessore competente a predisporre le necessarie modificazioni
ed integrazioni alle leggi regionali, perché anche le famiglie
ferite dal lutto possano trovare risposta alle loro esigenze;
Auspica
La predisposizione di un testo unico che semplifichi e coordini
la normativa regionale nel settore socio assistenziale.
F.to: Squarzino Secondina - Curtaz - Beneforti
Président La parole à la Conseillère Squarzino Secondina pour
l'illustration de la motion.
Elle me permettra, en toute amabilité, de faire remarquer une
anomalie dans la motion qui vient d'être présentée et c'est la
sollicitation qui est adressée au Gouvernement à se rendre
promoteur d'une initiative législative.
Je tiens à rappeler, comme ce Conseil est plutôt avare du point
de vue des conseillers dans l'initiative législative, qu'une telle
faculté appartient également à tous les conseillers et donc il n'y
a pas besoin à la rigueur de faire appel à l'instrument de la
motion.
Il s'agit d'une notation liminaire, la collègue Squarzino me
pardonnera d'avoir voulu la faire officiellement.
Squarzino (PVA-cU) Proprio per rispondere subito alla sua
osservazione, Presidente. Il mio era un auspicio rispetto alla
predisposizione di un testo unico. Faccio presente che nel caso di
un testo unico, siamo di fronte ad un lavoro abbastanza ponderoso,
un lavoro che richiede alcuni mesi per mettere insieme tutte le
varie leggi esistenti; è un lavoro per il quale, in genere, è più
attrezzato un assessorato che non un singolo consigliere, anche se
ha il supporto funzionante dell'Ufficio legislativo. Chiusa
parentesi.
Président Je me rapportais cependant principalement à
l'engagement qui a été sollicité au point n° 1 de la
motion…
Squarzino (PVA-cU) … che è collegato
ugualmente, il concetto è sempre lo stesso, Presidente. Come anche
ricorda la mozione, in materia di assistenza sociale la
legislazione che ha la Regione Valle d'Aosta è veramente molto
ampia: sono previsti diversi interventi.
Ci sono interventi per anziani, ricordo la legge n. 22/93 e la
relativa delibera di applicazione che amplia molti spazi e che
rende tale norma uno strumento flessibile e utile per le situazioni
diversificate che via via emergono; c'è la legge sull'assistenza
economica, quella sul minimo vitale, la n. 19/94 che ha una
funzione di tamponare le urgenze, di venire incontro a situazioni
veramente di grande disagio; c'è ancora una legge sui minori del
1984, la legge n. 17, di cui è rimasta in piedi solo una parte, ma
è rimasto in piedi comunque un articolo significativo in cui si
prevedono anche singoli provvedimenti deliberativi con cui la
Giunta può autorizzare interventi assistenziali a carattere annuale
oppure "una tantum" a favore di famiglie di minori che si trovino
in contingente stato di bisogno; c'è poi l'ultima legge votata lo
scorso anno da questo Consiglio regionale, la legge sulla famiglia,
la legge n. 44/98.
Queste varie leggi sono state predisposte, pensate ed
organizzate nei loro strumenti come risposte ad esigenze che via
via si manifestavano, per cui ci troviamo di fronte a una serie di
leggi che si accumulano, che non sempre sono fra di loro
coordinate, e che risultano insufficienti di fronte a casi
concreti. Proprio perché ogni legge è stata pensata per rispondere
ad alcuni casi concreti, di fronte all'emergere di nuovi casi
concreti o di casi concreti che vengono letti con occhi diversi, si
rischia di non riuscire a trovare una soluzione.
Ho portato come esempio lo stato di vedovanza, lo stato di
orfano, proprio un po' sollecitata - come credo tutti quanti i
capigruppo e anche lo stesso assessore - da una lettera che queste
due vedove della Valle di Gressoney hanno fatto pervenire.
I casi concreti sollevati da questa lettera hanno bisogno di una
risposta e richiedono un supplemento di riflessione in modo che si
trovi una risposta alle esigenze che vengono formulate. Qui c'è da
notare che, in queste esigenze, c'è anche una quota di sofferenza
di cui è stata segnata la vita di queste famiglie e forse questo,
mi permetta l'assessore, può suggerirci che dovremmo occuparci
anche eventualmente di offrire un supplemento di informazione agli
utenti che si trovano in situazioni di solitudine (vedovanza, un
coniuge da solo con i figli, ecc.) che devono far fronte a
situazioni nuove: tribunale, tutela dei minori. Forse sarebbe
opportuno che ci fosse un "vademecum", quasi una carta di
orientamento che consenta a questi soggetti, che già sono feriti
nei loro affetti, di orientarsi e di essere anche attrezzati per
rispondere alle esigenze; una specie di "carta dei servizi".
Il problema più importante, su cui volevo soffermarmi con questa
mozione, è proprio l'esigenza di rispondere, anche da un punto di
vista economico, ad alcune situazioni di emergenza a cui le leggi
del minimo vitale e dei minori non sempre rispondono, ma perché non
sempre rispondono? Perché, come prima accennavo, si ricorre a
queste leggi solo per casi estremi; a volte c'è una durezza della
vita che è nella quotidianità, che è al limite dell'emergenza, che
per fortuna non è ancora emergenza; si tratterebbe in questi casi
di aiutare e sostenere queste situazioni. Allora, per esempio, si
potrebbe ampliare la possibilità di intervenire su progetti mirati,
perché è vero che la legge n. 19 consente di intervenire, ma è
applicata in modo rigido.
Si potrebbe allora ampliare la possibilità di intervenire su
progetti mirati prevedendo maggiore spazio di discrezionalità
proprio alle assistenti sociali che, a fronte di situazioni
particolari, predispongono progetti specifici.
Se la legislazione presenta già delle risposte per i casi
sollevati nella lettera-testimonianza di queste donne di Gressoney
e se queste risposte ci sono e non sono state trovate, allora forse
occorre indagare sulla non efficace applicazione delle leggi che
già esistono. Se con tutta la legislazione che abbiamo non si
riesce a trovare una risposta per questi casi, forse vuol dire che
le leggi attuali non sono applicate in modo efficiente, forse ci
sono degli intoppi, dei punti critici nella procedura e forse
varrebbe la pena di fare una verifica in modo da vedere se le
diverse tipologie di bisogni effettivamente trovano una
risposta.
Fra l'altro ricordo che tutti noi abbiamo avuto modo di leggere
la relazione del Difensore civico da cui emerge che proprio
l'applicazione della legge n. 19 è uno dei punti critici, uno dei
punti di maggiore difficoltà di rapporti fra l'utente e
l'Assessorato della sanità. Forse, assessore, se non si è trovata
una risposta a questa situazione è perché si tratta di coordinare
meglio le varie leggi in modo da rendere eque le tipologie di
intervento.
La richiesta da parte di queste due famiglie di Gressoney,
presenta un caso riguardante non solo queste due persone, che
probabilmente non sarebbe emerso se non ci fosse stata la legge
sulla famiglia.
Ora la legge sulla famiglia è una buona legge, una "santa
legge", come l'assessore continua sempre a dirci, però introduce
degli interventi che appaiono discriminanti per altre situazioni
analoghe. Faccio un esempio molto chiaro e concreto: un bimbo che
ha 2 anni e 8 mesi, anche se di famiglia benestante, con un
discreto reddito, può accedere al contributo "una tantum" previsto.
Supponiamo ad esempio, che si tratti di un nucleo familiare con un
solo genitore e due figli minori: questo contributo viene dato con
un reddito lordo complessivo non superiore a 57 milioni
all'anno.
Ora una vedova, ma può essere una famiglia monoparentale con due
bambini, di tre anni e mezzo e di cinque, ad esempio, ma che non è
una famiglia povera, nel senso che non è indigente, non è ad un
livello tale da dover ricorrere alla legge del minimo vitale,
questa famiglia non vede riconosciuto nessun aiuto per quella che è
l'educazione dei figli.
Quindi, sottolineo, situazioni da un punto di vista economico
più favorevoli per una certa famiglia, si vedono attribuire il
contributo e la legge sulla famiglia lo consente; altri, con una
situazione economica più sfavorevole, non hanno nessun aiuto.
Proprio il confronto fra le logiche diverse con cui sono pensati
gli interventi ci fa dire quello che noi nella mozione abbiamo
detto, mozione che evidenzia la necessità, o almeno l'auspicio, che
si faccia un lavoro - e qui veramente lo chiedo all'assessorato che
ha in mano tutta la documentazione e tutta la tipologia dei casi -
tale per cui si integrino o si modifichino le attuali leggi, in
modo da rispondere effettivamente a situazioni particolari a cui la
legge attuale non viene incontro.
Se però l'assessore mi dice che a queste situazioni particolari
la legge attuale viene incontro e mi spiega come e in che modo, a
questo punto si tratterebbe di togliere quest'impegno e forse si
tratta solo di chiedere alla Giunta una maggiore vigilanza
nell'applicare la legge.
La cosa che sarebbe comunque auspicabile e interessante è la
predisposizione di un testo unico perché questo consentirebbe di
dare un quadro più chiaro e completo delle risposte che la Regione
fornisce alle varie situazioni e soprattutto farebbe emergere con
chiarezza quali sono i criteri generali con cui vengono pensati gli
interventi perché qui, proprio perché sono leggi che risalgono agli
anni 1984, 1993, 1994, 1998, ci troviamo di fronte ad epoche, a
momenti storici anche in cui la filosofia dell'intervento era di
tipo diverso.
Sarebbe utile ripensare alla logica che è alla base degli
interventi presenti in queste leggi per vedere se ci sono delle
priorità ed uniformare coordinare tra loro le varie logiche. Questo
è l'obiettivo della mozione.
Président La discussion est ouverte. Si personne ne souhaite
prendre la parole, je ferme la discussion générale. La parole à
l'Assesseur à la santé, au bien-être et aux politiques sociales,
Vicquéry.
Vicquéry (UV) Confesso che nel leggere l'interpellanza subito mi
ero posto il problema di qual era la motivazione di fondo che aveva
spinto la Consigliera Squarzino e i suoi colleghi a presentare la
mozione perché mi stupiva il fatto che si puntasse l'attenzione sul
concetto di vedovanza e di stato di orfano perché come è ben noto
sono dei concetti che risalivano ai tempi della mitica ENAOLI (Ente
di assistenza orfani dei lavoratori) che è scomparsa ben 20 anni fa
e che sarebbe comunque in controtendenza rispetto a tutte le
logiche delle politiche sociali che si stanno portando avanti da
anni che pongono al centro dell'attenzione la persona in quanto
tale, concetti ribaditi dalla legge n. 44 che prende in
considerazione, come è noto, la famiglia comunque formata senza
distinzioni.
In quell'indicazione della legge regionale n. 44 l'intenzione
del Consiglio regionale era ed è di dare delle risposte il più
possibile a largo raggio rispetto a tutte le esigenze. Come ben sa
la Consigliera Squarzino, la legge e i contenuti applicativi sono
stati lungamente discussi e tutti ci siamo detti: "Proviamo,
sperimentiamo", così come ci siamo detti: "Proviamo e
sperimentiamo" quando è stata varata la legge n. 19 sul minimo
vitale.
In questi anni di sperimentazione, soprattutto riguardo alla n.
19, devo dire che la legge stessa funziona pur avendo riscontrato a
volte delle difficoltà applicative su cui stiamo ragionando
soprattutto dal punto di vista procedurale, non tanto dal punto di
vista contenutistico della legge stessa perché sia la n. 19, sia le
altre leggi che sono state citate sono leggi che pongono comunque
dei paletti, dei criteri legati al reddito.
E questo è un principio di base su cui tutto il Consiglio
regionale, ma anche per altri interventi, si è sempre soffermato
sulla necessità di dare delle risposte - ed è proprio un aspetto di
tipo politico di questa maggioranza - innanzitutto alle fasce
deboli, dopo eventualmente di intervenire per i casi eccezionali e
questa possibilità c'è - per dare una prima risposta alla domanda
della Consigliera Squarzino rispetto alle due vedove - ed è
espressa dall'articolo 5 della legge n. 19 che dà la possibilità
comunque di contributi straordinari indipendentemente dal reddito.
È un articolo poco applicato, di questo ne do atto, ma la
possibilità non teorica, ma pratica c'è.
La legge n. 44 invece aveva definito questi requisiti e ambedue
le richiedenti ne sono escluse, ma noi ovviamente dobbiamo cercare
di ragionare sul generale e non sul particolare perché diventerebbe
molto complesso e praticamente impossibile dare delle risposte eque
a tutti i casi.
Condivido comunque l'impostazione che la Consigliera Squarzino
ha dato al suo intervento pur chiedendo alla fine del mio
intervento di ritirare la mozione perché una riflessione va fatta
sulle politiche sociali, ma è una riflessione che non ci sentiamo
ancora di fare per un motivo semplice. Sta per essere varata la
legge quadro sull'assistenza alle politiche sociali che, se sarà
varata come preannunciato, sarà abbastanza sconvolgente nel
panorama generale pur lasciando un'ampia autonomia alle regioni di
intervenire.
Tale legge, che è attualmente all'attenzione del Parlamento, in
una prima stesura tendeva addirittura all'eliminazione totale delle
associazioni di categoria, le associazioni invalidi civili,
associazioni invalidi del lavoro, orfani, mutilati, ciechi,
sordomuti e quant'altro. Il testo del disegno di legge - che è, se
vi ricordate, del Deputato Signorini - pare, ma non ho informazioni
certe essendo ancora tutto da decidere nell'ambito governativo,
essere stato superato dal secondo disegno di legge del Ministro
Turco, ma se così fosse, immaginatevi cosa comporterebbe
l'eliminazione di tutte le normative per queste categorie, ivi
comprese quelle degli invalidi civili.
Ci troviamo di fronte non solo ad una revisione di quelle che,
come diceva la Consigliera Squarzino, sono quattro leggi regionali
fondamentali, cioè non abbiamo un panorama di legislazione
regionale molto complesso perché sono quattro leggi, ma ci troviamo
a mettere mano, come abbiamo fatto con l'ultima legge passata in
Consiglio regionale per l'aspetto degli invalidi civili, ad una
normativa che va ad integrarsi alla normativa statale sulla quale
assolutamente non sappiamo quali siano le indicazioni
definitive.
Una riflessione va fatta sicuramente e la stiamo facendo; non mi
preoccupano le richieste del Difensore civico che ha purtroppo, a
mio parere, una visione troppo parziale delle problematiche perché
vi assicuro che i questuanti sono numerosissimi, le risposte sono
calibrate e sono mirate. Se noi dessimo delle risposte positive a
tutti, non faremmo un buon servizio alla popolazione valdostana
perché utilizzeremmo delle risorse economiche in modo non giusto e
non corretto e rischieremmo di non dare delle risposte eque a
coloro che ne hanno bisogno.
Noi interveniamo non solo in casi di assoluta ed estrema
necessità, ma anche in casi in cui ci si rende conto che c'è
comunque una capacità di recupero dell'individuo, questo è il punto
focale, poi si può contestare o meno e le posizioni delle singole
assistenti sociali sono per loro natura stessa a volte soggettive,
ma si fa riferimento soprattutto alla capacità dell'individuo di
rinascere e di ripartire da zero, mentre si dice di no - e il
Difensore civico questo non lo capisce, probabilmente non vuole
capirlo - al tossicodipendente che continua a bucarsi o
all'alcoldipendente che con il minimo vitale continua a passare la
giornata al bar o al soggetto che non ha nessuna voglia e capacità
di recupero. È un concetto questo che, come ben si sa, è applicato
anche e soprattutto dalle associazioni di volontariato che si
occupano di fasce deboli, da Don Ciotti a Muccioli, che puntano
alla capacità di recupero del soggetto e a questo proposito segnalo
un documento molto ben fatto di un congresso di Napoli sulle
tossicodipendenze intorno a cui si sono trovati d'accordo tutti i
componenti del variegato mondo sociale.
È un tema interessante, ricordiamoci però, per riprendere una
sollecitazione della Consigliera, che come Amministrazione
regionale dovremmo cominciare a ragionare in termini di
Amministrazione regionale che agisce in una logica di governo del
sistema e non in una logica diretta perché è questo il punto sul
quale dovremmo concentrare i nostri sforzi.
Sono dell'idea che gradualmente anche in Valle d'Aosta siano i
comuni a gestire le politiche sociali e la Regione a fare un
discorso di monitoraggio più globale così come avviene d'altronde
fuori dai confini della Regione, ma ci rendiamo conto che è un
passaggio non di poco conto perché con il piano socio-sanitario
abbiamo definito esattamente quali sono le competenze dei comuni,
ma non ci siamo sentiti perché sarebbe stato prematuro di passare
agli enti locali le politiche sociali. Dovrà essere fatto per
evitare che la Regione gestisca diversamente questi servizi, ma si
tratta di un processo lento e graduale che deve essere ben
valutato.
La Consigliera ha fatto anche una riflessione interessante sul
discorso dell'informazione; c'è una carta dei servizi ed è quella
stampata e diffusa ampiamente dall'USL, fatta volutamente come
carta dei servizi socio-sanitari e all'interno di questa sono
indicate tutte le informazioni possibili e sono informazioni che a
volte vengono modificate.
Stiamo stampando a mo' di scheda una brochure in applicazione
della legge n. 44 in modo che si possano già inserire sin da subito
gli interventi statali in materia di politiche familiari per
modificarle senza stravolgere la brochure stessa.
Ritengo comunque che non ci sia questa carenza d'informazione
nei confronti della popolazione valdostana perché le domande di
accesso ai servizi sono numerose, i servizi sono capillari, le
assistenti sociali, i consultori, i distretti sono ormai
terminologie che sono entrate nel sentire comune da parte di
tutti.
Per quanto ritengo che il testo unico sia un'esigenza
condivisibile, ma difficile e con tutta franchezza dico che non
siamo in grado di farlo perché, come più volte è stato detto in
ambito di commissione consiliare, questo significherebbe rimettere
in discussione tutta la tematica grossa delle borse di studio,
della parificazione o meno del lavoro dipendente rispetto al lavoro
autonomo, della classificazione o meno delle rendite nella
valutazione del reddito, nella rivalutazione complessiva della
nozione di reddito non basata solo sulla dichiarazione del 740 o
730, ma sulla valutazione del patrimonio in senso lato.
Su quest'ultimo aspetto stiamo lavorando per poter far pagare a
chi ha ed evitare che il figlio del professionista - in questo
senso ci sono dei casi sotto gli occhi che gridano vendetta - non
paga l'università e invece il figlio del lavoratore dipendente la
paga.
Sono tematiche delicatissime che non interessano solo
l'Assessorato della sanità, salute e politiche sociali, ma tutti
gli altri colleghi, dall'Assessorato della pubblica istruzione e
cultura, all'Assessorato dell'industria e commercio,
all'Assessorato dell'agricoltura, all'Assessorato del turismo e
forse rimane fuori solo l'Assessorato dei lavori pubblici. Materia
imponente, dunque. Se ci sono sollecitazioni, ben vengano.
Mi congratulo con la sollecitazione del Presidente del Consiglio
rivolta ai consiglieri perché avanzino le loro suggestioni; è
importante, lavoriamo assieme, le commissioni consiliari sono lì
per questo, bisognerebbe riuscire già da subito ad avere una
fotografia del variegato mondo contributivo in Valle d'Aosta per
poter cominciare a ragionare.
Chiedo anche per le motivazioni espresse dal Presidente del
Consiglio di ritirare questa mozione con l'impegno e con la
disponibilità da parte mia di affrontare nell'ambito della V
Commissione una tematica così delicata nelle forme e nelle modalità
che si riterranno opportune, in caso contrario ci asterremo.
Président La parole à la Conseillère Squarzino Secondina.
Squarzino (PVA-cU) Ringrazio l'assessore per gli impegni che ha
assunto.
L'obiettivo della mozione non era quello di dire che abbiamo
vinto o che abbiamo perso; il problema era solo sollevare una
questione, verificare una disponibilità da parte dell'assessorato
rispetto a questi problemi, questa disponibilità c'è, è stato
assunto l'impegno da parte dell'assessore di affrontare queste
tematiche e penso che la V Commissione potrebbe essere l'ambito in
cui si potrebbe riflettere sull'articolo 5 della legge n. 19 per
vedere la sua applicazione e per vedere come questo possa diventare
uno strumento più flessibile. Questo penso che potrebbe essere un
primo argomento proprio per individuare con maggior chiarezza quali
sono gli ambiti di applicazione delle leggi già esistenti.
Per certi aspetti da una parte mi dispiace, dall'altra prendo
nota che l'assessore parla di difficoltà di predisporre un testo
unico per cui ancora meno i consiglieri sono in grado di poterlo
fare. Certo che questo è un momento di grande evoluzione e un testo
unico sicuramente deve tenere conto dell'evoluzione che è in
atto.
Siamo disposti a ritirare la mozione dopo questi impegni;
chiederei un'attenzione particolare alle tipologie d'informazione
da dare alle categorie. Ripeto, prendiamo la categoria del coniuge
che si trova solo con i figli che affronta il problema del divorzio
o il problema della vedovanza: ci sono tutta una serie di
adempimenti per cui o queste persone trovano in casa qualcuno che
dice: "Faccio io" o vanno da un notaio.
Lo stesso servizio legale regionale che tante volte è stato
invocato forse andrebbe meglio valorizzato, chiedendogli di
predisporre dei vademecum proprio per dare informazioni sulle
diverse tipologie di esigenze.
Questo è un po' un suggerimento che mi permetto di fare
all'assessore. Noi comunque siamo disposti a ritirare la
mozione.
Président La motion est retirée.
Il Consiglio prende atto.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK