Consiglio Regionale della Valle d'Aosta - Oggetto del Consiglio n. 1216 del 29 marzo 2000 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
TURISMO E INDUSTRIA ALBERGHIERA
Professioni turistiche
Precedente
Successivo
Resoconto integrale del dibattito dell'aula
Oggetto del Consiglio n. 1216 del 29 marzo 2000 - Resoconto
OGGETTO N. 1216/XI Inserimento del turismo equestre
nell'offerta turistica della Regione. (Interpellanza)
Interpellanza Facendo riferimento al documento
sull’equiturismo e ippovie in Valle
d’Aosta predisposto dal "Gruppo attacchi Valle
d’Aosta" ed inviato recentemente ai diversi soggetti
interessati all’attività turistica in Valle, che
illustra le potenzialità per la nostra regione di un turismo
equestre rispettoso dell’ambiente;
Considerato che la regione con la legge n. 33/93 ha già
riconosciuta la professione di "accompagnatore equestre" e ha
previsto incentivi per lo sviluppo di centri regionali di turismo
equestre, nell’ottica di "arricchire la tipologia
dell’offerta turistica regionale";
Tenuto conto dello studio a suo tempo predisposto
dall’Amministrazione regionale che evidenziava le
iniziative che potevano essere assunte per favorire tale turismo,
e, tra queste, la possibilità di attrezzare
un’ippovia lunga 130 chilometri che si snoda a media
altezza e che potrebbe essere una risorsa nuova, utilizzabile anche
per un turismo indirizzato alla terza età;
Considerato l’impegno
dell’Assessore ad attivare in Valle la Terza
stagione, rivolta a fasce di utenti diversificate rispetto agli
abituali turisti della stagione invernale ed estiva;
La sottoscritta Consigliera regionale
Interpella
l’Assessore competente per conoscere:
1. come valuta la possibilità di inserire
nell’offerta turistica della regione anche il
turismo equestre,
2. se intende attivarsi in tal senso e come.
F.to: Squarzino Secondina
Président
La parole à la Conseillère Squarzino
Secondina.
Squarzino (PVA-cU)
Recentemente il "Gruppo attacchi Valle
d'Aosta" ha predisposto un documento che ha fatto avere a tutta una
serie di soggetti interessati al turismo, fra l'altro è venuto in
III Commissione il responsabile a presentare questo progetto.
Questo documento illustra le potenzialità che nella nostra
regione avrebbe un turismo equestre – che, fra
l'altro, è un turismo rispettoso dell'ambiente - e, facendo
riferimento all'interpellanza precedente, chiaramente un turismo
equestre si colloca su un piano di maggior rispetto, di maggiore
adattabilità all'ambiente che non quello del turismo dell'eliski di
cui appena parlato.
Rispetto al turismo equestre, la Regione Valle d'Aosta ha già
legiferato in parte, nel senso che ha riconosciuto la professione
di accompagnatore equestre ed ha previsto incentivi per alcuni
centri regionali di turismo equestre, proprio nell'ottica di
arricchire la tipologia dell'offerta turistica regionale. Teniamo
conto che a tutt'oggi c'è un albo professionale degli
accompagnatori equestri, mi sembra che siano quasi 50 persone; da
tre anni vengono fatti dei corsi di aggiornamento, di
riqualificazione, l'ultimo si è svolto l'anno scorso, quindi c'è
un'attenzione della Regione rispetto a questo settore di attività
turistica.
Questo settore sta languendo un po', se non viene dato un
impulso particolare, se non si fa rientrare anche questo settore
all'interno di un pacchetto più ampio di offerte turistiche che la
Regione Valle d'Aosta mette sul mercato.
Degli studi erano già stati fatti a suo tempo proprio per
verificare se questa Regione si prestava, e si presta, alla pratica
del turismo equestre; era stato studiato tutto un sentiero,
un'ippovia, che dal Gran San Bernardo arriva fino a
Pont-Saint-Martin percorrendo la montagna a media altezza. Questa
potrebbe essere effettivamente un'alternativa a quelle che sono
altre proposte turistiche.
L'Assessore non perde occasione per ricordare una cosa
importante che io condivido e cioè che dobbiamo in Valle d'Aosta
attivare la terza stagione, cioè attivare iniziative che coprano
tutto quell'intervallo libero fra la stagione estiva e quella
invernale e che si rivolgono a turisti di tipo diverso degli
abituali.
Ora, rispetto a questa possibilità che il turismo equestre
offre, l'interpellanza chiede di conoscere quali sono le
valutazioni che l'Assessore dà rispetto alla proposta di inserire
nell'offerta turistica della Regione anche il turismo equestre,
quindi come vede l'inserimento di questa attività turistica e se
intende attivarsi e in che modo. La legge di riferimento come pure
lo studio citato risalgono al 1993. Sono passati 7 anni e credo che
si debba decidere cosa se ne vuol fare, perché se questa è
un'attività interessante, allora ci si deve impegnare.
Se invece si ritiene che sia un'attività che non interessa la
Valle d'Aosta, a questo punto tanto vale smobilitare le strutture
che ci sono e non impegnare altre risorse della Regione a seguire
questo settore.
Président
La parole à l'Assesseur au tourisme, aux sports,
au commerce et aux transports, Lavoyer.
Lavoyer (FA)
Come premessa si può dire che dal punto di
vista dei contenuti non possiamo che condividere in toto la
proposta che è stata formulata e le ipotesi che sono state
formulate dall'Associazione "Gruppo attacchi Valle
d’Aosta" a cui faceva riferimento
l'interpellante.
Non possiamo che condividere in toto le considerazioni che ha
testé fatto la Consigliera Squarzino.
Come Amministrazione regionale quale tipo di contributo possiamo
dare per sviluppare questi progetti? Innanzitutto, c'è la legge n.
33/93 a cui faceva riferimento anche l'interpellante, legge che ha
già avuto un paio di attuazioni concrete per la realizzazione di
due centri di turismo equestre: uno nella frazione Epinel in Comune
di Cogne e l'altro in frazione Chatelard in Comune di La Salle per
un importo complessivo di 950 milioni.
Ci sono altre richieste di interventi sempre in base a questa
legge che gli uffici stanno esaminando e questo è il primo filone
su cui l'Amministrazione regionale concretamente a suo tempo e
tutt'oggi sottolinea con l'inserimento nel bilancio di previsione
delle risorse a sostegno di questa legge. Si può verificare se dopo
7 anni di attuazione della legge c'è bisogno di correttivi, di
aggiustamenti; queste sono cose che si possono verificare.
Da parte dell'Architetto Berto della Cooperativa Habitat è stato
fatto a suo tempo uno studio, quello studio che è stato prima
illustrato che prevedeva un percorso che dal Colle del Gran San
Bernardo raggiungesse Pont-Saint-Martin; poteva essere definito
un'ippovia napoleonica come tipo di percorso.
Lo studio evidenziava alcune carenze che sono le carenze di
strutture che dovrebbero essere realizzate per poter poi promuovere
questo tipo di alternativa o di complemento di offerta turistica
perché nella sostanza siamo d'accordissimo a tutte queste
considerazioni che vanno nel senso di quello che vogliamo portare
avanti; siamo d'accordissimo anche a promuovere maggiormente questo
tipo di possibilità, però poi è necessario che ci siano le cose
organizzate. Perché se il turista legge queste ipotesi sulle
promozioni e sceglie di venire a trascorrere le vacanze in Valle
con questo tipo di possibilità, bisogna che ci siano delle cose
organizzate.
Allora una parte può essere fatta dall'Amministrazione regionale
che è senz'altro quella di condividere l'importanza di queste
iniziative, e lo facciamo tramite la legge, tramite alcuni studi
che abbiamo già fatto di dove si potrebbero sviluppare questi
percorsi e soprattutto anche concretamente nella valorizzazione
delle iniziative di questo "Gruppo attacchi Valle
d’Aosta" perché nel capitolo "Percorso storico" del
"Gruppo attacchi Valle d’Aosta" vengono elencate
tutta una serie di iniziative che sono state fatte negli anni.
Ho presente le iniziative fatte nel 1998 e nel 1999, sono tutte
iniziative che normalmente l'Amministrazione regionale ha
contribuito a sostenere finanziariamente in modo consistente, ne
cito alcune: "la traversata a cavallo Cervinia-Zermatt", le ultime
iniziative della "Coppa dell'amicizia", "Grand prix", "Primo trofeo
Valle d'Aosta del Cervino", "l'Equiraduno". Tutte queste iniziative
sono state sempre sostenute dall'Assessorato in modo importante
anche dal punto di vista finanziario.
Detto che condividiamo la filosofia, che la legge c'è per
eventualmente realizzare queste infrastrutture, vediamo al limite
se è necessario integrarla o modificarla; ci sono già degli studi
dove potrebbe essere sviluppato questo tipo di attività.
In ultimo stiamo aspettando una risposta definitiva dal Comune
di Saint-Christophe per spostare l'attuale centro di turismo
equestre che è ubicato ad Aosta, in Regione Tzambarlet, per
trasferirlo a Saint-Christophe dove realizzare un centro a livello
regionale.
Diciamo che i presupposti ci sono tutti, la Regione può anche
fare da coordinamento, sentire questi aderenti al "Gruppo attacchi
Valle d’Aosta" per vedere come coordinare
l'iniziativa; è chiaro che sono necessari ancora alcuni interventi
che devono essere delegati ai privati per completare questa ipotesi
di percorso e per poterli a tutti gli effetti inserire nella nostra
promozione turistica.
Président
La parole à la Conseillère Squarzino
Secondina.
Squarzino (PVA-cU)
Sono complessivamente soddisfatta della
risposta in quanto mi rendo conto che sulla questione c'è un
interesse da parte della Regione.
Riprendo i vari punti della risposta andando non con lo stesso
suo ordine, ma seguendo un ordine logico mio.
Rispetto al sostegno alle iniziative che vengono fatte via via
da questo gruppo, iniziative non tanto nell'ambito del turismo
equestre quanto iniziative promozionali di questa attività
sportiva, credo che sia estremamente interessante anche se non è
questo l'obiettivo principale di questa interpellanza e della
richiesta che ha fatto il "Gruppo attacchi Valle
d’Aosta". Proprio le sue parole, Assessore, mi fanno
dire che il terreno è quasi pronto perché si possa fare un grosso
salto; ci sono queste iniziative che fanno conoscere l'attività e
le potenzialità del turismo equestre, c'è una legge, e lei ha anche
espresso l'opinione, che spero che si traduca in azione concreta,
che si potrebbe anche verificare se la legge è efficiente o se va
in parte modificata.
Prendo atto che c'è questa volontà di eventualmente utilizzare
al massimo le potenzialità della legge per questi centri
equestri.
Quello che manca, secondo me, e lo ha accennato anche lei, è
proprio un'azione di impulso; lei ha detto che il progetto
dell'ippovia sarebbe molto interessante, ma c'è carenza di
strutture. Allora io le suggerisco una cosa anche se probabilmente
lei ci avrà già pensato: sarebbe importante che emergesse
chiaramente la volontà politica della Regione di impegnarsi in
questo settore, e di attivare questa ippovia. Se il problema è solo
di strutture, perché non parlare di questo problema con gli enti
locali che sono toccati da questo percorso? E saranno poi questi
che informano i propri cittadini per fare in modo che si attivino.
Lo stesso ente locale può verificare sul suo territorio se ci sono
delle possibilità di sviluppo per questa ippovia.
Se lei esterna questa volontà politica, e lei ha tutti i mezzi
per esternarla, offre anche agli enti locali e ai privati
interessati la possibilità di individuare in questo progetto
politico l'inserimento nel proprio territorio di un'attività
produttiva economica che può contribuire allo sviluppo turistico al
territorio e proprio in zone che turisticamente non sono molto
sviluppate; e che potrebbe essere una di quelle attività
integrative al lavoro agricolo di cui lo stesso piano agricoltura
parla.
Ma ci vorrebbe proprio da parte sua l'espressione pubblica di
questa volontà politica. Spero che lo faccia nel più breve tempo
possibile.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK