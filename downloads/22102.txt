Consiglio Regionale della Valle d'Aosta - Oggetto del Consiglio n. 1783 del 8 febbraio 2006 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
NOMINE E INCARICHI DI CONSULENZA E SPECIALI
Incarichi di consulenza e speciali
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1783 del 8 febbraio 2006 - Resoconto
OGGETTO N. 1783/XII - Incarico per una ricerca relativa alla
conoscenza dei servizi offerti dalla Regione. (Interpellanza)
Interpellanza
Premesso che:
- la Giunta regionale ha impegnato 54.000,00 euro per
commissionare "un'attività di ricerca per indagini mirate e
tracking telefonici relativi alla conoscenza dei servizi offerti"
alfine di cogliere le attese e il livello di soddisfazione della
popolazione sull'attività istituzionale della Regione;
- tale ricerca si legge mira a "offrire un valido supporto
alle attività di pianificazione e di comunicazione istituzionale
svolte dall'Amministrazione regionale";
il sottoscritto Consigliere regionale
Interpella
il Presidente della Regione per conoscere:
1) in quale sede e contesto è maturata l'esigenza oggetto
dell'incarico citato in premessa;
2) se non ritenga che tale iniziativa di stampo tipicamente
commerciale poco si adatti ad un'amministrazione pubblica;
3) se non ritenga preoccupante che né la classe politica di
governo, né la struttura dell'Amministrazione regionale siano in
grado di conoscere le situazioni oggetto della ricerca;
4) quali comportamenti adotterà la Giunta all'esito dei
risultati, se come presumibile non dovessero fornire risposte
confortanti.
F.to: Frassy
Président - La parole au Conseiller Frassy.
Frassy (CdL) - Questa interpellanza si inserisce in un filone
che non è prettamente nuovo e non è nuovo perché è quel filone
innovativo sul quale il Presidente Caveri sta puntando molto: il
contatto diretto con la gente. Avevamo visto come nel passato
recente vi fosse - prima della proposta suggestiva dei colleghi del
gruppo "Arcobaleno" di istituire la Festa della Valle d'Aosta in
questa duplice valenza, religiosa e civile, che coincidesse con il
compleanno del Presidente - questa propensione e vocazione
all'onnipresenza con l'attivazione di un servizio sperimentale di
videomessaggi. Adesso abbiamo appreso che la Giunta, in una sua
deliberazione recente, ha ritenuto di affidare un monitoraggio a
una società esterna che si occupa di rilevazioni statistiche sul
livello di conoscenza che ha la popolazione dell'attività
istituzionale della Regione, perlomeno questa è la sintesi del
titolo di tale deliberazione. Se andiamo ad aprire la deliberazione
poi, capiamo che il progetto è più ambizioso, non è solo la
conoscenza dell'attività istituzionale, che permane nel corpo della
deliberazione, dove si dice che non esiste un monitoraggio
aggiornato sul livello di conoscenza che abbia sempre la
popolazione delle attività della Regione, ma si dice che è
necessario predisporre delle azioni che siano volte
all'osservazione continuativa delle esigenze via via più sentite
dalla popolazione valdostana. Qui devo dire che un po' siamo
rimasti stupiti, nel senso che pensavamo che chi ha responsabilità
di governo abbia chiaro lo scenario nel quale il suo Governo si
deve muovere. Se vogliamo essere sinceri, Presidente, qualche
dubbio recentemente lo avevamo maturato sentendo anche questa
mattina il suo collega di Giunta, l'Assessore Marguerettaz, che ha
avuto non poche difficoltà a capire quello che stava accadendo
attorno alla vicenda del "Grand Hôtel Billia" e si giovava, per
cercare di capire le problematiche legate a proprietà e
quant'altro, dei ritagli di stampa. Ci rendiamo conto perciò che
questa maggioranza, questa Giunta in particolare ha il problema di
capire cosa serve alla Regione Valle d'Aosta. Certo che questo vuol
dire per altri versi, colleghi dell'"Union", che il programma di
legislatura che avete scritto e sul quale questa Giunta si impegna
nella continuità della "Giunta Perrin" viene messo in discussione,
nel senso che il programma politico di legislatura viene
accantonato con un grosso punto interrogativo, in attesa che
l'Istituto "Piepoli S.p.a." di Milano possa dire alla Giunta e agli
Assessori quali sono le esigenze dei Valdostani e forse capire -
questo potrebbe essere l'auspicio dei "Ds", che tuttora condividono
tale maggioranza - che l'Ospedale, ad esempio, non sia, da un punto
di vista logistico-funzionale, utile nella misura in cui questa
maggioranza lo sta portando avanti; oppure potrebbe uscire la
notizia che gli investimenti che vengono fatti sull'industria...
caso vuole sempre dai "Ds", che sono direttamente impegnati in tale
vicenda... che la politica industriale di questa Regione da almeno
un decennio abbia preso degli indirizzi che alla Regione hanno
portato poco; oppure potrebbe uscire che il Casinò, così come è
strutturato, è una S.p.a. che è finta e che, di conseguenza,
bisognerebbe procedere alla privatizzazione. Da un certo punto di
vista allora siamo affascinati dalle risposte che questo sondaggio
porterà alle conoscenze di chi ha la responsabilità di governo, ma
poi cosa succede, Presidente?
Vorremmo capire se nel momento in cui la sua Giunta ha adottato
una deliberazione impegnativa è disposta a perseguire fino in fondo
le risultanze di questo studio, perché, se per ipotesi, come noi
sospettiamo, emergesse che le esigenze della popolazione valdostana
sono leggermente diverse rispetto alle azioni politiche messe in
atto da questa maggioranza, penso che lei, Presidente, dovrebbe
interrogarsi "in primis" sull'esigenza di una revisione del
programma di legislatura, magari anche radicale, che vede un
alleggerimento del peso della Regione nell'economia valdostana, ma
dovrebbe prendere anche coscienza dell'esigenza di un rimpasto in
termini di prospettive politiche. Penso che il momento, Presidente,
sia quello che si presti a un'analisi di questo tipo, avete fatto
delle affermazioni in tempi recenti impegnative su scelte di campo
nazionali, che trovano una difficoltà sul quadro regionale, perciò
penso che un rimpasto in Giunta sia sotteso a questa
deliberazione.
È una deliberazione che la Giunta ha adottato in maniera
unanime, al di là di due assenze, che penso siano casuali,
Presidente, perché nella copertina di questa deliberazione si legge
che l'Assessore Cerise è assente giustificato alla seduta, perciò
immaginiamo che la sua assenza valga per tutta quella seduta di
Giunta e immaginiamo che l'Assessore Pastoret abbia avuto impegni
più importanti degli impegni istituzionali, tant'è che ha
partecipato alle deliberazioni antecedenti, ma non si è trovato in
Giunta quando avete discusso di questa deliberazione, ma il fatto
che lei abbia due Assessori in meno su tale deliberazione non sia
un segnale politico... immaginiamo che sia un segnale contingente,
però che si fa dopo? Non penso che lei abbia quel culto della
personalità, che in maniera piacevolmente ironica ha rispedito alla
Sinistra; sono convinto che lei in questo caso voglia acquisire
strumenti nuovi, ma strumenti nuovi mettono in discussione quella
che è una linea tracciata con un programma politico, una linea
tracciata con delle alleanze, una linea tracciata con degli
equilibri di Giunta. La nostra interpellanza allora è prettamente
politica, cioè quali saranno le ipotesi che lei è disposto a
percorrere all'esito dei risultati? Perché, Presidente, diciamocelo
in maniera chiara: se lei avesse avuto in questo momento la
certezza che l'azione della sua maggioranza e della sua Giunta
fosse quello che i Valdostani chiedevano, non avrebbe portato in
Giunta tale deliberazione. Lei perciò in questo momento ha il
dubbio della ragionevolezza, che il percorso politico della sua
maggioranza è su un "binario" tipo quello della tramvia
Cogne-Charemoz. Quello è un "binario" di lungo corso, sono 10 anni
che regge, anche se non c'è un gran traffico; in questo caso è un
po' diverso, però lei aveva tale consapevolezza. Se aveva questa
consapevolezza, noi vorremmo capire che tipo di conseguenze, lei,
la sua Giunta, la sua maggioranza siete disposti a percorrere alla
luce delle risultanze e di più auspichiamo che su queste
risultanze, al di là del dibattito che avrete in Giunta e in
maggioranza, vi sia un coinvolgimento con la partecipazione
dell'assemblea, perché capire cosa percepisce e cosa vuole la
popolazione valdostana può servire forse anche all'opposizione.
Président - La parole au Président de la Région, Caveri.
Caveri (UV) - Quello di oggi è un Consiglio regionale "felpato",
molto intimo, con molti colleghi che si riuniscono in capannelli,
si spostano, quindi forse è anche la giornata delle confessioni.
Devo dire di aver sempre ammirato la vispolemica e l'intelligenza
del Consigliere Dario Frassy fin dalla metà degli anni '70, quando
io ero della "Jeunesse Valdôtaine" e all'epoca lui era del "Fronte
della gioventù". Devo dire però che, se oggi è davvero la "giornata
del cappellaio matto", per cui giriamo il mondo alla rovescia, sono
francamente stupito che qualche dubbio sull'utilizzo dei sondaggi
di opinione venga da parte di un esponente di "Forza Italia". Lei è
stato molto abile, perché questo suo dubbio sui sondaggi di
opinione lo ha scritto, ma non lo ha ripetuto nell'illustrazione
dell'interpellanza, perché nell'iniziativa ha scritto:
"se non
ritenga che tale iniziativa di stampo tipicamente commerciale poco
si adatti ad un'amministrazione pubblica"
. Ora, se c'è qualcuno
che ha inventato in maniera mirabile l'utilizzo dei sondaggi di
opinione, è il vostro amministratore di maggioranza, cioè
l'azionista di "Forza Italia" e devo dire, affinché non sia deluso
della mia risposta, che il tipo di "format" proposto dall'Istituto
"Piepoli" alla Regione è un "format" di sondaggio di opinione che
viene adoperato attualmente praticamente da tutte le Regioni
italiane e da moltissime Province italiane, ma "udite, udite" è uno
dei "format" che adopera anche Palazzo Chigi! Le cose così come
costruite con il tipo di indagine mirata, e quindi è qualcosa che
l'Istituto "Piepoli" fa anche per l'Onorevole Silvio Berlusconi. La
chiave di lettura un po' maliziosa che lei dà dello strumento è da
"rinviare al mittente", perché Presidenti di Regioni di Destra, di
Sinistra, di Centro, e anche Silvio Berlusconi, usano devo dire in
maniera assai più diffusa. Poi è vero che, se i sondaggisti
all'Onorevole Berlusconi non vanno bene, come il povero Crespi,
fanno una brutta fine, per cui si va sempre alla ricerca di
sondaggisti "di famiglia" che rassicurino sull'esito delle elezioni
successive. Al di là dello scherzo, perché lei è stato soave nel
suo eloquio e io lo sarò altrettanto, voglio dirle che, oltre ai
risultati che abbiamo reso noto nel corso della conferenza stampa e
che saranno oggetto di ulteriori approfondimenti, noi abbiamo
scelto proprio nei giorni scorsi altri filoni di intervento, in
cui, fra l'altro, gli esiti del sondaggio, che pure sono
lusinghieri per il Governo regionale, manifestano degli elementi di
debolezza o di preoccupazione nell'opinione pubblica: penso al
fenomeno dell'immigrazione extracomunitaria che viene avvertito
come un tema particolarmente caldo, penso alla questione della
disoccupazione che viene avvertita al di là dei dati nudi e crudi
sull'occupazione in Valle, penso ai problemi industriali che
vengono avvertiti ovviamente da un'opinione pubblica attenta come
un tema particolarmente prioritario. Ebbene credo che non si viva
di sondaggi, si vive della prossimità e del rapporto politico che,
per fortuna, in Valle d'Aosta è un rapporto di vicinato, di
democrazia. Ciascuno di noi ogni giorno non entra in una "turris
eburnea" e perde in questo modo il contatto con la realtà, ma il
contatto è quotidiano e credo che non vi sia nessun posto nel mondo
dove, se una qualunque persona vuole parlare con un qualunque
politico, lo può fare nel volgere di poche ore. Questo ci consente
di avere dei sondaggi di opinione quotidiana, di poter disporre di
una serie di percezioni sull'azione che conduciamo. Tuttavia,
poiché tutti se ne sono dotati, abbiamo ritenuto unanimemente di
farlo anche noi e le assenze di quel giorno in Giunta non
nascondono nessun veleno o nessuna omissione, perché in effetti,
nella fase di analisi dei dati che sono stati elaborati sulla base
del sondaggio, devo dire che lo abbiamo ritenuto uno strumento
nuovo, dinamico, da affinare, senza farne un mito o chissà cosa.
Reputiamo semplicemente che questo possa essere uno strumento di
lavoro.
Il Consigliere Frassy ha detto:
"questo vi aiuterà a rendere
sempre più corrispondente l'azione di governo rispetto alle
aspettative dell'opinione pubblica"
, e perché no? Se
scoprissimo che nella percezione che questo campione significativo
di popolazione, che fra l'altro allargheremo ulteriormente per il
prossimo sondaggio, qualcosa ci è sfuggito e una percezione
preoccupata dell'opinione pubblica emergesse, è normale che sia
così. Credo che sia esattamente quello che oggi il Governo fa e
sappiamo che lo fa in maniera molto più massiccia di quanto faccia
il Governo regionale della Valle d'Aosta, perché non c'è decisione,
non c'è legge, non c'è pronunciamento che il "Premier" e l'attuale
suo Governo decidano che non abbia degli "instant" sondaggi che
consentono poche ore dopo di capire qual è la reazione. Questa è
per la politica moderna una cosa di cui tenere conto. Noi lo
abbiamo fatto in maniera assai blanda, in maniera molto tiepida,
adoperando con giudizio e senza mitizzare degli strumenti che ormai
tutti adoperano, quindi vorrei rassicurarlo sul fatto che abbiamo
reso noto gli aspetti positivi e gli aspetti negativi, così come
emersi dallo studio, e lo faremo anche nelle prossime
occasioni.
Président - La parole au Conseiller Frassy.
Frassy (CdL) - Una breve replica. Prendiamo atto piacevolmente
che il "modello Berlusconi" rimane sempre un modello e rimane
sempre un modello anche per chi guarda e si dichiara allineato
sulle posizioni del Centro Sinistra. Prendiamo atto che comunque il
"modello Berlusconi" a Destra e a Sinistra rimane un modello
soprattutto per quelle modalità innovative di interpretare la
politica e di risolvere i problemi delle popolazioni e delle
società che si devono amministrare. Dico solo questo, perché penso
che vi sia da dire poco rispetto alla mia illustrazione e la sua
risposta, devo dire solo che l'aspettiamo all'esito finale di
questa carrellata di sondaggi, quando immagino che lei dovrebbe
portare - maggioranza permettendo - un allegato bis che raddrizzi
il programma di fine legislatura; perciò, se questa è un'operazione
mirata a tale obiettivo, siamo convinti che vi sarà questa
conclusione. Se tale conclusione non ci dovesse essere,
probabilmente ci troviamo, più che di fronte a un sondaggio, a uno
strumento di propaganda dei ruoli istituzionali; in questo caso non
sarebbe colto nel segno il "modello Berlusconi".
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK