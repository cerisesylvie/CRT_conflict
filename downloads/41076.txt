Consiglio Regionale della Valle d'Aosta - Oggetto del Consiglio n. 304 del 10 gennaio 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 304 del 10 gennaio 2019 - Resoconto
OGGETTO N. 304/XV - Interpellanze: "Adozione di un efficace
sistema di controlli sulle dichiarazioni rese ai fini
dell'ottenimento di benefici economici" e "Modalità di
effettuazione dei controlli sulle domande presentate ai fini
dell'ottenimento di benefici economici".
Rini (Presidente) -
I punti n. 21 e n. 34 dell'ordine del
giorno verranno discussi congiuntamente.
La parola al
collega Ferrero per l'illustrazione.
Ferrero (MOUV') -
I controlli effettuati dalla Guardia di
Finanza sulle domande presentate per ottenere dei benefici
economici da parte di alcuni "furbetti" hanno dato un esito
sconcertante: 46 verifiche e 46 pratiche irregolari. Non solo io,
anche il collega Manfrin si è chiesto: "Che tipo di controllo si fa
sulle pratiche? È un controllo a campione?". Penso di sì, ma su che
campione? Una pratica ogni mille, ogni 2 mila, ogni 3 mila, ogni 4
mila? Soprattutto questa cosa va probabilmente avanti da anni e
quindi, se dovessimo quantificare per arrivare ai benefici
economici, quanto denaro è stato speso a favore di persone che non
ne avevano diritto e a scapito di altre che, invece, ne avevano
diritto? Io ho paura che raggiungeremmo cifre ragguardevoli.
Già una volta avevo fatto una richiesta di accesso agli atti e
avevo notato, riguardo all'Assessorato delle attività produttive
(quando si chiamava così), una certa discordanza in merito ai dati
forniti sui controlli, sembravano abbastanza disinvolti, non
puntuali, soprattutto sul seguito, perché nel momento in cui tu
sottoscrivi un'autocertificazione e inserisci notizie false diventi
responsabile anche penalmente. Anche in quel caso avevo visto una
certa elasticità nel dire: "Poi comunicheremo alla Procura se c'è o
non c'è reato". Senza aggiungere altre cose, questa indagine ha
fatto emergere una realtà molto preoccupante.
Io penso quindi che sia indispensabile provvedere immediatamente
a una revisione di tutto il sistema dei benefici economici, a un
controllo "a tappeto" sulle domande presentate negli ultimi tre
anni. Qualcuno mi dirà: "Ci vogliono risorse", ma il sistema c'è:
se il personale è troppo occupato, fate dei progetti-obiettivo e
con quello che recuperate pagate il personale che va a fare i
controlli. Il personale, pagato in più, fatti i dovuti conti,
porterà a un risultato in cui rimarranno ancora soldi per le casse
della Regione. Penso che il voler fare le cose come si deve sia una
proposta ragionevole. In questo caso abbiamo accertato che i
"furbetti" non saranno la maggioranza, che forse non saranno la
minoranza, che il Comando della Guardia di Finanza sarà stato
particolarmente fortunato nello scovare i 46, ma questa fortuna
finora è sembrata mancare ai controlli fatti
dall'Amministrazione.
Presidente -
La parola per l'illustrazione dell'altro
punto al collega Manfrin.
Manfrin (LEGA VDA) -
Come ha già bene illustrato il
collega Ferrero, questa iniziativa si rende necessaria a seguito di
quanto è stato riportato dagli organi di informazione rispetto ai
controlli effettuati da parte della Guardia di Finanza e che hanno
portato effettivamente alla scoperta sconvolgente di queste 46
persone. Non li posso definire "furbetti", bensì "criminali",
perché sono persone che, con redditi che arrivano a un milione di
euro, tolgono poche centinaia di euro ad altre persone che, invece,
ne avrebbero la necessità e avrebbero piacere di poter usufruire di
questo aiuto; invece, in maniera egoistica, si approfitta di questa
possibilità e in maniera fraudolenta si sottraggono questi fondi.
La notizia sconvolgente, quasi tragica, è che sono state scoperte
ben 46 dichiarazioni irregolari che hanno portato al percepimento
fraudolento di tali contributi. Nello specifico, i dati sono poco
edificanti. Infatti, da quanto è stato riportato, sono state
rilevate dichiarazioni al rialzo di oltre 10 mila euro rispetto a
quanto dichiarato, fino al caso più eclatante - quello che ho
citato poco fa - della persona che non ha dichiarato redditi per
ben un milione di euro.
La cosa più grave, come già evidenziato, è che sulla totalità
dei controlli (46 controlli), il cento per cento delle persone
controllate da parte della Guardia di Finanza è stata trovata con
una dichiarazione mendace. È evidente che questa situazione faccia
scaturire tantissime domande perché, se da una parte è necessario e
doveroso ringraziare la Guardia di Finanza per avere scoperto una
truffa di questa portata, dall'altra parte dobbiamo domandarci
(come giustamente già introdotto dal collega Ferrero): sulla
restante, amplissima platea che rimane dei percettori di questi
contributi, quali sono stati i controlli effettuati? Quelli dalla
Guardia di Finanza sono stati gli unici controlli effettuati oppure
anche l'Amministrazione regionale ha condotto delle verifiche? E,
nel caso le abbia condotte, quali sono stati gli esiti di questo
esame da parte dell'Amministrazione regionale? È di assoluta
necessità il venire a conoscenza di questi dati, avere queste
informazioni per chi opera nel sociale, perché chi viene a contatto
tutti i giorni con la povertà sa bene quanto sia necessario dare
degli aiuti concreti ed efficaci alle persone che sono in una
situazione per la quale anche poche centinaia di euro possono
alleviare le sofferenze. Parliamo di persone che il mese non
riescono nemmeno ad iniziarlo e quindi tali atti sono
particolarmente riprovevoli. Queste erogazioni indebite non pesano
soltanto sulle spalle dell'Amministrazione pubblica, ma anche
sull'intera collettività che si fa carico di occuparsi di dette
situazioni di povertà e che poi si trova a vedere dissipata questa
spesa.
Sulla base di quanto presentato con questa interpellanza,
chiediamo se e quali siano stati i controlli condotti
dall'Amministrazione regionale sulle domande presentate, non
soltanto per i contributi in oggetto, perché - come è stato
ricordato - ci sono più iniziative destinate a combattere la
povertà sull'intera platea di sostegni (REI, emergenza abitativa e
altre tipologie di aiuto); chiediamo poi per quale motivo si sia
creata una situazione quale quella descritta, ovvero quale sia
stata la falla nella catena dei controlli e, infine, quali siano le
intenzioni dell'Amministrazione per evitare il ripetersi di questi
spiacevoli episodi.
Presidente -
Per la risposta la parola all'Assessore
Borrello.
Borrello (SA)
- Ringrazio i proponenti per avere posto
l'attenzione su tale tematica, perché ci permette in questa sede di
fare un po' di chiarezza rispetto alle notizie giornalistiche
uscite. Faccio richiesta agli organi di stampa di prendere nota
della risposta che darò, proprio in virtù del fatto che alcune
notizie possono anche creare tensione di carattere sociale rispetto
all'importanza del contributo delle fasce più deboli. Ben venga
quindi la vostra richiesta di informazioni e ben venga che sia
fatta in una sede pubblica, in modo tale da dare le risposte e i
dati che potranno essere utili a ogni tipo di miglioramento
rispetto allo stato attuale dell'impostazione di controllo riguardo
all'accesso al contributo per le persone meno abbienti.
Questi tipi di servizi provengono da due Assessorati distinti:
dall'Assessorato dei lavori pubblici per quanto riguarda il
contributo sugli affitti e dall'Assessorato delle finanze e
attività produttive per il
bon de chauffage
. Risponderò io
per tutti e due, cercando di distinguere e fare le casistiche
rispetto alle due tipologie di contributo.
Comincio con il discorso legato al contributo per gli affitti.
Informo gli interpellanti che, su tutti gli interventi di sostegno
previsti dalle politiche abitative, la struttura preliminarmente e
preventivamente analizza tutte le pratiche riguardanti le
dichiarazioni rese dagli utenti e noi possiamo controllare:
composizione del nucleo anagrafico, anzianità, luogo di residenza,
invalidità, patrimonio immobiliare, redditi e detrazioni
dichiarati. Per quanto riguarda invece le dichiarazioni non
direttamente controllabili (patrimonio immobiliare, redditi
prodotti all'estero, eccetera) l'Amministrazione regionale dal 2012
ha richiesto la collaborazione della Guardia di Finanza. Tale
collaborazione rientra nelle competenze della Guardia di Finanza,
la quale può fare i controlli a livello preventivo - quindi prima
dell'erogazione del contributo - o a livello consuntivo. Per quanto
riguarda i dati che poi sono usciti, la Guardia di Finanza ha
effettuato un controllo - anche in collaborazione con
l'Amministrazione regionale - riferito alle DSU, alle attestazioni
ISEE, alle dichiarazioni dei redditi per quanto riguarda il 2011,
il 2012, il 2013 e il 2014. In totale le domande esaminate sono
state 10.833. La Guardia di Finanza ha quindi prodotto un controllo
a consuntivo. Di queste 10.833 domande, quelle risultanti con false
dichiarazioni sono state complessivamente 89; 89 sono le domande
che hanno avuto un difetto rispetto alle certificazioni e la
percentuale è facile da fare: sono ampiamente sotto l'1 per cento,
anzi è un decimale dell'1 per cento. Di queste 89 pratiche - un
conto è la falsa dichiarazione, ma la falsa dichiarazione che poi
va a incidere e a modificare i parametri per l'accesso al
contributo, perché se c'è qualche errore di qualche centinaia di
euro non incide sull'ammissibilità o meno al contributo - 11 hanno
reso necessario il recupero nella sua interezza e 67 di una parte
del contributo, mentre per le restanti 11 pratiche, invece, quanto
dichiarato in maniera erronea non incide sull'ammissibilità al
contributo. Per quanto riguarda la notizia giornalistica delle 46
pratiche rese pubbliche, queste sono state controllate nell'anno
2018 all'interno delle 89 e riferite al 2013, proprio perché
rientrano nel controllo consuntivo che la Guardia di Finanza ha
fatto dal 2011 al 2014. Di queste 46 almeno 15 non risultano
rilevanti dal punto di vista dell'accertamento ai fini della
determinazione del beneficio.
Per quanto riguarda le attività produttive, anche in questo caso
c'è stata la collaborazione con la Guardia di Finanza: fino al 2016
c'era un controllo a campione, a seguito di quanto definito
all'interno delle delibere di Giunta che andavano a istituire il
bon de chauffage, mentre dal 2017 il controllo è a tappeto, su
tutte le pratiche. C'è anche una diversificazione rispetto alla
possibilità di andare a definire la tipologia della dichiarazione,
perché fino al 2016 si basava sulla dichiarazione dei redditi,
mentre dal 2016 in poi sull'ISEE. Due dati per quanto riguarda il
discorso del bon de chauffage: nel periodo 2013-2016, quello
riferito ai controlli a campione (perché poi nel 2017 sono stati
fatti a tappeto), su un totale di 93 mila pratiche ne sono state
controllate 8 mila (quindi l'8,5 per cento) e di queste 8 mila
pratiche ne sono state revocate 336 (lo 0,36 per cento). Come
dicevo precedentemente, dal 2017 i controlli sono stati fatti a
tappeto e preliminarmente non sono stati erogati i contributi per
quanto riguarda il bon de chauffage. La Guardia di Finanza ha
ulteriormente effettuato un controllo per quanto riguarda il
2013-2016 rispetto a quanto fatto dall'Amministrazione regionale e
ha trasmesso alla struttura i verbali di contestazione di uno solo
dei soggetti interessati dall'indagine stessa per quei parametri
che non potevano essere direttamente controllati
dall'Amministrazione regionale, quindi ne ha definito uno solo.
Per quanto riguarda il discorso del cosa si può fare in più, io
credo che nel corso di questi anni si sia fatto un percorso per
andare a definire i furbetti, poiché concordiamo con voi - visto il
momento particolarmente difficile dal punto di vista economico -
che, nel momento in cui c'è la possibilità che l'Amministrazione
metta a disposizione tutta una serie di contributi per contrastare
la povertà o sostenere i nostri concittadini meno abbienti, bisogna
porre in essere tutta una serie di modifiche. In questa direzione
sono andate le ultime modifiche riguardanti le attività produttive:
c'è stato un controllo a tappeto.
Io credo sia molto importante la collaborazione tra
l'Amministrazione e la Guardia di Finanza, per questo formulo una
richiesta, anche se non rientra nelle nostre competenze perché è
incardinata nella responsabilità del ruolo della Guardia di
Finanza: di esercitare un'azione consuntiva molto pesante sui veri
furbetti e di dare massima disponibilità per un'azione preventiva
per coloro che sbagliano in buona fede, poiché una volta che si
arriva al consuntivo partono le sanzioni per il recupero del
credito. Va quindi bene un'azione pesante per i furbetti, in
maniera anche consuntiva, ma per coloro che hanno fatto in buona
fede qualche errore (neanche loro, magari del sindacato nella
produzione dell'ISEE) legato alle dichiarazioni, ci sia un'azione
preventiva onde evitare tutte le problematiche connesse alle
sanzioni successive dovute ad accertate false dichiarazioni.
Presidente
- La parola al collega Ferrero.
Ferrero (MOUV') -
La realtà è abbastanza disarmante. Non
possiamo certo pretendere di assumere tutto il Comando regionale
della Guardia di Finanza per fare i controlli alle nostre pratiche,
ma sarebbe auspicabile la sottoscrizione di un protocollo d'intesa
con il Comando per estendere i controlli. Sappiamo bene, come
succede già per i contributi o comunque le agevolazioni che vengono
fornite ad aziende, commercianti e artigiani, che è Finaosta a fare
le istruttorie, ma noi potremmo fare quella parte di istruttoria
relativa alla veridicità dei quesiti con un accordo con la Guardia
di Finanza. Io penso che questa sia una via percorribile.
Rimane però un punto interrogativo. Per tutte le altre
provvidenze, contributi o mutui che l'Amministrazione regionale
eroga e che ammontano in quei casi a decine e decine di milioni di
euro, andando a controllare troveremmo una situazione simile a
questa? Perché le cifre, in quel caso, potrebbero raggiungere
livelli preoccupanti. Questo è un punto interrogativo. Sulla
questione controlli so che alcuni Enti si piccano subito se
qualcuno dice loro: "Non fate i controlli, vorrei vedere se questo
lo avete fatto", uno per tutti Finaosta, però i controlli sono
importanti, perché, se si stabilisce con una legge che con
determinati requisiti si ha diritto a qualcosa, i requisiti ci
devono essere. Se magari qualcuno ha la coscienza sporca o comunque
non perfettamente pulita, ha difficoltà a darti i dati su
determinate pratiche e in determinati casi.
Presidente
- La parola al collega Manfrin.
Manfrin (LEGA VDA)
- Ringrazio l'Assessore per avere
fornito dei dati di assoluto interesse.
Chiedo soltanto - so che non può rispondere, ma mi faccia un
cenno - riguardo alla questione delle politiche abitative, in prima
battuta e, in seconda battuta, delle attività produttive: la parte
riguardante le politiche abitative era comprensiva, come avevo
indicato nell'interpellanza, dell'emergenza abitativa oppure
l'emergenza abitativa è esclusa? Perché il senso di questa
interpellanza era, al di là dei dati scoperti, di fare una
fotografia dei controlli effettuati su tutta la platea di aiuto e
sostegno alla povertà. Io avevo indicato per esempio il REI e
l'emergenza abitativa, ma di questi dati non mi pare si sia
parlato... che non siano contributi diretti, sì, ma che
effettivamente chi dichiara una situazione reddituale e quindi ha
accesso per esempio a un aiuto come l'emergenza abitativa debba
essere comunque essere controllato è un dato incontrovertibile.
Le chiedo di fornirci - come in parte già prospettato dal
collega Ferrero - tutti i dati su tutti i controlli effettuati e su
tutti gli aspetti, perché sono importantissimi. Da una parte mi
fanno tirare un sospiro di sollievo, perché da quanto presentato
pareva ci fosse solo una piccola parte dei controlli a campione e
che il cento per cento di questi controlli fosse risultato
positivo; qui, invece, il dato si allarga e quindi si ha una
prospettiva diversa. Sarebbe bene vedere il prospetto su tutte le
forme di aiuto, per cui su questo chiederemo un'integrazione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK