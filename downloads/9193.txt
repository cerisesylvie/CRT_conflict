Consiglio Regionale della Valle d'Aosta - Oggetto del Consiglio n. 3736 del 9 maggio 1988 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 3736 del 9 maggio 1988 - Resoconto
OGGETTO N. 3736/VIII - COMUNICAZIONI DEL PRESIDENTE DEL
CONSIGLIO - MOZIONE D'ORDINE SULLA VALIDITÀ DELLA SEDUTA.
PRESIDENTE
: Prima di dare inizio alla seduta, mi corre
l'obbligo di fare tre comunicazioni.
In data 6 maggio scorso è deceduto il signor Mathamel Giovanni
Amato, che era stato Consigliere regionale nella prima legislatura,
dal 21 maggio 1949 all'8 dicembre 1954, in rappresentanza
dell'Union Valdôtaine. Penso di formulare alla famiglia dello
scomparso ed all'Union Valdôtaine, a nome mio personale e
dell'intera Assemblea, le più sentite condoglianze.
Mi corre altresì l'obbligo di comunicare che il Consigliere
Aloisi ha fatto pervenire a questa Presidenza un nuovo ricorso, con
il quale richiede, secondo le motivazioni ivi espresse, la
decadenza dalla carica dei Consiglieri regionali Andrione, Borbey,
Pollicini e Chabod.
Mi sembra opportuno, infine, ricordare che oggi ricorre il
decimo anniversario della morte di Aldo Moro: non intendo
ricordarlo, ma lasciarlo alla memoria dei nostri successori.
PRESIDENTE
: Ha chiesto la parola il Consigliere Sandri;
ne ha facoltà.
SANDRI (N.S.):
Io prendo la parola sia sulle
comunicazioni del Presidente del Consiglio, sia per proporre una
mozione d'ordine.
Innanzitutto vorrei chiedere se sia possibile sospendere
brevemente il Consiglio per consentire alla Commissione del
Regolamento di riunirsi e di valutare il fatto nuovo sopravvenuto e
cioè che attualmente esiste, a repertorio della Presidenza del
Consiglio, una dichiarazione di decadenza per ineleggibilità
sopravvenuta nella carica di Consigliere regionale per quattro
Consiglieri tuttora in carica.
In secondo luogo, e sempreché sia possibile, vorrei che la
Presidenza del la Giunta confermasse o meno la veridicità della
notizia secondo la quale la Corte Costituzionale avrebbe dichiarato
manifestamente infondata la richiesta di parere sull'illegittimità
del precedente ricorso, così come è stato stabilito dal Tribunale
di Torino.
PRESIDENT
: Le Conseiller secrétaire Tamone a demandé à
prendre la parole; il y a droit.
TAMONE (U.V.):
Nous venons d'apprendre la mort de M.
Mathamel Jean Aimé qui était né à Verrayes le 28 novembre 1907 et
demeurait dernièrement à Chambave. Il a été très longtemps syndic
de Verrayes depuis le 10 juin 1961 jusqu'au 19 juin 1973.
Comme le disait le Président du Gouvernement régional, Mathamel
fut élu le 24 avril 1949, dans la liste de l'Union Valdôtaine, au
Conseil régional de la Vallée d'Aoste. Il participa en qualité de
Conseiller régional aux travaux de la première législature dans le
groupe de l'U.V. et de la Démocratie Chrétienne.
M. Mathamel fut également élu trois fois dans le consortium des
communes de la Vallée d'Aoste, '61 - '65 - '70, et à partir du 21
décembre '65 jusqu'au 12 janvier '71 il fit partie du conseil de
direction de ce consortium.
J'ai eu personnellement l'occasion de connaître Mathamel Jean
Aimé justement dans cette période où je faisais moi aussi partie du
consortium des communes et de son comité de direction.
On parlait d'un homme extrêmement attaché à sa terre, d'un homme
qui avait les véritables caractéristiques d'administrateur aimant
sa commune et la Vallée d'Aoste.
Il fut également un homme qui participa activement à la vie
politique de l'U.V., étant unioniste au premier moment et ayant
aussi passé une partie de sa vie au moment de la division de l'U.V.
dans l'Union Valdôtaine Progressiste, en revenant ensuite à l'U.V.
après la réunification de 1976.
Je me le rappelle vraiment comme un homme qui avait une très
grande envie de travailler et qui trouvait dans sa commune les
raisons d'une vie appliquée pour un travail communautaire vraiment
profond. Il y avait en lui les vraies caractéristiques de
l'administrateur valdôtain se dévouant à la cause de son pays, la
commune de Verrayes, très compliquée dans sa réalité et que nous
savons tous très difficile à gérer.
Mathamel Jean Aimé en fut vraiment un syndic de grande qualité
et de grande capacité.
C'est dans ce sens que nous le rappelons et nous formulons à sa
femme et à toute sa famille, de la part de notre Mouvement, les
plus sincères condoléances.
PRESIDENTE
: Premettendo che sulle questioni avanzate dal
Consigliere Sandri il Presidente della Giunta risponderà per quanto
di sua competenza, per quanto mi compete ritengo che non sia
assolutamente necessario riconvocare la Commissione per il
Regolamento, perché la volta scorsa essa ha già deciso la posizione
da assumere sulla validità o meno delle sedute consiliari in
relazione alla nuova situazione che si era venuta a creare con la
costituzione di parte civile della Regione nei con fronti dei
quattro Consiglieri soprammenzionati.
Ha chiesto la parola il Consigliere Sandri; ne ha facoltà.
SANDRI (N.S.):
Io contesto questa decisione del
Presidente del Consiglio, per due ragioni principali. Innanzitutto
perché la situazione di oggi è profondamente cambiata rispetto a
tre giorni fa e lo posso affermare proprio sulla base delle
considerazioni fatte allora dallo stesso Presidente del Consiglio,
il quale ha sostenuto che non era stato avviato alcun procedimento
per sopravvenuta ineleggibilità nei confronti dei quattro
Consiglieri regionali. Questa è la motivazione che ci è stata data
per giustificare l'approvazione, da parte della Commissione per il
Regolamento, della scelta fatta venerdì scorso.
Sulla base di questo ragionamento, il sottoscritto ed anche
altri Consiglieri avevano giudicato opportuna e corretta la
procedura seguita.
Oggi, però, la situazione è profondamente modificata, perché è
stato consegnato un atto a questo Consiglio regionale che comunque
comporterà, come del resto il nostro Presidente del Consiglio sa
benissimo, la convocazione di una seduta straordinaria di questo
Consiglio regionale, perché si tratta di un atto che dovrà comunque
essere riportato in questo Consiglio. La situazione, pertanto, è
profondamente diversa da quella di venerdì scorso.
Io non so bene se tale atto debba essere discusso in questo
Consiglio o se sia necessario convocarne un altro ed in quali modi
e termini, visto che sarà in pieno svolgimento la campagna
elettorale. Ci troviamo, infatti, di fronte ad una situazione che
si verifica per la prima volta dalla nascita del Consiglio Valle
del 1946 e dalla nascita del Consiglio regionale del 1948 e noi
vogliamo che la Commissione per il Regolamento abbia la possibilità
di discutere questo problema.
Già l'altra volta io ho voluto essere cauto, proprio perché si
tratta di questioni procedurali che riguardano diritti
costituzionali, sui quali occorre essere estremamente precisi.
Ritengo, però, che non voler accettare la convocazione della
Commissione del Regolamento sia un atto scorretto che non dà
giustizia alle ragioni della chiarezza.
Non voglio ricordare gli antefatti del 1966, però credo che ci
sia da rimarcare che allora si discuteva se le persone interessate
potessero o meno entrare in aula, non al momento della costituzione
di parte civile o nel momento in cui c'era un processo in atto, ma
ben prima. Al di là delle discussioni morali o politiche, che
questa sera non ci interessano, ritengo che oggi occorra
sottolineare i problemi giuridici che certamente ci sono.
Allora il Presidente Marcoz disse con estrema chiarezza che
aveva delle grandi difficoltà a pensare che la seduta fosse valida;
oggi, a mio parere, siamo in una situazione peggiore, perché, non
solo dobbiamo chiarire questo punto, ma dobbiamo anche chiarire in
che modo ed in che termini verificare l'ineleggibilità di questi
Consiglieri.
Io non so se, in questa fine legislatura, si voglia fare
un'opera di copertura per la buona pace di tutti; personalmente
riaffermo e richiedo che le cose siano fatte con estrema chiarezza.
Per far ciò, è necessario esaminare il Regolamento per decidere
come comportarci in questo frangente, per cui chiedo di nuovo che
il Consiglio accetti la convocazione della Commissione per il
Regolamento.
PRESIDENTE
: Ha chiesto la parola il Consigliere
Baldassarre; ne ha facoltà.
BALDASSARRE (P.S.D.I.):
Io credo che...
(...INTERRUZIONE del Consigliere TAMONE...)
Mi dica lei se posso andare avanti.
PRESIDENTE
: Il Consigliere Sandri ha presentato una
istanza, in relazione alla convocazione della Commissione per il
Regolamento, per un fatto di cui la stessa Commissione ha già
discusso...
(...INTERRUZIONE del Consigliere SANDRI...)
Mi permetta, Consigliere Sandri! Prima, io sono stato molto
attento e sensibile ad ascoltare quello che lei diceva; pertanto,
lei, con altrettanta cortesia senta adesso quello che ha da dire
io.
Innanzitutto non accetto il suo modo di esprimersi, quando parla
di "scorrettezza" nei confronti della Presidenza del Consiglio o di
"copertura" che la Presidenza del Consiglio vorrebbe fare nei
confronti di non so chi, perché questo non è mai stato fatto dalla
Presidenza del Consiglio.
In secondo luogo, il fatto che il Consigliere Aloisi abbia
presentato un ricorso è un fatto di carattere formale. In merito al
fatto che nella Commissione per il Regolamento sia stato detto che
mancava anche un ricorso al riguardo, riconosco che possa anche
essere vero quello che lei ha detto e non lo smentisco, però
ribadisco che il ricorso deve fare la sua strada, che non è
certamente quella di andare alla Commissione del Regolamento,
quanto piuttosto quella di rientrare al Consiglio nei termini che
la legge elettorale stabilisce e che sono fissati in 30 giorni.
Perché? Perché coloro che hanno ricevuto il ricorso e che sono
accusati di qualcosa hanno diritto di difendersi, proprio perché,
visto e considerato che siamo in uno stato di diritto, così vuole
il nostro ordinamento giuridico. Questa, pertanto, non è la sede
opportuna per discutere una cosa di questo genere, così come non lo
è neanche la Commissione per il Regolamento.
Circa la validità delle sedute, visto che lei ha fatto
riferimento all'allora Presidente del Consiglio, nonché grande
tecnico del diritto, avv. Marcoz, di cui mi onoravo di essere
amico, tengo a precisare che egli non ha mai affermato che le
sedute non sarebbero state valide, ma ha sempre dichiarato che
aveva delle perplessità al riguardo, anche perché sarebbe stata una
grossa "fesseria" - e mi scuso per il termine - dire una cosa del
genere, perché il Consiglio è regolarmente costituito sino a quando
non intervengono delle decisioni da parte dell'autorità giudiziaria
amministrativa, penale o civile. Fino a quel momento il Consiglio
regionale è regolarmente in carica, così come hanno affermato, del
resto, anche i consulenti ai quali noi abbiamo fatto riferimento ed
avanzato richiesta.
Personalmente, per quanto mi riguarda, ritengo che la
Commissione non debba essere convocata, anche perché non potrebbe
decidere assolutamente nulla; tuttavia, se il Consiglio ritiene di
convocare la Commissione del Regolamento, non sarà sicuramente
questo Presidente a dire che la stessa non debba essere convocata,
anche se personalmente, come ho già detto, ritengo che ciò non
abbia alcun senso...
(...INTERRUZIONE...)
Non si fa nessuna discussione! Il Consigliere Sandri ha fatto
una richiesta "estemporanea" su una sua - per carità! - valida
valutazione delle cose, ma, a questo punto, chiedo ai signori
Consiglieri che si torni, per quanto possibile, all'applicazione
del nostro Regolamento, anche se ci troviamo in una situazione di
difficoltà e di fine legislatura. Ora, poiché c'è una richiesta del
Consigliere Sandri, così come sempre è stato fatto, anche se forse
questa consuetudine dovrà essere eliminata e mi auguro proprio che
il nuovo Regolamento non la riconosca più, io chiedo al Consiglio
di votare a favore o contro la sospensione dei lavori per
consentire la convocazione della Commissione del Regolamento.
Personalmente, mi sono già espresso. Adesso votiamo e, se siamo
d'accordo, bene; se non siamo d'accordo...
(...INTERRUZIONE...)
Visto che si fanno delle questioni procedurali, cerchiamo di
andare per ordine.
C'è, innanzitutto, una richiesta di sospensione dei lavori del
Consiglio, avanzata dal Consigliere Sandri. È una richiesta più che
logica e lecita e, pertanto, secondo la prassi, si devono esprimere
due Consiglieri, uno a favore e l'altro contro la richiesta di
sospensione.
Ha chiesto la parola il Consigliere Aloisi; ne ha facoltà.
ALOISI (M.S.I.):
Io sono favorevole alla sospensione e ne
espongo brevemente le ragioni.
Innanzitutto devo dire che è stato presentato un ricorso, ma il
Consiglio regionale non sa quale sarà e quale dovrà essere la
procedura, visto e considerato che ci troviamo al termine della
legislatura. Vorremmo sapere, per tanto, che cosa prevede la
procedura, se vi sarà un Consiglio regionale straordinario,
convocato appositamente per discutere le motivazioni del ricorso,
e, visto che stiamo per affrontare le prossime elezioni regionali,
vorremmo anche sapere quello che dovremmo fare.
Il secondo aspetto, come è già stato ricordato prima dal
Consigliere Sandri, riguarda un precedente che si riferisce al 1966
ed in merito al quale, specie in riferimento alle
dichiarazioni dell'ex Presidente del Consiglio, Marcoz, il nostro
Presidente del Consiglio ha detto delle inesattezze. Caro
Presidente, ho qui con me i verbali di quella seduta, nei quali si
legge testualmente:
"Il Presidente Marcoz ripete che, in via pregiudiziale, prima
di passare alla discussione sugli argomenti all'ordine del giorno,
occorre accertare la regolarità della composizione dell'Assemblea.
Ribadisce quindi che, se i Consiglieri Gheis e Torrione non
usciranno dalla sala dell'adunanza, dovrà sospendere la
seduta".
Signor Presidente, non possiamo accettare, quindi, che lei venga
qui a dirci esattamente il contrario! La situazione del 1966 era
molto meno critica di quella di oggi, ma la correttezza morale
dell'Assemblea di allora era molto diversa ed i Consiglieri che
erano "soltanto" rinviati a giudizio, perché non si parlava ancora
di costituzione di parte civile, non sono neanche entrati nell'aula
per esplicita volontà del Presidente del Consiglio e per le
esplicite dichiarazioni dell'allora Presidente della Giunta,
Caveri, e dell'allora Assessore Andrione.
Il Consigliere Andrione, che oggi si trova tra gli inquisiti,
allora aveva affermato testualmente, come si legge nel resoconto:
"...afferma che si tratta di tesi prive di fondamento
giuridico",
rivolgendosi alle dichiarazioni di Bondaz, quando
sosteneva che dovevano entrare in Consiglio. Allora aveva detto:
"...sono prive di fondamento giuridico...",
ed oggi dice
esattamente il contrario; allora aveva detto:
"...chiede al
Presidente Marcoz di sospendere la seduta...".
Presidente, qui dentro non vogliamo essere dei pagliacci! Se nel
1966 si dicevano certe cose, non si può oggi venirci a dire il
contrario oppure sostenere che non si debbano neppure discutere
queste vergognose situazioni! Allora non se ne discuteva neppure,
perché i Consiglieri non entravano neanche in aula! Dov'è la
moralizzazione e la moralità dell'Assemblea? Anzi, ci si vuole
addirittura impedire di parlare! Questa è una cosa vergognosa!
Chiaramente, io sono d'accordo sulla richiesta di sospensione
per poter discutere in via pregiudiziale su questa situazione.
PRESIDENTE
: Ha chiesto la parola il Consigliere Stévenin;
ne ha facoltà.
STEVENIN (U.V.):
Le motivazioni che ha addotto il
Presidente del Consiglio, Bondaz, qualche istante fa, sono le
stesse motivazioni che mi fanno dire che noi siamo contrari alla
richiesta di sospensione della seduta.
(...INTERRUZIONE del Consigliere BALDASSARRE...)
PRESIDENTE
: Consigliere Baldassarre, prima votiamo e poi
presenti pure tutte le mozioni d'ordine che vuole! Il Consigliere
Torrione ha detto giustamente che bisogna seguire le procedure e,
pertanto, cerchiamo di seguire le procedure.
Se nessuno chiede la parola, pongo in votazione la richiesta di
sospensione avanzata dal Consigliere Sandri.
ESITO DELLA VOTAZIONE
Presenti:30
Votanti:30
Favorevoli: 11
Contrari:19
Il Consiglio non approva
(...INTERRUZIONE del Consigliere ALOISI...)
PRESIDENTE
: Per queste osservazioni, si rivolga al
Consigliere Segretario, che mi ha consegnato i risultati della
votazione che io ho solo riletto.
Ha chiesto la parola il Consigliere Torrione; ne ha facoltà.
TORRIONE (P.S.I.):
Signor Presidente, io considero molto
inopportuno che quest'ultima seduta consiliare si apra all'insegna
di una contrapposizione così dura e, oltretutto, così spietata. Mi
sembra una cosa del tutto inconcepibile; comunque, prendo atto
della situazione.
L'altro giorno mi ero fatto promotore di una iniziativa di
mediazione, per fare in modo che l'ordine del giorno di oltre 100
punti venisse esaminato in via preliminare dalla Conferenza dei
Capigruppo, e credo che, in effetti, quella iniziativa abbia
sortito qualche esito, perché credo che oggi dovrebbero terminare i
lavori dell'Assemblea...
(...INTERRUZIONE...)
Ecco, allora abbiamo già capito che non si vogliono finire,
perché veniamo posti di fronte alla seguente condizione: "Se voi
della minoranza state zitti, riusciamo a finire il nostro ordine
del giorno".
Signor Presidente, con molta amarezza devo riconoscere che, in
quest'ultima seduta consiliare, si procede a colpi di Regolamento e
di votazioni per evitare una sospensione dei lavori. In questi
cinque anni ho visto solo due volte adottare questa procedura e -
strana combinazione! - ambedue riguardavano proprio la vicenda
Casinò. I lavori non sono stati sospesi quando è entrato in aula il
Consigliere Andrione e, per una questione procedurale, non sono
sospesi neppure oggi.
La questione procedurale non è assolutamente di secondaria
importanza ed io credo che, con molta serenità ed obiettività, la
Commissione del Regolamento abbia fatto riprendere i lavori di
questo Consiglio in un clima estremamente disteso e sereno. Ora,
visto che un Collega, proprio sulla base di quello che è stato
detto nella riunione dell'altro giorno, ha ritenuto opportuno
intraprendere un'iniziativa che avrà certamente delle conseguenze,
ma della quale si è assunto tutta la responsabilità, non si può
fingere di non sentire e di non vedere, anche perché il Consiglio
non ha alcuna responsabilità se le norme sono così come sono.
L'altro giorno ci è stato detto che non si poteva adottare alcun
provvedimento nei confronti dei Consiglieri inquisiti, perché,
obiettivamente, non si era in presenza di un ricorso; questo è
quello che io ho sentito con le mie orecchie, ma questa mattina si
è cambiata opinione.
Il Consigliere Baldassarre aveva sollevato anche la questione
della validità o meno della seduta, ma, con una disquisizione
giuridica sopraffina, se mi si passa l'espressione, è stato detto
che, se noi siamo un'Assemblea di carattere legislativo, gli atti
amministrativi che questo consesso può licenziare hanno pur sempre
una loro valenza: ma allora si poteva applicare, addirittura, la
legge comunale o provinciale!
Io non sono un giurista e non sono stato mandato qui per
svolgere un lavoro che non mi compete, ma dico solo che la cosa non
è così pacifica, ma non certo perché a me dia fastidio, o meno, la
presenza in aula dei Colleghi; assolutamente! Credo, invece, che
tale problema riguardi i valori di questo Consiglio e la
possibilità, o meno, che questi valori vengano inficiati; e noi,
quindi, corriamo il rischio di stare qui a perdere mezza giornata
perché qualcuno poi ci rimandi indietro il tutto dicendoci: "Non
potevate farlo!".
Non è certamente un problema di secondaria importanza e torno a
ripetere che io non ne faccio assolutamente una questione morale.
Il discorso sulla morale non mi ha mai trovato consenziente, per
motivi che ho già esplicitato in quest'aula centinaia di volte; ne
faccio però una questione di regolarità della seduta, signor
Presidente.
Io non voglio leggere tutto quello che ha detto l'avv. Marcoz,
che lei ha definito un illustre giurista e del quale aveva una
grande stima, però, prima dell'inizio della seduta, egli ha fatto
tutta una disquisizione sulla validità della seduta di 22 anni
fa.
Non voglio dire che oggi sono cambiati i tempi e le leggi, ma
non credo che questo Consiglio non si meriti cinque minuti di
sospensione, per fare un'ulteriore meditazione, alla luce di un
fatto nuovo. Dopo, potremo rientrare in aula consapevoli di aver
tentato di fare sino in fondo il nostro dovere, per aver almeno
cercato, pur con la modestia delle nostre forze, di valutare se
alcuni impedimenti giuridici pregiudichino la validità della
seduta.
Signor Presidente, io non ho altro da dire, ma, per la stima che
ho di lei, la vorrei pregare di ripensarci un po' di più, un'altra
volta, prima di mettere in votazione una richiesta di sospensione,
perché questa votazione mi ha offeso particolarmente nella mia
funzione di Consigliere regionale. A prescindere da questo, però,
la pregherei di voler accordare 10 minuti di sospensione, perché ci
sia consentito, alla luce dei fatti nuovi che si sono verificati e
di quello che ci siamo detti, di valutare un po' il tutto e di
rientrare in quest'aula con un animo un po' più sereno. Grazie.
PRESIDENTE
: Ha chiesto la parola il Consigliere
Baldassarre; ne ha facoltà.
BALDASSARRE (P.S.D.I.):
Ancora una volta prevalgono i
numeri ed ancora una volta, con una certa arroganza, il Consigliere
Stévenin ha detto: "Noi siamo contrari". Mi permetto di ricordare
che gli altri non hanno neanche avuto il coraggio di alzare la mano
e di prendere la parola, e così ci troviamo ancora una volta di
fronte ad una manifestazione di arroganza da parte di questa
maggioranza.
Comunque, a prescindere da questa situazione, io ricordo che il
Presidente del Consiglio, nel corso dell'ultima riunione dei
Capigruppo, ha detto di non ritenere opportuno consultare dei
legali sulla validità della seduta ed allora abbiamo provveduto
noi. Alcuni legali che abbiamo avuto modo di contattare hanno
espresso un parere nettamente opposto a quello espresso dal
Presidente del Consiglio nel corso della riunione dei
Capigruppo.
Il Presidente del Consiglio, pertanto, si sta assumendo in
merito una grossa responsabilità, perché noi crediamo che questa
situazione non vada sottovalutata. Noi riteniamo che la riunione
non sia valida ed insistiamo su questa posizione.
È vero che la maggioranza ha ritenuto opportuno non sospendere i
lavori del Consiglio, ma, nell'eventualità che il Presidente del
Consiglio continui su questa strada ed a sostenere questa tesi, io
chiedo, in via subordinata, una sospensione di cinque minuti per
consentire alla minoranza di riunirsi.
Il Presidente del Consiglio si sta assumendo enormi
responsabilità, perché non è assolutamente dalla parte della
ragione, anche perché il suo compito non è quello di difendere una
posizione di maggioranza, così come non può mortificare le altre
forze politiche presenti in questo Consiglio regionale.
Signor Presidente, non si devono respingere certe sospensioni
guardando solo alla forza dei numeri! Questa non è democrazia e la
sospensione non è mai stata subordinata alla volontà politica delle
forze presenti in Consiglio regionale! Per consuetudine la
sospensione è stata sempre accolta, quando è stata richiesta; oggi,
invece, si ricorre ai numeri perché ciò fa gioco, ad uso e consumo
delle parti.
Noi crediamo di essere dalla parte della ragione e lo vedremo
anche in seguito, perché con questa operazione non si esaurisce la
nostra battaglia, che non è assolutamente ostruzionistica, ma è
dettata solo da un'esigenza di tranquillità verso noi stessi. Noi
vogliamo sapere se questa seduta abbia o meno qualche validità,
anche se noi siamo assolutamente convinti che non abbia alcuna
validità.
Ribadisco quindi, in via subordinata, la richiesta di
sospensione dei lavori del Consiglio per cinque minuti, per
consentire alla minoranza di riunirsi.
PRESIDENTE
: Ha chiesto la parola il Consigliere Mafrica;
ne ha facoltà.
MAFRICA (P.C.I.):
Anche noi giudichiamo inopportuna la
decisione della maggioranza di impedire la nuova riunione della
Commissione per il Regolamento, soprattutto per il fatto che
sarebbero giunte notizie di un pronunciamento della Corte
Costituzionale su di un ricorso presentato, in altro momento, da un
Consigliere regionale nei confronti dei Consiglieri regionali
rinviati a giudizio per la vicenda del Casinò.
Noi riteniamo che, in proposito, la sospensione sarebbe
opportuna e proprio in questo senso formuliamo una nuova richiesta
per sentire quanto ci può comunicare in merito il Presidente della
Giunta. Se, infatti, corrispondessero al vero le notizie cui ho
fatto cenno, potrebbero indubbiamente essere modificati anche i
contorni giuridici e normativi della questione. Ribadiamo, quindi,
la richiesta della sospensione, per consentire alla Commissione per
il Regolamento di ascoltare il Presidente della Giunta sulla
questione del pronunciamento o meno della Corte Costituzionale.
PRESIDENT
: Le Président de la Junte, Rollandin a demandé
à prendre la parole; il y a droit.
ROLLANDIN (U.V.):
Je veux seulement vous dire que j'ai
appris la nouvelle dont vient de parler Sandri, mais
personnellement je n'ai rien reçu à ce propos de la part de la Cour
Constitutionnelle. Je n'ai donc rien à ajouter.
Si quelqu'un apprend quelque chose, il faut qu'il le dise, mais
moi je ne peux rien dire, au-delà du fait de suspendre la séance,
mais cela est un choix différent.
De même j'ai entendu l'autre jour des nouvelles à propos de la
SAISET, mais là encore je n'ai rien reçu officiellement.
PRESIDENTE
: Ha chiesto la parola il Consigliere Stévenin;
ne ha facoltà.
STEVENIN (U.V.):
Se la richiesta del Consigliere Mafrica
era motivata dall'esigenza di sapere dal Presidente della Giunta se
c'erano dei fatti nuovi, io credo che il Presidente abbia già
risposto.
Il problema della validità della seduta era stato affrontato nel
corso della riunione dei Capigruppo e mi sembra che anche il
Partito Comunista, attraverso il suo portavoce, il Vicepresidente
del Consiglio, Dolchi, abbia avvalorato le tesi della maggioranza e
di coloro che si erano espressi a favore della validità della
seduta con la presenza dei quattro Consiglieri interessati. Non
credo che ora esistano motivi diversi o fatti nuovi che possano
giustificare o validamente motivare un'eventuale riunione dei
Capigruppo, visto e considerato che, rispetto all'altra settimana,
non c'è assolutamente nulla di nuovo.
Il Consigliere Torrione fa riferimento al ricorso presentato dal
Consigliere Aloisi, ma noi sapevamo già allora che l'avrebbe
presentato immediatamente dopo la riunione, perché l'aveva
preannunciato egli stesso e così effettivamente è avvenuto.
Se poi ci si vuole riunire così, giusto per scambiarci qualche
idea o dirci le stesse cose che ci siamo già dette nel corso della
riunione dei Capigruppo dell'altra settimana, allora va bene, ma la
nostra posizione non può essere qualificata arrogante, come ha
fatto il Consigliere Baldassarre, anche se ciò rientra nella tipica
sceneggiata nella quale egli è molto bravo e per la quale può
essere additato come la più valida espressione di questo
Consiglio.
In realtà, non esiste alcun fatto nuovo. Io credevo che il
P.C.I., con la posizione assunta l'altro giorno, avesse sciolto il
suo nodo, per cui eravamo convinti che non ci fossero più problemi;
tuttavia, se insiste per fare questa riunione, visto anche che
anche noi non siamo pregiudizialmente contrari, anche se ci sembra
strano...
PRESIDENTE
: Questa Presidenza, fin dai tempi dell'altro
ricorso del Consigliere Aloisi, aveva richiesto una valutazione
sulla validità delle sedute al consulente del Consiglio che,
praticamente, liquida il problema con queste parole:
"Circa gli ulteriori quesiti (relativi al momento operativo
delle cause di decadenza ed alle procedure da seguirsi) le cause di
decadenza operano soltanto dopo che sulla medesima abbia deliberato
il Consiglio regionale. Prima della deliberazione, il Consigliere è
regolarmente in carica".
Non è esatto, quindi, quello che ha detto il Consigliere
Baldassarre, perché non è vero che questa Presidenza non abbia
ritenuto opportuno richiedere un parere sulla validità delle
sedute, così come lo richiederà anche sul nuovo ricorso presentato
dal Consigliere Aloisi in merito alla circostanza che il Consiglio,
trovandosi ormai in scadenza e quindi in piena campagna elettorale,
debba o meno essere riconvocato, in pendenza appunto del ricorso
del Consigliere Aloisi.
Ha chiesto la parola il Consigliere Aloisi; ne ha facoltà.
ALOISI (M.S.I.):
Vorrei fare alcune osservazioni su
quanto ha appena detto il Presidente del Consiglio.
La prima concerne il fatto che quanto egli ha appena detto non
corrisponde esattamente al pensiero scritto dal Segretario
Generale, perché questi, in merito alla citazione che io avevo
letto nella riunione dell'altro giorno, aveva precisato che, non
esistendo a quella data la costituzione di parte civile, il suo
giudizio era viziato proprio dal fatto che non c'era la
costituzione di parte civile.
Da allora ad oggi c'è la costituzione di parte civile, che è non
poca cosa. Che cosa vuol dire "costituzione di parte civile"? Ma lo
sappiamo tutti! Significa che la Regione chiede ai personaggi che
sono inquisiti il risarcimento dei danni. Mi chiedo pertanto se sia
concepibile che si possa accettare e sostenere la tesi che la
Regione chieda dei danni a certi personaggi che, nel contempo,
continuano a rimanere lì a legiferare per conto della Regione. Ma
stiamo dando i numeri? Non c'è più morale? Ma qui non c'è più
niente e si è perso tutto!
A prescindere da questo, vorrei fare un altro discorso, che è
già stato affrontato molto opportunamente e molto bene dal
Consigliere Baldassarre, che, a sua volta, è stato accusato dal
Consigliere Stévenin, che l'ha apostrofato come "il solito
Baldassarre...".
Il Consigliere Baldassarre ha ricordato al Presidente del
Consiglio che qui, nella sua funzione di Presidente, egli deve
comportarsi e deve essere al di sopra di tutte le parti politiche e
non deve essere solo il Presidente della maggioranza, come ha dato
l'impressione di essere, almeno dall'inizio di questa seduta. Il
Presidente del Consiglio deve essere al di sopra dei partiti e, nel
momento in cui vi è la richiesta ufficiale, da parte di una forza
politica, di una sospensione qualsiasi, per una qualsiasi
motivazione, purché logica, deve accettare la richiesta di
sospensione. A mio parere, non deve neanche mettere ai voti la
richiesta di sospensione, perché, se la mette ai voti, vince sempre
la maggioranza. È da cinque anni che qui si va avanti a colpi di
maggioranza, perché la maggioranza ha i numeri e la minoranza
no.
Succede poi che il Consigliere Stévenin ritratti leggermente e
dica: "Ma io pensavo che il Partito Comunista non fosse tanto
d'accordo; ma se il Partito comunista è d'accordo...". Ma perché?
Cosa c'entra se è d'accordo, o meno, il Partito Comunista? Ci sono
anche altre forze politiche che chiedono la sospensione! Siamo
contenti che il Partito Comunista, dopo aver preso atto di una
situazione vergognosa, sia d'accordo; ma l'osservazione fatta dal
Consigliere Stévenin è ridicola!
Nell'associarmi alle dichiarazioni del Consigliere Baldassarre,
ribadisco che il Presidente del Consiglio deve essere al di sopra
dei partiti rappresentati in Consiglio, e basta! Non deve essere il
Presidente della maggioranza! Questo deve essere chiaro.
PRESIDENTE
: Ha chiesto la parola il Consigliere
Baldassarre; ne ha facoltà.
BALDASSARRE (P.S.D.I.):
Presidente, in sede di
Commissione lei non ha voluto chiedere un parere legale,
commettendo, a mio avviso, una prepotenza nei confronti di noi
Consiglieri, che avevamo chiesto indicazioni legali tramite
l'Ufficio di Presidenza. Non avevamo presentato la nostra richiesta
con intenzioni strumentali, ma perché volevamo essere tranquilli.
Lei ha detto che non c'era bisogno del parere legale e non si è
voluto neanche sprecare per fare una telefonata, che forse sarebbe
stata sufficiente per tranquillizzarci.
Primo: lei ha rifiutato questo parere legale e, perciò, ce ne
siamo occupati noi ed abbiamo avuto un parere opposto a quello che
lei ha detto in sede di Commissione.
Secondo: voglio dire al Consigliere Stévenin che io non mi
arrabbio. Per carità! Ma se, a suo parere, portare avanti dei
problemi significa fare delle sceneggiate, io continuerò a fare
delle sceneggiate. Mi permetto, però di sottolineargli che la
sceneggiata l'ha fatta proprio lui, perché è mortificante, non solo
nei confronti degli altri partiti, ma anche nei confronti dello
stesso Movimento nel quale egli milita, che il Consigliere Stévenin
dica: "Se il Partito Comunista insiste, noi siamo d'accordo per la
sospensione". A questo punto ritengo opportuno invitare il Partito
Comunista ad insistere: "Insistete! Fate opposizione! Insistete ed
alzatevi! È sufficiente che uno solo di voi si alzi e chieda la
sospensione, perché l'Union Valdôtaine è già propensa a
concederla!". Ecco, visto che le nostre proposte non sono tenute in
alcuna considerazione, invitiamo il Partito Comunista a proporre, a
sua volta, la richiesta di sospensione.
Ribadisco ancora una volta, però, che il Presidente del
Consiglio non può assumersi da solo certe responsabilità, perché
ha, come minimo, il dovere di riunire l'Ufficio di Presidenza. Non
può riunire la Commissione del Regolamento, come ha fatto la volta
scorsa, perché prima va riunito l'Ufficio di Presidenza e solo dopo
può essere eventualmente riunita la Commissione del Regolamento. Il
Presidente del Consiglio, quindi, non può prendere delle decisioni
da solo. Nell'Ufficio di Presidenza esistono anche due
rappresentanti della minoranza, che hanno il diritto di far sentire
la loro voce. Pertanto, invito ancora una volta il Presidente del
Consiglio a non prestarsi al gioco delle parti: egli non è il
Presidente della maggioranza, ma è il Presidente dell'intero
Consiglio regionale.
PRESIDENTE
: Ha chiesto la parola il Consigliere Sandri;
ne ha facoltà.
SANDRI (N.S.):
Questa discussione è sintomatica
dell'errore che avete fatto nel non accettare la sospensione del
Consiglio e la riunione della Commissione del Regolamento, come
richiesto questa mattina dal sottoscritto.
Visto che certe considerazioni sono anche utili alla
discussione, voglio ricordare che nel 1966 il Presidente del
Consiglio, Marcoz, pose lui stesso, all'inizio della seduta, il
problema della validità della seduta, dicendo testualmente: "Io non
dichiaro aperta la seduta, perché ho dei dubbi sulla sua validità".
Anche se, forse, nell'animo suo non ne era convinto, si ergeva però
a garante delle istituzioni. Questo è il problema fondamentale che
oggi noi stiamo discutendo ed io credo che, allora come oggi, per
capire la verità, occorra usare metodi diversi da quelli del filo
di ferro.
Purtroppo, dobbiamo riconoscere che certi protagonisti c'erano
allora, così come ci sono oggi. Se queste persone riescono ad
influenzare, oggi come allora, questo Consiglio, ciò significa che
le nostre istituzioni corrono seri rischi.
A questo punto, io penso che la richiesta fatta dal Partito
Comunista sia assolutamente indifferibile, perché innanzitutto
dobbiamo fare chiarezza sul modo in cui ci si deve comportare qui
dentro. Se la maggioranza ritiene che solo l'insistenza del Partito
Comunista abbia certi diritti, ciò mi sta bene lo stesso, perché
ritengo che questo atteggiamento sia, in qualche modo, di
comprensione e di apertura, anche se deve essere comunque
denunciato.
Vorrei sottolineare, infine, un piccolo aspetto delle
comunicazioni del Presidente della Giunta, che non mi è parso
perfetto, nel senso che io avevo solo chiesto informazioni sulla
veridicità o meno di alcune voci che si erano diffuse, ma ribadisco
che non sono stato io a diffonderle. Il Presidente, comunque, mi ha
confermato di non aver avuto alcuna notizia in merito, così come
non ha avuto notizie della notizia, peraltro sicura, che il
Consiglio di Stato ha respinto il ricorso della SAISET.
PRESIDENTE
: Signori Consiglieri, vorrei dire soltanto due
cose, anche perché mi sembra che la discussione vada al di là delle
aspettative di tutti, visto e considerato che, come pattuito,
dovremmo esaurire l'ordine del giorno.
Pregherei, innanzitutto, il Consigliere Baldassarre di andarsi a
rileggere il Regolamento del nostro Consiglio, perché in esso non è
scritto da nessuna parte che il Presidente del Consiglio deve
convocare l'Ufficio di Presidenza e non la Commissione per il
Regolamento, qualora lo ritenga opportuno. La Commissione per il
Regolamento, infatti, è una cosa, mentre l'Ufficio di Presidenza è
tutt'altra cosa e, pertanto, non era il caso che lo riunissi. Si è
trattato di una mia decisione, della quale mi assumo tutte le
responsabilità del caso.
In merito, poi, a quanto ho sentito dire qui dentro e cioè che
io sarei il Presidente della maggioranza, tengo a precisare che qui
bisogna tutelare sia la maggioranza che la minoranza. In questo
caso penso che debba essere tutelata anche la maggioranza, perché,
secondo il mio modestissimo modo di pensare, si stanno facendo
delle discussioni dilatorie, fine a se stesse, forse perché siamo
alla vigilia della campagna elettorale...
(...INTERRUZIONE...)
Se mi lasciate finire, dico il mio pensiero. In ogni caso,
l'avv. Marcoz, che è stato più volte ricordato in questa sede e
come molti di voi ricorderanno, in seguito alle sue affermazioni,
non solo ha dovuto rassegnare le dimissioni, ma colui che l'ha
sostituito è dovuto scappare e rifugiarsi nei Paesi dell'Est,
perché avevano messo in moto uno strano e difficile ... non so
neanche come chiamarlo... per cui il Consiglio non avrebbe più
potuto lavorare. In quel caso c'era veramente un'ipotesi di
attentato alle istituzioni. Visto che bisogna dire certe cose,
diciamole tutte e non solo una parte, altrimenti può sembrare che
qui uno dica una cosa e l'altro ne dica un'altra. Diciamole
tutte!
Se poi, come dice il Consigliere Stévenin, il Partito Comunista
ritiene che si debba sospendere la seduta e convocare la
Commissione per il Regolamento, sta bene. Personalmente, ho già
detto all'inizio che non ritengo che sia il caso di convocarla,
comunque ho messo in votazione tale richiesta ed il Consiglio ha
detto di no. Personalmente, tuttavia, non ho nulla in contrario a
che si convochi quella Commissione, anche perché, francamente, non
so che cosa possa cambiare con la discussione che faremo dall'altra
parte. A mio parere, e mi assumo tutte le responsabilità di quello
che dico, non ritengo che tra venerdì scorso ed oggi, lunedì, si
siano modificate le situazioni giuridiche, indipendentemente dal
fatto che il Consigliere Aloisi abbia presentato il ricorso....
(...INTERRUZIONE...)
Visto poi che il Consigliere Baldassarre ha detto di aver
richiesto il parere di un avvocato o di chi per esso, sia almeno
così gentile da esplicitarlo e di leggerlo, così tutto il Consiglio
potrà discutere e dichiararsi d'accordo o contrario...
(...INTERRUZIONE del Consigliere BALDASSARRE...)
Ma io non capisco perché bisogna avere paura. Mi stupisco che il
Consigliere Baldassarre, che è sempre stato così perspicace e
valido nella sua attività consiliare, abbia paura di esprimere in
Consiglio le sue opinioni, quando proprio questa è la sede più
idonea, in modo che i giornalisti, le persone e l'opinione pubblica
possano conoscerle. Non dobbiamo andarci a nascondere dietro i muri
di un'aula...
BALDASSARRE (fuori microfono):
Signor Presidente, quella
sarebbe stata una mia azione successiva. Io non ho alcuna paura ed
è ben lungi da me questo pensiero!
PRESIDENTE
: Ha chiesto la parola il Consigliere Torrione;
ne ha facoltà.
TORRIONE (P.S.I.):
A questo punto, pur non sapendo se sia
il caso o meno di convocare la Commissione per il Regolamento, io
ribadisco l'esigenza di una sospensione dei lavori, anche per
sdrammatizzare un pochino la tensione della seduta.
Signor Presidente, senza volerne assolutamente fare una
questione di legittimità o di validità della seduta, ma solamente
una questione di principio, ritengo opportuno ed indispensabile
uscire da questa situazione paradossale, altrimenti si rischia di
paralizzare per un'altra ora il Consiglio per discutere su
questioni di principio. Io chiedo al buonsenso di tutti che si
accetti di sospendere la seduta per cinque minuti, in modo che ci
si possa riunire di là per metterci d'accordo su alcune cose, così
faremo una figura meno "barbina" di quella che stiamo facendo, e
questo mi dispiace per il Consiglio, e forse riusciremo ad uscire
da questa "impasse".
Mi auguro che il Partito Comunista, con tutto il peso della sua
autorità, voglia soddisfare l'esigenza del Consigliere Stévenin e
chieda la sospensione dei lavori, così almeno finisce questa
buffonata.
Signor Presidente, mi permetta di fare un brevissimo accenno ad
una persona, della quale io ho molta stima, e mi riferisco a suo
padre. Per ristabilire la verità dei fatti storici, ricordo che la
vicenda del 1966 non finì perché il Presidente del Consiglio stava
seduto al suo posto, ma perché sono stati dati due giri di fil di
ferro alle porte del palazzo regionale. Aggiungo ancora che allora
il Presidente del Consiglio andò oltre e disse una cosa importante,
che magari in questo momento non interessa a nessuno, e cioè non
solo che quei Consiglieri non potevano entrare in aula, ma aggiunse
che erano sospesi "ope legis", per forza di legge.
Adesso basta; detto questo, mi siedo, sperando di poter andare
di là, almeno per cinque minuti, per discutere anche con i colleghi
della maggioranza.
PRESIDENTE
: Ha chiesto la parola il Consigliere Pedrini;
ne ha facoltà.
PEDRINI (P.L.I.):
Potrei dire che il Consigliere Torrione
mi ha battuto sul tempo, perché anch'io, proprio per sdrammatizzare
l'attuale situazione, sarei dell'avviso che una sospensione di
cinque minuti potrebbe tornarci utile e, anzi, se fatta prima ci
avrebbe forse evitato di perdere più di un'ora.
Devo aggiungere, però, un'altra considerazione, nel senso che,
come liberale, non mi è piaciuto e non accetto, anzi respingo in
modo assoluto e categorico, quello che ha detto il mio collega ed
amico Stévenin, e che, probabilmente egli ha detto in un momento in
cui non ha avuto modo di ben soppesare e parole.
È assurdo che in un'assemblea così si pretenda di chiedere il
voto del Partito Comunista, per Dio!
(applausi dell'assemblea)
Io ho diritto tanto quanto loro, anche se sono uno e loro
fossero trenta! È proprio questo che è vergognoso e cioè che in
un'assemblea liberale e democratica come questa si facciano certe
proposte!
PRESIDENTE
: Ha chiesto la parola il Consigliere Mafrica;
ne ha facoltà.
MAFRICA (P.C.I.):
Io ringrazio l'amico Stévenin per la
fiducia che accorda alla serietà del nostro Gruppo e ricordo che,
quando il Consigliere Aloisi ha presentato il ricorso, noi abbiamo
votato, mentre non tutti i Consiglieri che adesso si stanno
scaldando hanno fatto altrettanto; ma l'abbiamo fatto perché
ritenevamo che quella iniziativa fosse giusta sotto l'aspetto
politico e, pertanto, politicamente noi siamo dell'idea che i
Consiglieri inquisiti avrebbero fatto bene a non partecipare
ulteriormente alle riunioni del Consiglio.
Tuttavia siamo anche a favore del rispetto delle procedure. La
volta scorsa mancavano gli elementi tecnico giuridici per dire che
la validità di questa seduta fosse da mettere in forse; oggi,
invece, sembrava e sembra che ci siano degli elementi nuovi. Noi
siamo favorevoli ad esaminare questi elementi nuovi: che cosa ha
scritto il Consigliere Aloisi nel suo ricorso, che cos'è questa
storia della Corte Costituzionale che si sarebbe pronunciata per
l'accoglimento del ricorso del Consigliere Aloisi e qual è il
parere di cui dispone il Consigliere Baldassarre.
Pertanto, se si tratta di insistere, noi insistiamo con molta
calma, anche perché, altrimenti, ci sembra che qui rischiamo di
continuare a discutere tutta la mattina, senza uscire
dall'intrico.
PRESIDENTE
: Ha chiesto la parola il Consigliere Bajocco;
ne ha facoltà.
BAJOCCO (P.C.I.):
Già prima avevo chiesto la parola, ma
probabilmente il Presidente se n'è dimenticato.
Io sono contento che, proprio nell'ultimo giorno di Consiglio,
si riconosce che il Partito Comunista Italiano è una grande forza
nazionale e regionale, con un notevole peso politico: questo ci fa
piacere. Vorrei solo che questa considerazione venisse ricordata
anche dopo il 26 giugno.
Vi informo, inoltre, che da oggi il Partito Comunista è presente
di fronte al tribunale per presentare la propria lista. Noi
riteniamo che, come saremo i primi a presentare la lista il 22
maggio, saremo ugualmente primi il 27 giugno.
Noi accettiamo l'invito che ci è stato fatto dal Capogruppo
dell'Union Valdôtaine, Consigliere Stévenin, perché pensiamo che
egli abbia parlato a nome del Gruppo dell'Union Valdôtaine, così
come accade quando il nostro Capogruppo, Consigliere Mafrica,
prende la parola ed interviene a nome di tutto il Gruppo comunista.
Noi insistiamo, quindi, nel chiedere la sospensione di questa
seduta per una decina di minuti.
PRESIDENTE
: Ha chiesto la parola il Consigliere Stévenin;
ne ha facoltà.
STEVENIN (U.V.):
Il fatto che il Partito Comunista, per
giustificare una modifica del suo atteggiamento, deve inventare
questo tipo di impostazione, rientra in quel modo di far politica
che si caratterizza nel non far procedere l'esame dei problemi
all'interno di questo Consiglio. Visto che abbiamo 40 leggi da
discutere, può tornare comoda una sospensione dei lavori, che, per
altro verso, potrebbe anche indicare che si è modificata l'idea
rispetto alla riunione dell'altra settimana.
In verità, le posizioni dei vari Consiglieri erano state
chiarite nel corso della riunione. Sapevamo della posizione del
Consigliere Sandri e di quelle dei Consiglieri Aloisi e
Baldassarre, i quali, in quella sede, si erano espressi contro la
validità della seduta, nel caso fossero presenti i quattro
Consiglieri in questione. Per contro, il Partito Comunista, e per
esso il Consigliere Dolchi, aveva sgombrato il campo da tutte le
perplessità affermando ciò che, in effetti, ha affermato poco fa il
Presidente del Consiglio.
Il Partito Comunista ha cambiato idea? Va bene. La verità, però,
è un'altra e cioè che si vuole continuare a disquisire su questo
problema. Ci possiamo incontrare tranquillamente come Capigruppo,
per ribadire le stesse argomentazioni che sono già state dette nel
corso della riunione di tre giorni fa, come quelle che sono state
dette oggi in aula, come quelle che continueremo a dirci tra cinque
minuti, di là.
Se questa è la soluzione, non tanto perché così vuole il Partito
Comunista, che io ho chiamato in causa perché ritengo che abbia
modificato la sua posizione, così come possono averla modificata
anche altri, però, nei fatti, nulla è cambiato rispetto all'altro
giorno e
nulla cambierà rispetto alla posizione che era
emersa. Se vogliamo sospendere solo per un momento e per ridirci le
stesse cose, possiamo anche dichiarare questa nostra disponibilità
a ridirci ancora una volta quelle stesse cose che ci siamo già
dette in passato.
PRESIDENTE
: Mi sembra di aver capito che la volontà del
Consiglio è mutata, nel senso che si vuole arrivare ad una
sospensione, e, pertanto, sospendiamo la seduta per un quarto d'ora
e convochiamo la Commissione per il Regolamento.
Si dà atto che la seduta è sospesa dalle ore 10,39 alle ore
11,39.
PRESIDENTE
: Nel dichiarare che riprendono i lavori del
Consiglio regionale, informo i Consiglieri che la Commissione per
il Regolamento ha deciso di far proseguire i lavori con la
discussione sui disegni di legge iscritti all'ordine del giorno, in
attesa che la Presidenza del Consiglio chieda ad un professionista
un parere giuridico cautelativo sulla validità o meno della
seduta.
Ha chiesto la parola, per mozione d'ordine, il Consigliere
Baldassarre; ne ha facoltà.
BALDASSARRE (P.S.D.I.):
Non si tratta dello stesso
argomento, ma, visto che la commissione esaminatrice avrebbe dovuto
terminare i propri lavori il giorno 8, vorrei chiedere al
Presidente della Giunta di informarci sull'esito di quel certo
concorso, o di quella selezione truccata, anche perché lo stesso
Presidente si era impegnato a riferire in merito al Consiglio, ma
non l'ha ancora fatto, anche se sono sicuro che certamente lo
farà.
PRESIDENT
: Le Président de la Junte, Rollandin, a demandé
à prendre la parole; il y a droit.
ROLLANDIN (U.V.):
J'ai reçu hier les résultats de cette
commission et je suis en train de les examiner, après quoi il vous
en sera donné communication ou bien je vous transmettrai
directement le dossier.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK