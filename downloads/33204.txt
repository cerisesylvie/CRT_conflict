Consiglio Regionale della Valle d'Aosta - Oggetto del Consiglio n. 1635 del 23 febbraio 2011 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Celebrazioni
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1635 del 23 febbraio 2011 - Resoconto
OGGETTO N. 1635/XIII - Interrogazione a risposta immediata:
"Iniziative per la celebrazione della Festa nazionale dell'Unità
d'Italia".
Interrogazione a risposta immediata
Premesso che il 17 marzo prossimo avranno luogo, in tutta la
Nazione, le celebrazioni ufficiali dell'Unità d'Italia;
Considerato che tali celebrazioni costituiscono un grande
evento commemorativo e partecipativo, finalizzato a ricordare gli
sforzi e i sacrifici - anche in termini di molte vite umane - che
sono stati fatti per creare l'Italia, non solo quale entità
geografica e politica ma soprattutto come un popolo unito da un
forte spirito nazionale, fondato su una storia, una lingua e una
cultura comuni;
Evidenziato che la Valle d'Aosta ha ottenuto dallo Stato
Italiano non solo il riconoscimento della specialità autonomistica
bensì anche tutta una serie di prerogative politiche, legislative,
finanziarie e amministrative che si sono via via accresciute nel
tempo;
Appreso che il presidente dell'UV ha recentemente espresso
una posizione alquanto tiepida e distaccata nei confronti
dell'evento di cui in Premessa, poiché ha dichiarato "si tratta di
una festa che non sentiamo profondamente nostra", evidenziando un
sentimento che appare antinazionale;
Atteso che l'UV, partito di maggioranza relativa, esprime il
Presidente della Regione, oltre alle altre cariche istituzionali
regionali nonché ai numerosi amministratori nei singoli comuni
della Valle d'Aosta;
ciò premesso, il sottoscritto Consigliere regionale
Interroga
il Presidente della Regione per sapere quali iniziative ha
posto in essere a solenne celebrazione del giorno dell'Unità
d'Italia, proclamato - per l'occasione - festa nazionale.
F.to: Tibaldi
Président
- La parole au Conseiller Secrétaire
Tibaldi.
Tibaldi (PdL)
- Grazie Presidente.
Forse voleva scimmiottare il Presidente della Provincia di
Bolzano, ma non ha avuto il coraggio di farlo come lui fino in
fondo, vale a dire sfilandosi ufficialmente dai festeggiamenti
tricolori e invocando l'identità minoritaria austriaca, o forse non
lo ha fatto perché non è così convinto sull'esistenza dell'identità
minoritaria in Valle d'Aosta, tant'è che mi è apparsa alquanto
infelice, non solo al sottoscritto, non parlo a nome dei colleghi,
ma di molte persone comuni che hanno condiviso con me tali
perplessità, l'uscita del Presidente dell'Union sul 150°
anniversario dell'Unità d'Italia. Egli non sa essere entusiasta e
non sa essere nemmeno contrario, magari qualche suo stesso
ascendente ha perso la vita per questa nobile causa e lui è
riuscito ad esprimere una posizione tiepida e distaccata nei
confronti del 150° dichiarando:
"si tratta di una festa che non
sentiamo profondamente nostra"
, ma parlando a nome di chi?, ed
evidenziando un sentimento che appare timidamente
antinazionale.
Lo Stato repubblicano è sempre stato funzionale alla causa
autonomista e mi risulta che la Regione abbia saputo profittare
delle convenienze che di volta in volta hanno offerto i vari
Governi; forse il Presidente dell'UV ha la memoria corta e non
rammenta neppure la recentissima e favorevole rimodulazione della
partita fiscale per la nostra Regione.
Il 17 marzo è un grande evento commemorativo e partecipativo
finalizzato a ricordare gli sforzi e i sacrifici anche in termini
di molte vite umane, che sono stati fatti per creare l'Italia non
solo quale entità geografica e politica, ma soprattutto come un
popolo unito da un forte spirito nazionale fondato su una storia,
una lingua e una cultura comune. Visto che l'Union, partito di
maggioranza relativa, esprime il Presidente della Regione, non le
chiedo, Presidente, per evitare l'imbarazzo della risposta e anche
perché ho a disposizione un solo quesito, se si riconosce nelle
riprovevoli affermazioni di Perron, ma le chiedo semplicemente
quali iniziative ha posto in essere o a quali intende partecipare a
solenne partecipazione del giorno dell'Unità d'Italia, che è stato
proclamato per l'occasione Festa nazionale.
Président
- La parole au Président de la Région,
Rollandin.
Rollandin (UV)
- Grazie Presidente. Con delibera n.
2676/2010 è stato costituito un gruppo di lavoro per l'elaborazione
di un programma di iniziative in occasione del 150° anniversario
dell'Unità d'Italia, a cui hanno partecipato i rappresentanti
dell'Amministrazione, la Presidenza della Giunta e del Consiglio e
il CELVA. Il programma verrà validato dalla Giunta regionale nel
corso della seduta di venerdì 25 febbraio e si stanno completando
le ultime verifiche organizzative, per cui si proporrà questo
programma. Vorrei segnalare in particolare che la Valle d'Aosta
parteciperà alla mostra evento
Regioni e testimonianze
d'Italia
, che sarà inaugurata a Roma al Museo vittoriano il 26
marzo prossimo e resterà aperta dal 27 marzo al 2 luglio 2011. Nel
contempo parteciperemo il 17 all'invito che il Presidente della
Repubblica ha esteso alla Regione e nella persona dello stesso,
quindi il programma delle iniziative verrà dato venerdì per quanto
riguarda le attività che riteniamo di mettere in piedi per questo
anniversario.
Président
- La parole au Conseiller Secrétaire
Tibaldi.
Tibaldi (PdL)
- Una breve replica. So che il gruppo di
lavoro è stato costituito nell'ottobre 2010, prendo atto che
venerdì 25 febbraio, dopo quattro mesi, con una seduta di Giunta
validerete il programma. Mi fa piacere sentire che lei parteciperà
all'invito solenne principale - ci mancherebbe altro! - e da tali
dichiarazioni mi pare di capire che non ci sia forse questa
completa condivisione di certe parole che sono state spese dal
Presidente del suo movimento e che sono apparse sui giornali. Tengo
ad evidenziare invece le parole positive che sono state espresse
dal Presidente del Consiglio Cerise, che ho letto nei giorni scorsi
sulle veline dell'ANSA, dove si dice:
"L'Italia è nata in Valle
d'Aosta, Piemonte e Savoia, quindi partecipiamo alle celebrazioni
per i 150 anni dell'Unità con la presenza anche in autunno del
Presidente della Repubblica Giorgio Napolitano"
; è
un'iniziativa lodevole che apprezziamo. Infine da una ricerca mi
risulta che anche un mugnaio aostano è sbarcato a Marsala l'11
maggio 1860 fra le 1.089 Camice rosse che hanno dato avvio alla
formazione dell'Italia. Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK