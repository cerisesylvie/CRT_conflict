Consiglio Regionale della Valle d'Aosta - Oggetto del Consiglio n. 986 del 27 gennaio 2010 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TURISMO E INDUSTRIA ALBERGHIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 986 del 27 gennaio 2010 - Resoconto
OGGETTO N. 986/XIII - Interrogazione: "Organizzazione di
viaggi di familiarizzazione in Valle d'Aosta per giornalisti ed
operatori turistici".
Interrogazione
Premesso che la Giunta regionale ha approvato la delibera n.
6 dell'8 gennaio 2010, con la quale viene approvato uno
stanziamento di 140 mila euro per l'organizzazione di viaggi di
familiarizzazione in Valle d'Aosta per giornalisti ed operatori
turistici italiani e stranieri nel 2010;
Preso atto che, stando a quanto scritto in delibera, tali
viaggi si sono dimostrati molto produttivi sia per la vendita di
pacchetti turistici, sia per la redazione di articoli inerenti le
località della Regione;
Considerato che l'organizzazione di tali iniziative e la
conseguente scelta dei partecipanti e di coloro che vengono
invitati è di per sé una scelta strategica nel settore della
promozione turistica istituzionale;
i sottoscritti Consiglieri regionali
Interrogano
l'Assessore competente per sapere:
1) quanti soggiorni sono stati complessivamente organizzati
nel 2009 e quante sono state le persone ospitate;
2) in quale misura tali soggiorni si sono dimostrati
produttivi, ovvero quanti sono stati gli articoli pubblicati e i
pacchetti turistici venduti direttamente legati al soggiorno in
Valle d'Aosta;
3) quali sono le modalità attraverso le quali vengono scelti
gli ospiti e selezionate le richieste di soggiorno;
4) attraverso quali criteri gli uffici competenti hanno
ritenuto congrua la cifra impegnata.
F.to: Zucchi - Lattanzi - Benin
Président
- La parole à l'Assesseur au tourisme, aux
sports, au commerce et aux transports, Marguerettaz.
Marguerettaz (UV)
- Grazie, Presidente.
Rispetto alle domande, soprattutto alla prima, trasmetterò un
documento, perché mi chiede
"quante sono state le persone
ospitate"
... abbiamo indicato proprio i nomi e le testate.
Dal punto di vista della relazione farò solo un discorso di
cornice rispetto a questo. Nel 2009 la maggior parte dei viaggi di
familiarizzazione ha interessato i mercati di Italia, Belgio,
Olanda, Spagna, Russia e Giappone, mercati sui quali l'Assessorato
del turismo aveva attività specifiche, collaborazioni con agenzie
specializzate in pubbliche relazioni: Threesixty per l'Italia,
Greenwich per il Belgio e Olanda, MDC per la Spagna, Takeshi
Sugiyama per il Giappone e Anna Saudin per la Russia.
Abbiamo fatto anche una ripresa di tutti gli articoli che sono
apparsi nel 2009, perché ci chiede qual è il risultato. È chiaro
che i risultati del 2009, per essere onesti, sono anche frutto
dell'attività svolta nel 2008, quindi c'è continuità - quello che
viene pubblicato nel 2009 è anche frutto dei rapporti precedenti -
in considerazione dell'opportunità di far pubblicare gli articoli
nel periodo in cui ci si attende il maggior interesse da parte
della potenziale clientela: ad esempio, viaggio ad agosto, uscita
dell'articolo ad aprile 2009, nel senso che tu fai un viaggio a
fine anno, è verosimile che gli articoli dei primi mesi dell'anno
successivo siano frutto dei viaggi dell'anno precedente.
Rispetto a questo, su Belgio e Olanda c'è un elenco nutrito di
nomi e di testate, io poi glielo lascio così avrà modo di vederlo;
li potrei anche citare, ma non so qual è il beneficio. Nel 2009,
comunque, dal punto di vista quantitativo sono 77 articoli su
quotidiani e riviste più numerosi, articoli on-line sul mercato
Belgio e Olanda. Sulla Spagna, anche lì, abbiamo una serie di
riviste, tutta una serie di testate importanti, la maggior parte
degli articoli raccolti vengono puntualmente trasmessi dall'agenzia
e, anche rispetto a questo, sono disponibili agli atti della
direzione promozione e marketing. Le pubblicazioni in assoluto, 25
articoli più diversi spunti, trafiletti, articoli on-line, di cui
ci rendicontano mese per mese. In Germania, in realtà abbiamo fatto
un solo viaggio proposto dall'ENIT di Berlino: si tratta di un
gruppo di giornalisti del CIT Tour che ha visitato la Valle d'Aosta
dal 3 al 7 giugno 2009 e qua abbiamo una serie di partecipanti e di
testate che possono interessare. Al fine di cogliere la potenziale
clientela nel momento più opportuno per la pianificazione delle
proprie vacanze estive, la pubblicazione degli articoli è prevista
per la prossima primavera; quindi, ancorché attività dell'anno
scorso, abbiamo chiesto una programmazione degli articoli per i
primi mesi del 2010.
In Italia, anche qui, abbiamo una serie indicata con nomi e
testate: rispetto a questo il dato quantitativo è 500 fra servizi,
articoli, trafiletti, citazioni. Anche qui la rassegna stampa è
particolarmente nutrita ed è a disposizione, se volessimo anche
immaginare una riunione della commissione, eventualmente, dove
portare la cosa. Stesso discorso vale per la Russia, dove stiamo
facendo un'azione abbastanza importante. Anche qui, 22 articoli, 2
trasmissioni radiofoniche, 3 trasmissioni televisive, 3 filmati
trasmessi sul canale telematico dei viaggi, numerosi altri articoli
on-line. In particolare sulla Russia facciamo una serie di azioni
anche nei confronti dei tour operator che vengono e fanno una serie
di
educational
in Valle d'Aosta, sono 114 gli agenti di
viaggio che sono venuti; sulla Russia abbiamo un risultato molto
interessante: stiamo crescendo, come arrivi, nel 2009 rispetto al
2008, del 2,4 percento. In Giappone - come vi avevo detto in
premessa - abbiamo un'azione importante, sia con giornalisti, ma
soprattutto con tour operator, perché per mercati così lontani è
più proficuo ragionare con i tour operator che con i giornalisti,
perché sono quelli che ti portano le persone. Anche qua, i
risultati per il 2009 rispetto ad un'azione di questo genere è un
16 percento di aumento. Ultimo... ma non ultimo, abbiamo fatto una
serie di operazioni con gli Stati Uniti, stiamo raccogliendo già i
primi risultati nei primi mesi di quest'anno, nel senso che ci sono
160 turisti americani in questi giorni che fanno la settimana dal
22 al 29 gennaio con base ad Aosta; il programma Ski Safari ha
fatto, come avete visto anche sugli organi di stampa, una certa
visibilità. Un altro operatore Holiday è in predicato per un
soggiorno di 2-300 partecipanti per il mese di marzo 2011 (qua
bisogna partire molto in anticipo).
Rispetto a questo tema, quindi, c'è il dettaglio di tutte le
persone che sono state ospitate e tutti i giornalisti; riteniamo
che sia un'azione molto interessante. Quando riusciamo... mi
riallaccio al discorso di prima, a portare i giornalisti in Valle
d'Aosta per toccare con mano e visitare i luoghi... riteniamo che
la nostra proposta sia una proposta molto efficace e interessante.
Evidentemente, lì, ognuno ha i propri gusti; abbiamo visto ad
esempio che ci sono delle iniziative che piacciono molto ai
giornalisti e ai media e a volte piacciono di meno alle realtà
locali, uno per tutti: Celtica. Abbiamo i giornalisti che sono
molto contenti, che fanno un ragionamento di qualità e ci dicono
che questa è una cosa straordinaria che viene fatta qua e solo qua.
Paradossalmente questa manifestazione, se andiamo sul territorio,
non sempre viene così gradita; forse perché le persone hanno un
giudizio che è condizionato da quello che piace a loro, ma molte
volte è un ragionamento riduttivo perlomeno, perché non possiamo
immaginare di dare dei giudizi sull'efficacia di un'operazione solo
in virtù dei nostri gusti. Ecco perché molte volte con il collega
Laurent Viérin ci siamo trovati a fare dei ragionamenti - sto
parlando di Celtica - dove paradossalmente la stampa e i media,
l'attenzione nazionale ed internazionale ci dice che è una cosa
unica e bellissima. Ci confrontiamo con il tessuto sociale e...
grandi entusiasmi non li vediamo! Però è anche compito nostro
guardare...
Sulla terza domanda:
"quali sono le modalità attraverso le
quali vengono scelti gli ospiti e selezionate le richieste di
soggiorno"
... gli ospiti vengono selezionati su proposta delle
agenzie che lavorano sui vari territori e dei consulenti incaricati
dello svolgimento dell'attività di sensibilizzazione degli organi
di stampa sui rispettivi mercati di riferimento e su proposta delle
sedi dell'Agenzia nazionale per il turismo italiano (ENIT),
competenti per il territorio, a fronte di richiesta degli
interessati - i giornalisti incaricati di realizzare l'articolo o
servizi redazionali - e previa verifica di affidabilità della
testata da parte dell'ENIT medesimo.
Quarto punto:
"attraverso quali criteri gli uffici competenti
hanno ritenuto congrua la cifra impegnata"
... la cifra
impegnata, nonché la sua congruità, sono state stabilite in base
allo storico per la previsione, registrato nel corso degli anni, e
delle tariffe applicate per i vari servizi, anche perché le spese
di ospitalità si concretizzano in spese alberghiere, servizi,
trasporti, ristoranti, quindi sono delle spese che vengono poi
riversate sul tessuto sociale e socioeconomico della Valle d'Aosta,
in base al quale è possibile stimare una spesa media per un numero
approssimativo di ospiti previsti. Per il 2010, considerato che
l'Assessorato del turismo sta attivando due nuove collaborazioni
con agenzie specializzate in comunicazione e pubbliche relazioni
rispettivamente sui mercati Regno Unito e Francia, si presume che
il numero di viaggi di familiarizzazione in Valle d'Aosta aumenterà
rispetto a quello del 2009, in virtù dell'aumento dei mercati di
riferimento. Ovviamente l'attività consuntiva, come quella che mi è
stata richiesta, darà modo di dare evidenza di tutte le attività
svolte.
Président
- La parole au Conseiller Zucchi.
Zucchi (PdL)
- Mi rendo conto che 10 minuti a
disposizione dell'Assessore per rispondere a 4 quesiti come sono
stati posti non possono essere definiti congrui o quanto meno
sufficienti per dare delle risposte esaurienti. Quanto sopra in
modo particolare è riferito ai primi due quesiti; peraltro accetto
volentieri la disponibilità dell'Assessore di fornire i dati per
esaminare dal punto di vista numerico le persone e le testate che
sono state invitate.
L'iniziativa era in questa sede volta a conoscere gli aspetti
generali, le motivazioni, gli indirizzi secondo i quali si
continuava ad investire cifre importanti in questo settore, per
capire se alle cifre investite c'erano dei ritorni, perché di
fronte a degli investimenti che sono compiuti dall'Amministrazione
in un determinato settore ci si attende un ritorno.
Allora devo dimostrare un po' la mia insoddisfazione parziale di
fronte alle risposte, perché mi aspettavo un riassunto generale
rispetto allo storico, non tanto al fatto del 2009, 2010; cioè le
argomentazioni che sono state addotte dall'Assessore, che ci sono
dei dati che devono essere appurati perché ci sono delle
sovrapposizioni di date e di anni, le comprendiamo in modo
abbastanza semplice, ma dal nostro punto di vista era utile capire,
facendo una retrospettiva rispetto alle cifre... perché non è solo
da quest'anno che si fa questo investimento, ma sono tanti anni che
l'Assessorato del turismo ha deciso di compiere questo tipo di
investimento denominato "viaggi di familiarizzazione", per il quale
sarebbe stato forse più produttivo dare una descrizione più
compiuta in aula rispetto a questo argomento.
Sono contento che l'Assessore ha dimostrato di dare la sua
disponibilità al fatto che questo possa essere sviscerato in una
maniera più compiuta in commissione, anch'io credo sia opportuno
portarlo per fare una disamina più approfondita e compiuta, anche
perché, nel rispondere al punto 3, l'Assessore ha confermato la mia
sensazione rispetto alla risposta al primo quesito. Ho la
sensazione che questi soldi vengano aggiunti agli altri soldi che
sono già dati alle varie agenzie in qualche modo, cioè vengono
impegnati sempre tramite le stesse organizzazioni, alle quali noi
diamo dei contributi e dei compensi professionali - che sono stati
oggetto da questi banchi, in modo particolare da me, di precedenti
iniziative consiliari - perché ho sentito - poi lo verificherò
sulla nota -, soprattutto riferito alla Russia, un nome che mi
sembra che sia stato già inserito nel programma di prestazione
professionale.
Pertanto mi riservo di valutare i dati che l'Assessore vorrà
fornirmi e dichiaro fin d'ora la mia richiesta - che mi sembra sia
stata accettata di buon grado da parte dell'Assessore - di svolgere
in commissione un esame approfondito che possa essere l'occasione
di un punto della situazione su questo ordine di investimento
denominato "viaggio di familiarizzazione"... per capire se il gioco
vale la candela.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK