Consiglio Regionale della Valle d'Aosta - Oggetto del Consiglio n. 334 del 11 febbraio 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
PROTEZIONE CIVILE, VIGILI DEL FUOCO E INTERVENTI PER CALAMITÀ NATURALI
Vigili del fuoco - Difesa antincendi
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 334 del 11 febbraio 2021 - Resoconto
OGGETTO N. 334/XVI - Interpellanza: "Notizie sulle procedure
di assunzione riguardanti i Vigili del Fuoco".
Marguerettaz (Presidente) -
Punto 38 all'ordine del
giorno. Per la presentazione la parola al collega Carrel.
Carrel (PA) -
Con questa interpellanza volevamo fare un
po' di luce su quanto sta succedendo nelle graduatorie dei Vigili
del fuoco, un concorso avviato nel 2012 per la selezione di dieci
vigili del fuoco suddivisi in vari mestieri, tra cui l'autista, il
muratore, l'elettricista, il carpentiere, il meccanico, l'idraulico
e il radio operatore. Questa graduatoria è ancora in essere,
l'abbiamo prorogata con la legge 12 del 2020 e possiamo dunque
ancora attingere da quella graduatoria per assumere le quattro
postazioni previste nella delibera di Giunta n. 1295 del 30
novembre 2020, cioè quella del fabbisogno del personale, perché da
questa delibera emerge che il corpo dei Vigili del fuoco ha bisogno
di quattro postazioni B2 e quindi è possibile attingere da questa
graduatoria.
Le nostre domande si concentrano soprattutto su quella che è la
situazione pandemica, in quanto i Vigili del fuoco, prima di essere
assunti, hanno necessità, e questo emerge chiaramente anche dai
bandi di gara, di fare una serie di visite molto dettagliate: si
verifica l'udito, l'olfatto, insomma un quadro clinico abbastanza
approfondito. La nostra domanda è capire se queste visite l'USL è
in grado di garantirle per l'assunzione di queste quattro
persone.
Inoltre, abbiamo visto e lo abbiamo anche sottolineato
nell'ultima ordinanza del 5 febbraio 2021, che è in corso una
selezione per undici capisquadra a cui possono partecipare tutti i
Vigili del fuoco che hanno un'esperienza di dodici anni. Quindi è
un'ipotesi, ma credo abbastanza plausibile, che il fabbisogno del
personale dei Vigili del fuoco sia superiore alle quattro unità che
hanno evidenziato il 30 novembre 2020. Quello che volevamo chiedere
era se avete intenzione come Amministrazione di procedere
all'assunzione delle quattro persone, oppure di rivedere il piano
di fabbisogno del personale e invece attivare il corso per quindici
o magari dieci persone, o invece è intenzione dell'Amministrazione
procedere a un nuovo concorso per sostituire gli undici nuovi
capisquadra.
Chiedo questo perché nella norma che abbiamo approvato vi è
appunto la possibilità di utilizzare a scorrimento ai fini
dell'assunzione a tempo indeterminato nell'organico del Corpo dei
Vigili del fuoco a condizione che l'ammissione avvenga entro il 31
dicembre 2021. Lo dico e spero di non essere smentito dal
Presidente, per ammissione intendiamo la selezione per il corso di
sei mesi, non la fine del corso e l'assunzione, quindi di fatto
l'Amministrazione regionale ha ancora dieci mesi per avviare il
corso di sei mesi che si tiene solitamente a Roma e poi potrebbe
assumere questi Vigili del fuoco di fatto nel primo semestre del
2022. Questo lo dico semplicemente perché mi sono state fatte
diverse domande su questo articolo e quindi è giusto
specificarlo.
Chiediamo di fatto queste tre cose,: se riusciamo a garantire le
visite alla USL per far partire queste assunzioni: se il fabbisogno
delle risorse umane dei Vigili del fuoco è realmente di quattro
postazioni, oppure questo atto di fatto è superato e quindi abbiamo
necessità di andare a rivederlo e di nuovo a effettuare un altro
piano delle risorse umane; se è intenzione sostituire gli undici
capisquadra con questa graduatoria, oppure lasciare scadere questa
graduatoria e organizzare un nuovo concorso.
Président -
Pour la réponse, le Président de la
Région.
Lavevaz (UV) -
Ringrazio il collega Carrel per
l'interpellanza che permette anche qui di fare un pochettino di
chiarezza su una questione complicata e su una problematica, che
peraltro il collega Carrel conosce molto bene, che non riguarda
solo i Vigili del fuoco, ma riguarda un po' tutti gli ambiti della
Amministrazione. Negli anni si è creato un po' un collo di
bottiglia su tante strutture, sia della Amministrazione regionale
che anche degli enti locali, purtroppo questi concorsi erano già in
una situazione di criticità prima della pandemia e la pandemia
ovviamente non ha facilitato e non ha certo migliorato la
situazione. In questo momento, in questi primi mesi, stiamo
cercando un po' di correre ai ripari, sostanzialmente innanzitutto
strutturando il dipartimento: su questo stiamo lavorando anche in
questi giorni, sulle facoltà funzionali che abbiamo di dirigenza,
eccetera, per mettere a posto innanzitutto il dipartimento e poi da
lì ovviamente a cascata tutte le strutture sia dell'Amministrazione
che degli enti locali.
I Vigili del fuoco, come dicevo, sono uno di questi tanti
aspetti problematici quanto a necessità, a fabbisogni di personale
in questi mesi. Peraltro, nello specifico ho avuto alcuni incontri
nelle scorse settimane con i rappresentanti anche sindacali dei
Vigili del fuoco e altri sono già in calendario nelle prossime
settimane, però nello specifico, entrando nel dettaglio
dell'interpellanza, come è stata correttamente posta, l'assunzione
a tempo indeterminato di quattro vigili, come giustamente ha detto
il collega Carrel, è inserita nel piano funzionale del 2020, quindi
le quattro persone saranno assunte quanto prima e manca soltanto la
comunicazione da parte del comandante dei mestieri nei quali queste
quattro assunzioni devono essere inserite. Una volta avviata da
parte del comandante la comunicazione delle classi di mestiere in
cui queste quattro assunzioni devono essere svolte, queste verranno
fatte. Come giustamente ha detto il collega, le graduatorie sono
state prorogate dalla nostra legge 12 del 2020, quindi da lì
dobbiamo ovviamente attingere.
Per quanto riguarda invece le visite, al momento abbiamo
verificato e non risultano sospesi gli accertamenti sanitari,
quindi questi saranno eseguiti rigorosamente dall'azienda sanitaria
nel momento in cui questi debbano essere fatti e poi correttamente
le persone assunte verranno avviate ai corsi di formazione
obbligatoria che sono previsti dalla norma.
Per quanto riguarda invece la questione di capisquadra, anche
questi in realtà sono riportati nella delibera che lei ha citato,
la n. 1295, e nelle facoltà assunzionali del 2020 sono previste due
unità di personale da assumere nell'ambito dei capisquadra. Come
lei ben sa, un conto sono i fabbisogni un altro conto sono le
facoltà assunzionali, perché ahimè i fabbisogni sono di molto
superiori, e questo non soltanto nell'ambito dei Vigili del fuoco
ma in tantissimi ambiti dell'Amministrazione regionale; altra cosa
sono le facoltà assunzionali, e questo vale già dalla dirigenza in
giù. Nel 2021 sicuramente saranno assunte le due unità di personale
caposquadra. Peraltro, siamo obbligati ad attingere dalla
graduatoria in essere prima di fare un altro concorso, quindi le
due unità assunte quest'anno, che dovevano essere già assunte
l'anno scorso, saranno sicuramente assunte attingendo alle
graduatorie vigenti e per i prossimi anni ovviamente occorrerà
comunque, questo è di tutta evidenza, predisporre nuovi bandi di
concorso.
Président -
Pour la réplique le conseiller Carrel.
Carrel (PA) -
Grazie Presidente per aver fatto luce su
come gestiremo questa graduatoria, perché poi quello che ci
interessava capire se fosse poi intenzione di andare a fare un
nuovo concorso, oppure si continuava a usare questa
graduatoria.
Conosco bene la situazione della macchina regionale e capisco
che non sia così facile e scontato. Mi permetta solo una battuta:
lo avevamo detto a ottobre che smontare e rimontare tutti i
dipartimenti ovviamente avrebbe rallentato questo iter e avrebbe
aumentato il livello di difficoltà nel ricomporre tutte le
strutture, tra cui anche i Vigili del fuoco.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK