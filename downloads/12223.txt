Consiglio Regionale della Valle d'Aosta - Oggetto del Consiglio n. 3118 del 26 febbraio 1992 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 3118 del 26 febbraio 1992 - Resoconto
OGGETTO N. 3118/IX Comunicazioni del Presidente del
Consiglio.
Cout (Presidente)
Do lettura dell'attività degli organi
del Consiglio dopo il 5 febbraio:
Disegni di legge presentati:
- Projet de loi n° 381, présenté par le groupe de l'Union
Valdôtaine en date du 7 février 1992: "Aide à l'Association des
Syndics de la Vallée d'Aoste (ASVA) (il a été renvoyé à la I et à
la II Commission).
- Disegno di legge n. 382, presentato dalla Giunta regionale in
data 7 febbraio 1992: "Finanziamento per l'anno 1992 della legge
regionale 17 luglio 1985, n. 46 come successivamente modificata ed
integrata, concernente incentivi per la realizzazione di impianti
di risalita e di connesse strutture di servizio" (assegnato alla V
ed alla II Commissione).
- Disegno di legge n. 383, presentato dalla Giunta regionale in
data 7 febbraio 1992: "Completamento di interventi inclusi nei
programmi finanziati dal Fondo regionale Investimenti Occupazione
di cui alla legge regionale 18 agosto 1986, n. 51 (istituzione del
F.R.I.O.) e successive modificazioni (assegnato alla III ed alla II
Commissione).
- Disegno di legge n. 384, presentato dalla Giunta regionale in
data 12 febbraio 1992: "Disciplina degli interventi volti alla
promozione del turismo verso la Valle d'Aosta" (assegnato alla IV
ed alla II Commissione).
- Disegno di legge n. 385, presentato dalla Giunta regionale in
data 12 febbraio 1992: "Piano fluviale per la valorizzazione
ambientale, paesaggistica e turistica della Dora Baltea in
territorio valdostano" (assegnato alla III, IV, V e II
Commissione).
Disegno di legge n. 386, presentato dalla Giunta regionale in
data 14 febbraio 1992: "Autorizzazione alla sottoscrizione di quote
dell'aumento di capitale sociale della "Air Vallée S.p.a.""
(assegnato alla II e IV Commissione).
- Disegno di legge n. 387, presentato dalla Giunta regionale in
data 14 febbraio 1992: "Rifinanziamento per l'anno 1992 della legge
regionale 8 ottobre 1973, n. 33 e successive modificazioni ed
integrazioni recante la costituzione di fondi regionali di
rotazione per la promozione di iniziative economiche nel territorio
della Valle d'Aosta" (assegnato alla III, IV e II Commissione).
- Disegno di legge n. 388, presentato dalla Giunta regionale in
data 19 febbraio 1992: "Modificazioni ed integrazioni alla legge
regionale 10 giugno 1983, n. 56, concernente misure urgenti per la
tutela dei beni culturali" (assegnato alla III, V e II
Commissione).
- Disegno di legge n. 389, presentato dalla Giunta regionale in
data 18 febbraio 1992: "Autorizzazione di spesa per lo svolgimento
di un referendum popolare" (assegnato alla I ed alla II
Commissione).
- Disegno di legge n. 390, presentato dalla Giunta regionale in
data 19 febbraio 1992: "Riforma dell'Istituto Autonomo Case
Popolari della Valle d'Aosta" (assegnato alla II e III
Commissione).
- Proposta di regolamento n. 13, presentato dalla Giunta
regionale in data 14 febbraio 1992: "Approvazione del regolamento
di attuazione dell'articolo 8 della legge regionale 3 gennaio 1990,
n. 3 recante: "Promozione di iniziative sociali, formative e
culturali a favore dei giovani - Istituzione della Consulta
giovanile" (assegnata alla V Commissione).
- Proposta di legge statale n. 10, presentata dalla Giunta
regionale in data 14 febbraio 1992: "Modificazioni alla legge 9
marzo 1989, n. 88: Ristrutturazione dell'Istituto Nazionale della
Previdenza Sociale e dell'Istituto Nazionale per l'Assicurazione
contro gli Infortuni sul lavoro" (assegnata alla V
Commissione).
Si comunica che la Giunta regionale in data 17 febbraio 1992 ha
revocato il disegno di legge n. 367 concernente: "Riforma
dell'Istituto Autonomo Case Popolari della Valle d'Aosta", iscritto
all'ordine del giorno dell'adunanza in corso.
Deliberazioni vistate:
n. 32
Riunioni di Commissioni:
- Ufficio di Presidenza: 2
- Capigruppo: 1
- II Commissione: 3
- III Commissione: 2
- IV Commissione: 1
- V Commissione: 3
- Commissione per le nomine: 1
- Commissione per il regolamento: 1
Abbiamo ricevuto in questi giorni dal Parlamento Basco una
legge, recentemente approvata, riguardante il fascismo, il razzismo
e la xenofobia. Il testo si trova in archivio ed è a disposizione
dei Consiglieri interessati a queste tematiche.
Comunico che, a partire dalla seduta odierna, è possibile
procedere a votazione segreta con procedimento elettronico solo
utilizzando i tasti posti al di sotto dello scranno di ciascun
consigliere. E' stata infatti disattivata la votazione segreta per
mezzo della
console
superiore. E' stata anche eliminata la
visualizzazione attraverso spia luminosa del voto (SI - NO -
ASTENSIONE) espresso segretamente. Pertanto, se un consigliere
nutrisse dubbi sul voto espresso, si consiglia di cancellare e
ripetere la votazione, prima della chiusura della stessa, facendolo
presente al Consigliere Segretario.
La Conferenza dei Capigruppo, riunitasi ieri, 25 febbraio, ha
ripreso in considerazione le risoluzioni concernenti
rispettivamente la presa d'atto della relazione sullo stato
dell'autonomia della Valle d'Aosta, le proposte connesse alla
realizzazione del mercato unico europeo, la nuova legge elettorale
e le riforme istituzionali.
Le scadenze previste dalle stesse risoluzioni, per la
convocazione del Consiglio in sessione straordinaria, erano già
state posticipate a fine febbraio su proposta della stessa
Conferenza dei capigruppo, in occasione della precedente riunione
del 18 dicembre 1991. Considerata la prossima scadenza elettorale,
i capigruppo hanno convenuto sull'opportunità di prendere una
decisione definitiva in proposito, in una riunione che sarà
convocata successivamente al 5 aprile prossimo.
In data 5 febbraio è pervenuta a questa Presidenza una lettera
con la quale l'Amministratore delegato della Società RAV replica
alle osservazioni formulate dai componenti la III Commissione,
sulle soluzioni progettuali relative alla costruzione del viadotto
del Mont Bardon del raccordo autostradale valdostano
Aosta-Morgex-Courmayeur. A tale proposito il Presidente della
Giunta regionale, con lettera del 7 febbraio scorso, mi ha
comunicato che la Presidenza della Giunta condivide pienamente le
argomen-tazioni esposte dall'Amministratore delegato.
Della comunicazione ho provveduto a informare il Presidente
della III Commissione e il Sindaco del Comune di Morgex.
E' pervenuta in data 7 febbraio a questa Presidenza copia della
mozione approvata dal Consiglio regionale della Lombardia relativa
alle riforme istituzionali e nuovo regionalismo.
Copia della mozione è stata trasmessa al Presidente della I
Commissione.
Le Federazioni CISL Energia, FAIB Confesercenti, FIGISC
Confcommercio, con lettera pervenuta il 7 febbraio, intendono
sottoporre all'attenzione dei competenti organi regionali la
distorta applicazione del DPCM 11 settembre 1989. Si verifica
infatti che, vista la peculiarità del servizio svolto dai gestori
di distributori, dovuta alla variabilità dei turni domenicali e
festivi ed a provvedimenti derogatori assunti da alcune regioni,
non sempre si riesce a contenere in cinquantadue ore settimanali
l'orario di apertura previsto dal suddetto provvedimento. Ciò
comporta un danno economico per la categoria in quanto il gestore
deve sostenere l'aumento dei costi derivante dal prolungamento
dell'orario di servizio, senza che alcun riconoscimento, anche se
previsto dal citato DPCM, venga effettuato dalle aziende
concessionarie.
Le Federazioni scriventi chiedono pertanto l'immediata revoca di
tutti i provvedimenti derogatori e il ripristino delle condizioni
per l'effettuazione delle cinquantadue ore minime previste.
Copia della lettera è stata trasmessa al Presidente della IV
Commissione.
Con lettera in data 12 dicembre 1991 la Federazione lavoratori
delle costruzioni della Valle d'Aosta sottoponeva all'attenzione
degli organi regionali il problema della sicurezza nei luoghi di
lavoro. Chiedeva inoltre al Consiglio regionale di nominare una
commissione d'inchiesta ai fini di accertare l'andamento
infortunistico regionale, analizzare cause e fenomeni che provocano
gli infortuni e proponeva la predisposizione di un disegno di legge
specifico.
Copia della lettera era stata trasmessa ai capigruppo
consiliari.
La Federazione suddetta, non avendo riscontrato alcuna presa di
posizione sulla problematica, in data 12 febbraio ha inviato
un'ulteriore lettera, con la quale ripropone il problema relativo
alla sicurezza e prevenzione nei luoghi di lavoro e riconferma la
disponibilità ad un incontro sull'argomento in questione. Invito,
pertanto, i capigruppo consiliari a voler esaminare ed approfondire
la tematica di cui trattasi.
Il Presidente della Commissione interregionale Piemonte Valle
d'Aosta per la tutela dell'ambiente montano e del Club Alpino
Italiano, ha inviato per conoscenza a questa Presidenza una lettera
con la quale si fa rilevare che la comunità montana Gran Paradiso
ha prodotto un pieghevole contenente una cartina dove i confini del
parco nazionale del Gran Paradiso non corrispondono a quelli
previsti dalle leggi istitutive; richiede pertanto di cessarne la
distribuzione ed invita gli amministratori locali ad una maggiore
responsabilità e coerenza.
Copia della lettera è stata trasmessa al Presidente della III
Commissione consiliare permanente.
Il Comitato regionale per il servizio radiotelevisivo della
Regione Umbria ha inviato nei giorni scorsi copia del documento
approvato dal Coordinamento nazionale dei Comitati per il servizio
radiotelevisivo riunitosi a Roma il 5 febbraio u.s. In esso si
valuta con estrema preoccupazione lo stato di attuazione della
legge n. 223 per quanto riguarda l'emittenza privata locale, si
richiede un incontro chiarificatore col Ministero per un
riconoscimento del ruolo dei Comitati radiotelevisivi, per la
ricerca di una metodologia di lavoro per l'assegnazione delle
frequenze e si suggerisce l'istituzione di un Giurì dell'emittenza
privata.
Copia della lettera è stata trasmessa al Presidente della II
Commissione consiliare permanente.
Il Consiglio nazionale degli architetti in data 20 gennaio ha
indirizzato a questa Presidenza una lettera sulle competenze
professionali degli architetti, facendo rilevare che in base
all'articolo 52 del regio decreto 23 ottobre 1925, n. 2537 le
prestazioni d'opera professionale riguardanti gli edifici
sottoposti ai vincoli di cui alle leggi 1089/39, 1497/39 e 431/85,
possono essere svolte esclusivamente da architetti. Nella lettera,
gli uffici interessati sono invitati ad uniformarsi alla
legislazione vigente e diffidati dall'approvare interventi
riguardanti edifici vincolati, se privi della firma
dell'architetto.
A tale comunicazione ha fatto seguito una lettera del Consiglio
nazionale degli ingegneri in cui si denuncia come illegittima
l'iniziativa del Consiglio nazionale degli architetti e si precisa
che eventuale limite alla competenza professionale degli ingegneri
può rinvenirsi esclusivamente ai sensi della legge 1089/39.
Il Consiglio nazionale avverte inoltre che qualunque
provvedimento contrastante con quanto sopra specificato verrebbe
impugnato dinanzi alla Magistratura.
Copia delle lettere sopraddette è stata inviata all'Assessore ai
lavori pubblici ed al Presidente della III Commissione consiliare
permanente.
Signori consiglieri ricorre oggi, mercoledì 26 febbraio 1992, in
occasione di questa adunanza consiliare, il quarantaquattresimo
anniversario della promulgazione dello Statuto speciale della Valle
d'Aosta, che domenica abbiamo festeggiato assieme alla
quarantaseiesima ricorrenza dell'autonomia per la nostra
Regione.
Il fatto che proprio oggi cada questo anniversario così
importante per la storia della Valle d'Aosta offre lo spunto per
riflettere sulla situazione attuale dell'istituzione, di cui tutti
ormai riconoscono la necessità di un serio e radicale processo di
riforma. Appare quindi opportuna, in questo momento in cui si
guarda alle regioni come al banco di prova delle riforme
istituzionali, una seria analisi sullo stato dell'autonomia
valdostana e sulle sue prospettive.
Il fatto che dieci consigli regionali, tra i quali quello
valdostano, abbiano usato poche settimane fa lo strumento del
referendum per richiedere l'abolizione di quattro ministeri
statali, promuove in maniera esplicita e convinta il rilancio del
ruolo delle regioni verso un futuro che mi auguro possa
corrispondere alle tradizioni di autonomia e di libertà della
nostra comunità.
Quarantaquattro anni sono trascorsi, bisogna ricordarlo per non
dimenticare che gli ideali autonomistici di allora sono ancora oggi
vivi e patrimonio comune di tutti gli abitanti di questa Valle.
I valdostani, sportivi e non, hanno vissuto intensamente le gare
dei giochi olimpici invernali di Albertville, grazie alle imprese
anche di un nostro fondista, Marco Albarello, che ci ha regalato
delle grandi soddisfazioni e, in occasione delle due medaglie
d'argento olimpiche vinte da Albarello sulle piste di Le Saisi, ho
voluto attestare, tramite due telegrammi, a questo atleta i sensi
di grande stima e di sincero ringraziamento del Consiglio regionale
nei suoi confronti per quanto è riuscito a fare per lo sport
valdostano.
Le comunicazioni, abbastanza lunghe, sono terminate. Qualche
consigliere chiede d'intervenire? Altrimenti possiamo passare al
punto 2 all'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK