Consiglio Regionale della Valle d'Aosta - Oggetto del Consiglio n. 2866 del 26 novembre 1997 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ENERGIA
Risparmio energetico e fonti alternative
Precedente
Successivo
Resoconto integrale del dibattito dell'aula
Oggetto del Consiglio n. 2866 del 26 novembre 1997 - Resoconto
SEDUTA ANTIMERIDIANA DEL 26 NOVEMBRE 1997
OGGETTO N. 2866/X Disegno di legge: "Interpretazione autentica
dell'articolo 20, comma 3, della legge regionale 20 agosto 1993, n.
62 (Norme in materia di uso razionale dell'energia, di risparmio
energetico e di sviluppo delle fonti rinnovabili)".
Articolo 1 1. Nell'articolo 20, comma 3, della legge regionale
20 agosto 1993, n. 62 (Norme in materia di uso razionale
dell'energia, di risparmio energetico e di sviluppo delle fonti
rinnovabili), l'avverbio "prioritariamente" è da intendersi
applicabile in via esclusiva alle iniziative di autoproduzione per
le quali le attività di generazione e di destinazione dell'energia
idroelettrica non sono normativamente o economicamente
vincolate.
Presidente Ha chiesto la parola il relatore, Consigliere
Piccolo.
Piccolo (ADP-PRI-Ind) La legge regionale n. 62/93 ha la finalità
di promuovere l'uso nazionale dell'energia, il risparmio
energetico, lo sviluppo delle fonti rinnovabili, e specificatamente
il titolo VII della legge intende promuovere e incentivare gli
investimenti finalizzati a riattivare, potenziare e realizzare
impianti idroelettrici di potenza media nominale non superiore ai
30mila KW, effettuati da enti locali o loro consorzi oppure da
imprese o loro consorzi.
Il 3° comma dell'articolo 20 di detta legge prescrive che
l'energia prodotta debba essere prioritariamente destinata allo
sviluppo delle attività produttive della Regione e al miglioramento
delle condizioni di vita della popolazione valdostana.
È senza dubbio insita nel dettato della legge la volontà di
favorire l'utilizzo delle acque pubbliche destinate ad uso
idroelettrico per soddisfare le esigenze energetiche locali,
creando un collegamento fra la produzione e il consumo locale di
energia idroelettrica; volontà espressa anche nella delibera del
Consiglio regionale del 22 febbraio 1995 di approvazione dei
criteri provvisori di valutazione per l'esame delle domande di
subconcessione di derivazione d'acqua, laddove si poneva un vincolo
di utilizzo sul territorio valdostano di almeno il 70 percento
dell'energia elettrica prodotta.
La realizzazione del collegamento diretto fra la generazione
locale di energia elettrica e i fabbisogni energetici presenti
nella nostra Regione è la via attraverso cui concretizzare e
riversare sul sistema produttivo e sulla Comunità valdostana nel
suo complesso i benefici derivanti dalle acque date in concessione
alla Regione dallo Stato.
Purtroppo sono a noi ben note le difficoltà oggi presenti per
realizzare questo collegamento fra produzione e consumi locali, in
particolare per quanto riguarda l'utilizzo dei consorzi di
autoproduttori previsto dall'articolo 23 della legge 9/91;
difficoltà che non sono solo della Valle d'Aosta, ma che derivano
dall'atteggiamento non certamente favorevole dell'ENEL verso queste
iniziative in tutto il Paese. Un atteggiamento che il Presidente e
l'Amministratore delegato dell'ENEL hanno fra l'altro chiaramente
espresso nel corso del recente incontro pubblico del 28 ottobre
u.s. ed al quale siamo stati invitati anche noi.
Al di là delle azioni politiche e, se necessario anche altri
tipi di azioni che potrebbero essere intraprese in tema di
consorzi, rimane il dato di fatto che ad oggi questa via è nella
sostanza bloccata peraltro, anche le iniziative di autoproduzione
da parte dei singoli enti locali o singole imprese sono limitate e
conseguentemente chi abbia effettuato investimenti in impianti di
produzione di energia idroelettrica non può fare altro che cedere
l'energia prodotta all'ENEL.
Ma anche questa soluzione non pare così scontata in quanto
l'ENEL difficilmente stipula nuove convenzioni per l'acquisto
dell'energia e probabilmente le prossime tariffe di cessione non
saranno così remunerative come le attuali.
Tenuto conto di quanto sopra detto, appare quindi opportuno dare
all'avverbio prioritariamente, contenuto nel 3° comma dell'articolo
20 della legge regionale 62, un peso adeguato alla situazione
odierna, permettendo anche a quei soggetti che oggi non possono
fare altro che cedere all'ENEL l'energia prodotta, di accedere a
finanziamenti che consentano loro di riattivare, potenziare o
costruire impianti idroelettrici e che vanno a costituire comunque
un patrimonio importante per il territorio, nell'attesa che si
aprano altre possibilità di utilizzo di quest'energia, possibilità
più consone allo spirito della legge regionale.
Si dà atto che, dalle ore 12,20, presiede il Presidente
Stévenin.
Presidente È aperta la discussione generale. Ha chiesto la
parola il Consigliere Tibaldi.
Tibaldi (Ind) Per dichiarare l'astensione su questo disegno di
legge per la seguente motivazione.
Questo disegno di legge contiene un'interpretazione autentica di
una norma del ?93, la quale avrebbe dovuto avere un presupposto
indispensabile, cioè un'altra norma, una norma di piano, che non è
mai stata emanata e di fronte alla quale ancora oggi ci troviamo in
una clamorosa e perdurante assenza, cioè il piano energetico
regionale. In assenza di tale pianificazione, non ritengo di dover
votare questo documento, pertanto dichiaro l'astensione.
Presidente Ha chiesto la parola il Consigliere Chiarello.
Chiarello (RC) Anch'io mi asterrò su questo documento perché
siamo - come ha detto Tibaldi - in assenza di un piano energetico
regionale e altresì di un piano regionale sulle acque, anche quello
previsto, ma che ancora non abbiamo visto. Fra l'altro il piano
energetico dovrebbe venire dopo un piano sulle acque per sapere
quali acque sono utilizzabili. Come ha detto molto bene il relatore
Piccolo stiamo ancora lavorando sulle norme provvisorie e non so
quanto andremo avanti con le norme provvisorie. Non ritengo
corretta questa trafila, quindi voterò contro.
Presidente Se nessun altro chiede la parola, chiudo la
discussione generale. Ha chiesto la parola l'Assessore
all'industria, artigianato ed energia, Mafrica.
Mafrica (GV-PDS-SV) Ringrazio il Consigliere Piccolo per la
relazione fatta a quest'interpretazione autentica che chiarisce il
fatto che per poter stabilire una priorità ci devono essere almeno
due alternative, se l'alternativa è una sola, la priorità non può
essere stabilita e quindi quando non è possibile utilizzare in
Valle d'Aosta, per ragioni o normative o economiche, l'energia
prodotta, ciò non deve comportare la possibilità di finanziare le
iniziative previste dalla legge 62.
In merito alle osservazioni sul piano energetico regionale,
Finaosta e CVA hanno completato i loro studi; il 19 novembre la
Commissione di monitoraggio composta da rappresentanti dei diversi
assessorati che hanno interesse alla materia ha esaminato la
documentazione che è voluminosa, il piano sarà quindi trasmesso
all'approvazione della Giunta e portato all'esame del
Consiglio.
Voglio far rilevare però come questa probabilmente sarà l'unica
Regione ad avere un piano energetico vero; altre regioni sono
ancora alla fase dello studio, delle linee guida, del bilancio
energetico, mentre qui il piano prevede sia un esame delle
disponibilità elettriche residue, sia un esame di tutte le
produzioni possibili, sia proposte collegate alla situazione
nazionale dell'ENEL per utilizzare con modellizzazioni permanenti e
scenari valutabili quelle che sono le condizioni di sviluppo
dell'energia in Valle d'Aosta. Il lavoro ha richiesto tempo ed è un
lavoro che credo porterà a risultati sicuramente più puntuali e più
confrontabili e più utili di quanto si è fatto in ogni altra
regione del Paese.
Presidente Se nessun altro chiede la parola per dichiarazione di
voto, si vota l'articolo unico. Pongo in votazione l'articolo unico
del disegno di legge:
Presenti: 27
Votanti: 26
Favorevoli: 25
Contrari: 1
Astenuti: 1 (Tibaldi)
Il Consiglio approva
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK