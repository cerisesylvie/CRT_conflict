Consiglio Regionale della Valle d'Aosta - Oggetto del Consiglio n. 2516 del 11 luglio 2012 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Aeroporti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2516 del 11 luglio 2012 - Resoconto
OGGETTO N. 2516/XIII - Interpellanza: "Iniziative per
incentivare l'operatività dell'Aeroporto Corrado Gex nella stagione
estiva ed in quella invernale".
Interpellanza
Richiamate le precedenti interpellanze ed interrogazioni
rispettivamente oggetto del Consiglio n. 2076/XIII del 23 novembre
2011 "Attivazione di collegamenti aerei tra Aosta e le principali
città italiane ed europee"; n. 2301/XIII del 21 marzo 2012
"Ripristino del collegamento aereo Aosta-Roma e n. 2409/XIII del 16
maggio 2012 "Ripresa dei servizi aeroportuali presso l'aeroporto
Corrado Gex";
Sottolineato come, in risposta ad ogni interrogazione o
interpellanza ricordate in premessa circa i tempi per il ripristino
della piena operatività dell'aeroporto Corrado Gex, e in
particolare del collegamento Aosta-Roma, l'Assessore regionale al
turismo, sport, commercio e trasporti abbia fornito tempistiche
sempre più dilatorie e via via disattese;
Considerate inoltre con preoccupazione le ultime notizie
fornite agli organi di informazione dall'Assessore regionale al
Turismo, sport, commercio e trasporti circa il ripristino del volo
di linea Aosta-Roma non prima del 2013, e considerati i sempre più
gravi problemi, con risvolti anche in tribunale, connessi alla
gestione dello scalo e ai tagli dei finanziamenti regionali per
l'aeroporto, che lasciano più di un dubbio sul futuro del trasporto
aereo della nostra regione;
i sottoscritti Consiglieri regionali
Interpellano
la Giunta regionale per sapere:
1) quali sono le azioni concrete che si intendono perseguire
per non perdere le potenzialità della stagionalità estiva e se sia
possibile attivare alcuni collegamenti charter verso le classiche
mete estive per i mesi di agosto, settembre e per le festività
natalizie;
2) come si intenda programmare la stagionalità invernale
dello sci, atteso che alcuni tour operator scandinavi appaiono
interessati a voli diretti dal nord Europa;
3) se, considerato che le abilitazioni all'operatività
sull'aeroporto valdostano sono dispendiose per le compagnie
interessate, si ipotizza, per incentivare l'interesse verso il
nostro scalo, di prendere accordi diretti coi potenziali vettori
affinché si possa iniziare un dialogo costruttivo ai fini di
un'operatività stabile e continuativa.
F.to: Carmela Fontana - Donzel
Presidente
- La parola alla Consigliera Carmela
Fontana.
Fontana (PD)
- Grazie Presidente.
Con questa interpellanza vogliamo evidenziare con molta
preoccupazione le ultime notizie fornite dall'Assessore circa il
ripristino dei voli di linea Aosta-Roma non prima del 2013; i
sempre più gravi problemi, con risvolti anche in tribunale,
connessi alla gestione dello scalo e ai tagli dei finanziamenti
lasciano più di un dubbio su futuro del trasporto aereo della
nostra Regione. In risposta ad ogni interpellanza o interrogazione
ricordate in premessa circa i tempi per il ripristino della piena
operatività dell'Aeroporto Corrado Gex, in particolare del
collegamento Aosta-Roma, l'Assessore ci aveva rassicurati che le
tempistiche erano imminenti, invece constatiamo che non ci sono
ancora certezze. Preoccupati di tale situazione, volevamo sapere:
"quali sono le azioni concrete che si intendono perseguire per
non perdere le potenzialità della stagionalità estiva e se sia
possibile attivare alcuni collegamenti charter verso le classiche
mete estive per i mesi di agosto, settembre e per le festività
natalizie; come si intenda programmare la stagionalità invernale
dello sci, atteso che alcuni tour operator scandinavi appaiono
interessati a voli diretti dal nord Europa; se, considerato che le
abilitazioni all'operatività sull'aeroporto valdostano sono
dispendiose per le compagnie interessate, si ipotizza, per
incentivare l'interesse verso il nostro scalo, di prendere accordi
diretti coi potenziali vettori affinché si possa iniziare un
dialogo costruttivo ai fini di un'operatività stabile e
continuativa"
.
Presidente
- La parola all'Assessore al turismo, sport,
commercio e trasporti, Marguerettaz.
Marguerettaz (UV)
- Grazie Presidente.
Come sanno benissimo i colleghi, il settore aeroportuale è un
settore che è rigorosamente normato dalla Comunità europea, la cui
previsione è molto stringente e quindi i denari utilizzati dalle
pubbliche amministrazioni devono essere coerenti con la normativa
degli aiuti di Stato. È per questo che il volo Aosta-Roma deve
sottostare agli oneri di servizio pubblico ed un appalto che sarà
effettuato da ENAC, ancorché la disponibilità finanziaria venga
messa dall'Amministrazione regionale. Ora i ritardi non sono
assolutamente né colpa dell'Amministrazione regionale, né
negligenza della Regione, ma sono dovuti a quelle attività poste a
tutela del pubblico. Su alcune di queste azioni a tutela del
pubblico, come sapete, abbiamo fatto delle denunce in tribunale,
dove abbiamo sollevato in tutte le sedi competenti gli interessi
dell'Amministrazione regionale. Credo che su questo il Consiglio
possa darci atto che la nostra azione è volta a tutelare
l'amministrazione pubblica; se qualcuno al contrario ritiene che le
azioni dell'Amministrazione siano state fatte in danno, può dirlo,
ma non credo che dirigenti e strutture facciano delle azioni
dannose e rivolte al blocco delle attività. Nonostante quindi i
dubbi che ha l'Amministrazione nei confronti dell'interlocutore, la
riunione effettuata a Torino presso l'aeroporto di Caselle con il
Ministero e ENAC ha dato esiti positivi e credo che le tempistiche
date l'ultima volta, perché ne avevamo già parlato, abbiano delle
buone possibilità per essere rispettate, perché alla fine il
verbale si chiuderà con un accordo e con tutte le condizioni per
poter fare il collegamento Aosta-Roma.
Dal punto di vista delle attività, sicuramente non ci sarà
nessuna attività dove l'Amministrazione regionale metterà a
disposizione dei soldi per fare dei
charter
per portare
delle persone nelle località turistiche. Noi spediamo dei soldi per
l'esatto contrario, ovvero portare le persone in Valle d'Aosta, non
per far fare le vacanze ai valdostani fuori Valle. L'azione
dell'Assessorato del turismo quindi è centrata per far sì che le
persone di fuori Valle, italiane o straniere, vengano da noi. Se ci
sono delle attività - lo scorso anno c'erano -, sono delle attività
che nella confusione sono state addebitate all'Amministrazione
regionale, ma un operatore ha fatto delle proposte e ricordo che
queste proposte sono finite tante volte sui giornali per un pessimo
servizio (c'era un collegamento in Sardegna, sul quale c'era grande
insoddisfazione), ma anche lì l'Amministrazione regionale non
c'entrava nulla.
Seconda domanda:
"come si intenda programmare la stagionalità
invernale dello sci..."
, direi che questa è assolutamente
pertinente e in linea con l'attività che facciamo, nel senso che
promuoviamo in Scandinavia, in Germania, in Russia e in
Inghilterra, laddove ci sono anche delle esigenze trasportistiche
aeroportuali. Rispetto a questa esigenza, creiamo tutte le
condizioni, ma, visto il rapporto di tensione - così rispondo anche
alla terza domanda - con l'AVDA, assolutamente non ci prendiamo
degli impegni per AVDA, ma creiamo le condizioni in modo tale che i
tour operator
e i vari interessati riescano ad arrivare e
abbiano come riferimento AVDA e coloro che gestiscono l'aeroporto.
Questo perché se noi abbiamo chiesto al tribunale di commissariare
la società ai sensi dell'articolo 2409 del Codice civile, è perché
riteniamo che gli Amministratori di AVDA siano inattendibili e
svolgano in modo del tutto negativo il loro lavoro. Immaginatevi se
noi ci mettiamo a fare delle contrattazioni direttamente,
assumendoci delle responsabilità che poi devono essere effettuate
da un soggetto di cui oggi non abbiamo nessuna fiducia.
Presidente
- La parola alla Consigliera Carmela
Fontana.
Fontana (PD)
- Assessore, penso che io e lei abbiamo una
bella costanza sulla questione dell'aeroporto! Io sono sei anni che
continuo a fare interpellanze per far ripartire l'aeroporto, lei
sono quattro anni, dall'inizio di questa legislatura, che continua
a dirmi: "vedremo...partirà...faremo...". Siamo nel caos più totale
sui trasporti: disagi su gomma, disagi per l'aeroporto, disagi per
la ferrovia, mi dispiace per lei, ma io penso per la prossima
legislatura che, cambiando l'Assessore, qualcosa cambi, perché
glielo ho detto una volta in commissione: o lei è sfigato, o c'è
qualcosa che non funziona nel suo Assessorato! Non parlo per la
gente che lavora in Assessorato, però queste sono volontà
politiche, perché lei, da una parte, toglie i finanziamenti per
l'aeroporto, perché dice che non abbiamo risorse; dall'altra parte,
dà 3.000.000 di euro per la Juve per fare turismo, 1.000.000 per
fare il Capodanno a Courmayeur. Non riesco a capire questa volontà
politica, perché non so se i cittadini sanno tutti che la Regione
ha messo 30.000.000 di euro per questo servizio!
Prima, quando non avevamo tale servizio, c'erano più di 8.000
passeggeri sull'aeroporto di Aosta, adesso dal 2011 con l'aeroporto
mi sembra che siano 793, ma allora dove vuole andare questa
maggioranza! Io le lancio una provocazione, anche perché adesso
abbiamo visto il progetto su gomma, lei puntava molto sui trasporti
su gomma, quello che sta avvenendo fuori...avevamo l'unica corsa
che collegava Aosta con gli aeroporti - e l'ha anche tolta,
Assessore - almeno qualcuno ne poteva usufruire. Io avevo chiesto
di potenziarla, lei è convinto di quello che fa, perché lei dove le
pare va a risparmiare, poi investe milioni, che sono soldi dei
cittadini, non facendosi cura di questo e mette in ginocchio i
cittadini! Io le faccio una provocazione: dovrebbe fare un
progetto, mettiamo lungo la Dora un vaporetto e colleghiamo Aosta
ad Ivrea, vedrà che risolve tutti i suoi problemi, con l'augurio
che nel prossimo Consiglio - non so chi ci sarà - voglia lavorare
per far ripartire questo aeroporto. Sono risorse dei cittadini e
non è giusto che siano buttate lì e noi non riusciamo a dare
servizi ai cittadini! Si faccia un esame di coscienza e veda se
funziona, oppure ci sono tutti i consiglieri qui, provano una volta
a prendere questi servizi e danno anche loro il proprio giudizio.
Grazie.
Presidente
- Cari colleghi, vista l'ora, dichiaro
conclusi per questa mattinata i lavori dell'odierna adunanza del
Consiglio regionale. I lavori riprenderanno alle ore quindici e
trenta.
La seduta è tolta.
---
La seduta termina alle ore 12.49.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK