Consiglio Regionale della Valle d'Aosta - Oggetto del Consiglio n. 2609 del 8 maggio 2002 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
INDUSTRIA
Precedente
Successivo
Resoconto integrale del dibattito dell'aula
Oggetto del Consiglio n. 2609 del 8 maggio 2002 - Resoconto
OGGETTO N. 2609/XI Convenzione tra l'Amministrazione regionale e
la società Pluritec di Ivrea per il trasferimento in Valle
dell'attività produttiva. (Interpellanza)
Interpellanza Premesso:
- che lo scorso autunno l'Amministrazione regionale ha siglato
un
protocollo di intesa con la Pluritec di Ivrea, la quale trasferirà
in Valle d'Aosta entro la primavera 2003 la propria attività
produttiva, che la Regione si è impegnata nei confronti
dell'azienda a:
- attrezzare all'uopo l'ex stabilimento Akerlund,
- concedere un contributo in conto capitale sino ad un importo
massimo di 800.000 Euro,
- detrarre dal canone di locazione i costi dei lavori di
adeguamento sostenuti sino ad un massimo di 1.200.000 euro,
- finanziare gli investimenti necessari all'esercizio
dell'attività produttiva.
- che lo stabilimento Pluritec di Burolo ha messo in cassa
integrazione a zero ore 70 dipendenti dal 18/03 al 08/06;
i sottoscritti Consiglieri regionali
Interpellano
la Giunta regionale per sapere:
1) quali delle condizioni dell'accordo dell'ottobre u.s. hanno
ad oggi avuto applicazione;
2) quali garanzie ha offerto la Pluritec S.p.A.
all'Amministrazione regionale a tutela dei finanziamenti e degli
impegni sostanziali previsti dal protocollo citato in premessa;
3) se, alla luce della situazione di crisi della Pluritec
S.p.A., è intendimento della Giunta modificare la convenzione
stipulata con la stessa azienda.
F.to: Frassy - Tibaldi
Presidente
La parola al Consigliere Frassy.
Frassy (FI)
Il nostro gruppo ha sempre cercato di seguire
con attenzione le dinamiche della politica industriale in questa
Regione, dinamiche che passano attraverso l'Amministrazione
regionale per quello che è il ruolo importante che svolge
l'Amministrazione regionale non solo come ente pubblico, ma anche
come soggetto finanziatore, erogatore di finanziamenti diretti o
tramite Finaosta e anche per la particolarità forse un po' tutta
valdostana di essere anche il detentore di aree strategiche adatte
agli insediamenti industriali.
La vicenda che solleviamo con questa interpellanza è - se
vogliamo usare un termine medico - di tipo preventivo, nel senso
che stiamo chiedendo notizie su un'ipotesi di insediamento
industriale che non ha ancora trovato completa concretizzazione.
Sappiamo peraltro che su questa ipotesi la Giunta regionale ha
investito parecchio della propria immagine e della propria
comunicazione e ha investito anche parecchio in termini di
disponibilità finanziarie e di altri tipi di disponibilità inerenti
le aree stesse.
Sappiamo che nell'ottobre 2001 è stata siglata una convenzione
fra l'Amministrazione e la Pluritec, una convenzione che per certi
versi non è nuova perché riprende clausole che abbiamo già visto
trovare applicazione con altre aziende che riepilogo velocemente:
contributi in conto capitale fino al 40 percento delle spese fino
ad un ammontare massimo di 4 miliardi - all'epoca si ragionava
ancora in lire -, detrazione dal canone di locazione di un
ammontare massimo fino a 2,5 miliardi e un'ipotesi generica di
finanziamento per quelli che saranno gli investimenti necessari
all'attività produttiva che si andrà ad insediare. L'insediamento è
previsto da qui a circa un anno e dovrebbe avvenire in quegli spazi
che erano stati dati all'Akerlund, sappiamo come è finita la
vicenda dell'Akerlund!
Fatta questa premessa, abbiamo alcune preoccupazioni sulla
prospettiva di questa operazione di politica industriale alla luce
di notizie che sono state diffuse e che sono ormai di dominio
pubblico che riguardano il ricorso alla cassa integrazione da parte
dello stabilimento principale dell'attività industriale della
Pluritec ed è lo stabilimento che ha sede nel vicino Canavese a
Burolo.
Risulta, come scriviamo nella nostra interpellanza, che siano
state messe in cassa integrazione il 50 percento di quelle
maestranze, una cassa integrazione pesante in quanto a zero ore che
dovrebbe avere decorrenza effettiva dal 18 marzo all'8 giugno; si
vedrà se qui all'8 giugno ci saranno evoluzioni positive o negative
rispetto alla problematica che ha portato l'azienda a chiedere
questa cassa integrazione. È evidente che non possiamo non
preoccuparci di quanto accade in quella azienda in riferimento a
quelli che sono gli accordi di tipo economico e finanziario sui
quali la Giunta ha puntato molto nello scorso autunno, anche
perché, leggendo quella convenzione, abbiamo recepito come gli
oneri dell'Amministrazione regionale sono oneri che vengono
attivati fin da subito, ovviamente, dovendo preparare
l'insediamento dell'azienda, mentre gli impegni dell'azienda si
vedranno al momento dell'insediamento.
Vorremmo sapere innanzitutto in quali parti e in quali entità di
tipo finanziario, e non solo, si è avuta realizzazione rispetto al
protocollo siglato lo scorso autunno e vorremmo anche capire in
base a quali garanzie è stata siglata questa convenzione perché
l'esperienza ci dice come spesso sulle garanzie ci sia stata della
leggerezza e, rimanendo soltanto all'Akerlund che occupava quello
stabilimento, ricordiamo ancora come l'azienda abbia chiuso e la
Regione avanzi ancora parecchi miliardi che verranno recuperati con
una dilazione lunga ad un tasso estremamente vantaggioso per
l'Akerlund perciò vorremmo capire che tipo di garanzie l'azienda ha
offerto all'Amministrazione a tutela degli impegni finanziari che
avranno attuazione quanto prima, se già non l'hanno avuta, e anche
a tutela degli impegni sostanziali (immobili e quant'altro).
L'ultima domanda, che non poteva non essere posta, è se, alla
luce di questa situazione di crisi, che è una crisi oggettiva per
il fatto stesso che è stata fatta domanda di cassa integrazione e
sono stati posti in cassa integrazione ben 70 dipendenti come
dicevo prima, cioè oltre il 50 percento di quelle maestranze per un
periodo lungo a zero ore, ci sono stati contatti fra
l'Amministrazione, anche tramite Finaosta, e l'azienda e se, alla
luce di questi contatti, vi sia in intendimento una modifica di
quelle che possono essere le clausole sostanziali e finanziarie
della convenzione. Questo è il senso di questa interpellanza alla
luce delle risposte dell'Assessore ci riserveremo di fare le nostre
valutazioni.
Presidente
La parola all'Assessore all'industria,
artigianato ed energia, Ferraris.
Ferraris (GV-DS-PSE)
In seguito alla stipulazione del
protocollo di intesa con la Pluritec, la Regione ha incaricato
Finaosta con delibera n. 3993/2001 di eseguire i lavori necessari
di ripristino e di ristrutturazione dell'immobile. È già stato
redatto il progetto preliminare relativo a tali opere e nel mese di
giugno sarà pronto il progetto esecutivo che consentirà di
effettuare la gara per l'aggiudicazione dei lavori. L'inizio lavori
è previsto per il mese di novembre e la loro conclusione entro il
mese di giugno 2003. Inoltre gli uffici della Presidenza della
Regione si stanno attivando per procedere alla stipulazione del
contratto di locazione dello stabilimento previsto dal protocollo
di intesa.
Per quanto riguarda la seconda domanda, l'agevolazione di
carattere finanziario prevista dal protocollo di intesa non
comporta per la sua natura tecnica il rilascio di garanzie da parte
dell'impresa beneficiaria perché si è in presenza di un contributo
in conto capitale concesso al fine di coprire parzialmente - non
dimentichiamo che una parte degli oneri sono a carico anche
dell'impresa - gli oneri derivanti dall'esecuzione di opere di
adeguamento dell'edificio che accederanno peraltro alla proprietà
regionale. Per quanto attiene gli eventuali altri finanziamenti, da
erogarsi sotto forma di mutuo, Finaosta richiederà adeguate
garanzie consistenti in garanzie reali o in garanzie fideiussorie
bancarie.
Per venire all'ultima questione, in seguito ad un calo di
mercato che ha colpito il settore della produzione dei circuiti
stampati, il gruppo ACD Technology di cui fa parte la Pluritec,
gruppo che occupa attualmente 310 persone, ha ritenuto di ricorrere
per un periodo di 13 settimane al massimo alla cassa integrazione
ordinaria per un numero di dipendenti di 70 unità al massimo per il
periodo 18 marzo-15 giugno. Attualmente tale ammortizzatore sociale
è stato utilizzato per un numero medio di 14 unità quindi, a fronte
di 70 richieste, 14 sono i dipendenti che sono andati in cassa
integrazione e dallo scorso 29 aprile tutti i dipendenti hanno
ripreso la propria attività in azienda poiché esistono chiari
segnali di ripresa degli investimenti. Alla luce di tale situazione
si ritiene che l'impresa sia nelle condizioni di superare le
difficoltà che hanno creato la necessità di ricorrere alla cassa
integrazione e non si ravvisa la necessità di rivedere l'accordo
stipulato.
Credo che con nessun gruppo, anche di grande peso a livello
nazionale, si possa andare a ridiscutere un accordo perché c'è
stata la cassa integrazione; la cassa integrazione l'ha fatta la
Pirelli, la Fiat e tutte le grandi aziende.
Ma io vorrei spiegare perché non riteniamo di rivedere questo
accordo. In effetti in questa situazione il Consigliere Frassy si è
assunto un compito gravoso, nel senso che lui è rappresentante di
un partito, ma è rappresentante anche di un partito azienda e se è
già difficile essere rappresentanti di un partito, di un partito
azienda è ancora più difficile, nel senso che noi abbiamo un
Presidente del Consiglio che è leader di un partito, che è Forza
Italia, e che ha ampi e diffusi interessi imprenditoriali.
Si dà il caso che nella compagine sociale di Pluritec, la cui
maggioranza è detenuta dalla holding olandese Enery BV, siano
presenti investitori che sono riconducibili al simbolo del biscione
e sappiamo tutti a chi è riconducibile questo simbolo e non solo,
questi stessi investitori hanno partecipato recentemente ad un
aumento di capitale dimostrando di credere nelle prospettive di
questa azienda e nella sua redditività. Abbiamo letto nei giornali
locali che sono state fatte delle scelte avventate.
Ora, credo che la Regione abbia fatto una scelta che è quella di
affidarsi ad un'azienda che ha prospettive e che ha futuro. Forse
il Consigliere Frassy nella sua interrogazione non ha verificato la
fondatezza delle informazioni, soprattutto in questo caso: si
parlava di immagine e di comunicazione, tre articoli apparsi in tre
giorni sulla questione Pluritec sono uno sforzo che è andato in
questa direzione, credo che sia fondamentale l'accertamento delle
fonti… perché non credo che si tratti
di modificare le convenzioni stipulate; mi auguro invece che il
Consigliere Frassy modifichi posizioni preconcette nei confronti
dell'industria regionale, anche per evitare in futuro ulteriori
"infortuni?.
Presidente
La parola al Consigliere Frassy.
Frassy (FI)
Spero che mi basti il tempo, altrimenti dovrò
chiederne a supplemento per fatto personale e partirò proprio da
qui.
L'industria regionale è probabilmente un lapsus che le è uscito,
ma che denuncia una triste verità: che avete la convinzione di
avere la gestione, oltre che dei servizi, anche dell'industria in
questa Regione. Non esiste un'industria regionale e detto da lei,
Assessore, dimostra come molte volte pensate invece di poter
gestire le aziende come se fossero cosa vostra. Quanto al partito
azienda, semmai ce ne fosse bisogno, questa è la dimostrazione che
Forza Italia non è un partito azienda. È la dimostrazione praticata
di come la politica di Forza Italia sia lontana da quelli che
possono essere gli interessi aziendali del suo fondatore ed è la
dimostrazione di come non ci sia conflitto di interessi fra
politica e aziende.
Detto questo, mi dispiace che lei abbia perso l'occasione per
dare una risposta misurata, ma abbia voluto fare della polemica e
della polemica mal riposta perché i toni della mia illustrazione e
i contenuti scritti di questa interpellanza sono semplicemente
delle doverose domande che noi poniamo, nell'ambito delle nostre
responsabilità come amministratori pubblici, di una vicenda che per
la prima volta - parlo per quella che è la mia esperienza di
Consigliere regionale in questa legislatura - vedo nascere
dall'inizio. Qui ho visto "cadaveri? di aziende transitare in aula,
di iniziative che erano nate in scorse legislature, allora mi
sembra doveroso che un consigliere regionale si preoccupi.
Le sue risposte, Assessore, non mi preoccupano; le dico
semplicemente: noi vi abbiamo posto un problema, avete verificato?
Risulta che ce ne sono 14 anziché 70 rispetto alla domanda? Ne
siamo felicissimi.
Non ci venga a dire però da qui a sei mesi o a un anno, e non le
diamo ulteriore vita politica - augurandole tutto il bene di questo
mondo dal punto di vista personale -, che non lo sapevate perché
noi vi abbiamo posto un problema di verifica e ci sembra doveroso
che, a fronte della gestione di soldi pubblici, indipendentemente
da chi sia l'azionista, proprio perché la politica e gli interessi
non devono entrare in conflitto, ci sia la verifica dei percorsi,
tant'è che al punto tre abbiamo chiesto il vostro intendimento e
non vi abbiamo sollecitati assolutamente a modificare la
convenzione.
Prendiamo atto delle risposte e delle verifiche che l'Assessore
ha fatto; siamo meno soddisfatti dei toni usati dall'Assessore
perché evidentemente l'Assessore ha l'abitudine di gestire la
politica industriale con una mentalità, mi scusi, sì di partito
azienda, ma un partito azienda che non è fatto con i soldi propri,
ma con i soldi dei contribuenti. Questo forse è il vero partito
azienda scandaloso.
Presidente
La seduta è sospesa, riprenderà nel pomeriggio
alle 16,30, come è stato richiesto da più parti perché ci sono le
esequie del Dirigente presso l'Agenzia del lavoro, Walter
Ranieri.
La seduta è tolta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK