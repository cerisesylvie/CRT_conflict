Consiglio Regionale della Valle d'Aosta - Oggetto del Consiglio n. 2471 del 25 luglio 1991 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2471 del 25 luglio 1991 - Resoconto
OGGETTO N.2471/IX Discussione del disegno di legge:
"Modifiche alla legge regionale 5 gennaio 1990 n. 7, concernente la
concessione di contributi per la realizzazione di impianti di
risalita e di strutture ad essi funzionalmente connesse".
PresidenteHa chiesto di parlare il relatore, Consigliere
Agnesod, ne ha facoltà.
Agnesod (UV)
Sul disegno di legge 226, presentato
dalla Giunta regionale in data 25 settembre 90 "Modifiche alla
legge regionale 5 gennaio 1990 n. 7, concernente la concessione di
contributi per la realizzazione di impianti di risalita e di
strutture ad essi funzionalmente connesse", dopo quasi nove mesi
dalla sua presentazione il disegno di legge sembra che approdi alla
sua fase finale.
Mi corre l'obbligo di segnalare che malgrado il lungo travaglio
il provvedimento legislativo che è stato creato, presenza carenze e
lacune su cui, quale relatore, debbo soffermarmi.
Innanzitutto è opinabile il fine stesso per cui questo disegno
di legge è stato presentato.
Si può infatti rilevare dalla relazione che la Giunta ha
allegato allo stesso, che la volontà politica è di cancellare ciò
che era previsto dagli articoli 2 e 3 della legge 7/90, vale a dire
abolire gli articoli che prevedevano una incentivazione
inversamente proporzionale alla dimensione del comprensorio gestito
dalle società.
Rimangono inalterate le norme che consentono il finanziamento di
impianti di particolare importanza sciistica, per i quali è stato
ritenuto utile mantenere i livelli di aiuti che consentano alle
società di completare quei programmi già intrapresi grazie agli
altri interventi di settore, che mirano a mantenere ai più elevati
livelli internazionali le infrastrutture sciistiche delle stazioni
valdostane.
Va sottolineato a questo punto che si evidenziano le difficoltà
e in alcuni casi l'impossibilità di intervenire con il
provvedimento in oggetto in favore degli impianti e comprensori di
piccola o media dimensione.
La relazione della Giunta che accompagna il disegno di legge,
non presenta un'analisi e un programma sulla domanda-offerta
turistica complessiva, che invece dovrebbe, a mio parere, essere
alla base di una proposta di legge come questa che stiamo
esaminando, per cui diventa più difficile valutarne i
contenuti.
Tecnicamente il testo in esame presenta un aspetto poco chiaro:
non si capisce se l'articolo 5 della legge 7/90, che prevede il
coinvolgimento anche dei consigli comunali, rimane o viene
abrogato, in quanto il nuovo testo ha un suo articolo 5 che
modifica l'articolo 6 della precedente legge, ma non fa riferimento
alcuno al vecchio articolo 5.
All'articolo 2 del disegno di legge in esame, sono stati
introdotti due ambiti nuovi per la concessione di contributi: si
tratta dell'acquisto e messa in opera di sistemi automatizzati di
controllo degli accessi agli impianti a fune in funzione
dell'attuazione di uno skipass regionale ed alla realizzazione di
impianti per il distacco controllato delle valanghe.
A mio parere il quinto comma dell'articolo 4 va rivisto nel
senso che i finanziamenti vanno concessi non solo per la
costruzione di funivie e di impianti ad agganciamento automatico
come previsto dal disegno di legge, ma devono essere concessi anche
per tutti gli impianti ad agganciamento fisso, considerando le
particolarità ed i motivi per cui questi impianti vengono scelti ed
installati in determinate località.
Concludo ricordando che la mia relazione non vuole e non deve
entrare nell'analisi della parte finanziaria, la quale è stata
oggetto di trattazione nell'apposita commissione e per la quale
chiedo venga sentita la relazione apposita.
Presidente
Ha chiesto di parlare l'Assessore del
Turismo, Urbanistica e Beni Culturali Pascale, ne ha facoltà.
Pascale (PSI)
Credo che l'inversione sia giusta,
perché in effetti il disegno di legge 280 discende dal disegno di
legge 226.
Questo disegno di legge era stato approvato dalla Giunta dieci
mesi fa, poi è rimasto fermo in commissione proprio perché si era
reso necessario raggiungere un accordo con l'associazione impianti
a fune per la presentazione dell'ulteriore disegno di legge 280,
che andremo a discutere dopo.
La filosofia di questo disegno di legge 226 è molto semplice: la
legge 7/90, attualmente in vigore, come ha già detto anche il
relatore, agli articoli 2 e 3 privilegia non solo la creazione di
nuovi comprensori sciistici, ma li privilegia in senso inversamente
proporzionale, nel senso che più piccole sono le aziende, più
piccoli sono gli impianti che si vogliono costruire, maggiore è
l'intervento che la Regione eroga a favore di queste aziende.
Con le modifiche che oggi apportiamo, vogliamo capovolgere la
filosofia di impostazione, in questo senso: vogliamo riservare
questi contributi della legge 7, che sono contributi a fondo
perduto, in modo prioritario agli impianti di particolare
importanza sciistica. Non sono escluse le possibilità di intervento
a favore delle piccole aziende perché, lo dice l'articolo 5 della
nuova legge, nel caso di impianti situati al di fuori di
comprensori già esistenti eccetera, l'ammissibilità ai benefici è
subordinata all'inserimento degli impianti stessi nell'ambito di un
programma di interventi che verrà poi approvato dal Consiglio
regionale.
In linea di massima questi contributi vogliono essere destinati
in modo prioritario agli impianti di grande importanza sciistica.
E' una scelta politica che la maggioranza intende fare, è una
scelta di politica turistica, ma se si vuole è anche una scelta di
politica del territorio.
Quali le motivazioni? Le motivazioni discendono proprio
dall'analisi di quei flussi turistici e della domanda turistica di
prospettiva, cui accennava prima il Consigliere Agnesod. Il mercato
dello sci, che ha avuto un grosso boom negli anni 1980, attualmente
è un mercato in saturazione, un mercato che si è attestato però su
livelli di alta qualità, nel senso che lo sciatore predilige oggi i
grandi comprensori sciistici, predilige quei comprensori dove vi
sono impianti tecnologicamente avanzati. Nello stesso tempo, se si
va ad esaminare la domanda turistica di prospettiva, tutti gli
studi concordano sul fatto che la domanda futura di turismo si
indirizzerà nel senso di valorizzare quelle che sono le risorse
paesistiche e territoriali. Mentre precedentemente c'era quasi una
monocultura turistica dello sci, oggi si ricercano delle forme di
turismo diverse, in modo particolare quelle che valorizzano le
risorse ambientali e paesistiche.
Da questo discende che è opportuno concentrare le energie
finanziarie nei comprensori sciistici dove c'è una prospettiva di
utenza turistica, e quindi c'è anche una prospettiva di redditività
economico-finanziaria, renderli competitivi a livello
internazionale anche in vista dell'apertura del mercato europeo del
1993, in modo da permettere a queste grandi aziende di camminare
con le proprie gambe, perché non è detto che dopo il 1993 possiamo
continuare in questa politica di assistenza e di contribuzioni a
favore di queste aziende.
Dall'altro lato bisogna evitare una proliferazione di creazione
di sempre nuovi impianti anche nei comuni e nelle piccole località
dove non c'è una prospettiva di utenza turistica in questo senso, e
quindi di redditività dell'impianto stesso. Anzi, forse in certi
casi la creazione di nuovi impianti in queste piccole località non
solo non porta turismo, ma in un certo qual senso, deturpando il
territorio, possono allontanare o comunque creare difficoltà per la
creazione di un turismo diverso. E' ben vero che in queste piccole
località per la maggior parte dei casi questi impianti hanno più
che una valenza turistica, una valenza di tipo sociale, legata agli
abitanti, ai comprensori, ed è sotto questo aspetto che era nata la
necessità di salvaguardare l'esistenza di questi impianti nelle
piccole località e quindi l'esigenza che ci ha portato a concordare
con l'associazione impianti a fune l'altro disegno di legge che
andremo ad esaminare dopo, il disegno di legge 280. Però la
filosofia dell'intervento che l'Amministrazione regionale intende
effettuare nei prossimi anni è grosso modo questa.
L'unica novità che viene apportata per quanto riguarda i
contributi non è tanto quella del distacco controllato delle
valanghe, perché esisteva già nella precedente legge 7, ma è quella
di dare i contributi anche per la realizzazione dello skipass
unico, sul quale sono in corso da tempo delle trattative con
l'associazione impianti a fune, e si spera di arrivare ad un
accordo entro breve tempo, per cui abbiamo inteso prevedere nella
legge questa possibilità di contribuzione.
C'è un ulteriore emendamento che vorrei presentare, che è stato
concordato con l'Assessorato dei Trasporti, e riguarda il momento
dell'erogazione dei contributi. La Giunta regionale è libera di
decidere il finanziamento dei contributi a favore degli impianti a
fune, però di fatto la liquidazione materiale dei contributi viene
subordinata ad alcune condizioni. Esattamente all'articolo 5 del
disegno di legge 226, al comma 2, viene aggiunto: "La Giunta
regionale decide in via definitiva in merito alla concessione dei
contributi e al loro ammontare; alla successiva liquidazione si
provvede previo accertamento dell'avvenuto rilascio della
autorizzazione previa e della concessione edilizia".
Così pure al comma successivo: nel caso di impianti situati al
di fuori di comprensori già esistenti eccetera, si aggiunge il
seguente paragrafo: "ferma restando la compatibilità degli stessi
con il Piano di Bacino di Traffico approvato dal Consiglio
regionale, ai sensi della legge regionale 15 luglio 1982, n. 32, e
delle leggi 5 maggio 1989, n. 160, e n. 15 dicembre 1990, n.
385".
Presidente
E' aperta la discussione generale.
Ha chiesto di parlare il Consigliere Faval, ne ha facoltà.
Faval (UV)
Nonostante la spiegazione e
l'illustrazione che l'Assessore ci ha dato della filosofia, alla
quale questo disegno di legge si rifarebbe, diventa difficile
comprendere quale sia la volontà politica che si va a soddisfare
con questo provvedimento.
A me sembrerebbe di capire, tenuto anche conto della lunga e
travagliata gestazione che questo progetto di legge ha avuto, che
rispetto ad una iniziale volontà di fare comunque qualcosa di
diverso rispetto a quello che era stato fatto prima, ci si sia poi
resi conto che forse sarebbe stato meglio riflettere un attimo, ma
la riflessione ci ha poi portato ad un provvedimento abbastanza
farraginoso, che in fondo modifica non certamente in meglio la
situazione preesistente, ma la va a complicare ulteriormente. Anche
perché forse vale la pena ricordare che la legge 7/90 è una legge
che introduceva, rispetto a quanto fin qui il Consiglio regionale
aveva fatto nel settore degli impianti di risalita, un concetto
nuovo, che era quello di proporre dei contributi, anzichè l'accesso
a mutui agevolati e cose di questo genere, ma tenendo ben presente
che esistevano sul territorio delle esigenze diverse a seconda del
tipo di stazione che si prende in esame.
Mi pare che l'attuale PDS dovrebbe ricordare come più volte
abbiamo avuto occasione di discutere ed essi rimproveravano che gli
interventi regionali fossero distribuiti in modo indiscriminato e
che questo facesse sì che i maggiori vantaggi andavano nei
confronti delle stazioni più grandi. Ora la legge 7/90 prevedeva un
criterio di distribuzione dei contributi in modo inversamente
proporzionale all'ampiezza del domaine skiable gestito dalla
società, e questo per un motivo abbastanza semplice, cioè che le
stazioni più grandi in fondo sono le uniche che possono avere
durante la gestione degli utili, mentre quelle medie e piccole
hanno delle difficoltà a gestire la loro attività. Pertanto si
riteneva che fosse necessario intervenire in quel modo, cioè con il
contributo, per consentire anche alle stazioni medie e piccole di
potersi aggiornare dal punto di vista tecnologico e quindi
mantenere il livello di competitività rispetto ai concorrenti della
Valle d'Aosta. Senza peraltro dimenticare che per quanto riguarda
una situazione del tutto particolare che abbiamo noi in Valle
d'Aosta rispetto alle altre località dell'arco alpino, dovuta alla
difficile orografia della nostra Regione, per cui si deve
provvedere ad investimenti molto elevati per quanto riguarda la
dotazione dei cosiddetti impianti di arroccamento, quindi senza
dimenticare questo aspetto, la legge 7/90 prevedeva che comunque si
potesse intervenire nei confronti di questo particolare impianto
fino ad un ammontare del 75 per cento .
In effetti all'articolo 4 si diceva: nel caso di impianti di
particolare importanza sciistica, i contributi di cui alla presente
legge possono essere concessi sino ad un ammontare massimo del 75
per cento della spesa ammessa, qualunque sia la ricettività
giornaliera di cui all'articolo 2. E poi si diceva: sono
considerati di particolare importanza sciistica per le finalità di
cui alla presente legge gli impianti eccetera, che costituiscono la
principale linea di accesso e di alimentazione del comprensorio
sciistico.
Quindi, se da una parte il contributo doveva essere inversamente
proporzionale alle dimensioni della stazione da prendersi in
considerazione, e questo per dare la possibilità alle piccole e
medie stazioni di potersi aggiornare sul piano tecnologico,
dall'altra parte la Regione interveniva comunque nei confronti
delle grandi stazioni quando si tratta di costruire il cosiddetto
impianto di arroccamento. Questa mi pare fosse una politica di
intervento ben precisa, che aveva soprattutto come obiettivo quello
di mantenere sempre ad un livello molto elevato la qualità
dell'offerta Valle d'Aosta nel settore degli impianti di risalita.
Livello elevato che consideriamo indispensabile perché la Valle
d'Aosta possa in modo efficace porsi nei confronti della
concorrenza nazionale ed internazionale.
Con il provvedimento che stiamo esaminando si ribalta
completamente questo concetto, si generalizza l'intervento di
contributo nei confronti di quasi tutte le situazioni esistenti sul
territorio, salvo poi, come d'altra parte lo stesso Assessore ha
annunciato, prevedere un'integrazione con un disegno di legge, il
numero 280, di difficile comprensione. Chiedo scusa al Presidente
del Consiglio se faccio riferimento al disegno di legge 280, perché
quando si dice all'articolo 1 dell'intento di salvaguardare il
mantenimento e la operatività delle infrastrutture sciistiche di
interesse locale, è una definizione abbastanza sibillina; vorremmo
capire cosa sta a significare infrastrutture sciistiche di
interesse locale, quali sono quelle che non sono di interesse
locale? Bisogna capire se il locale è inteso e circoscritto a
comprensori di piccole dimensioni, perché anche le grandi stazioni
hanno un interesse praticamente locale, nel senso che la maggior
parte di questi si svolgono sul territorio di un solo comune.
Courmayeur non va ad interessare territori di comuni viciniori, a
meno che non si voglia fare una distinzione circa la possibilità
che alcune di queste stazioni abbiano già dei collegamenti di
carattere internazionale. Allora però dobbiamo togliere Courmayeur,
che non ha collegamenti di carattere internazionale relativamente
al domaine skiable principale, quello della Val Veny. Ne abbiamo
invece due, quello di La Thuile e quello di Valtournenche-Breuil,
che in questo caso presentano invece una situazione di tipo
diverso.
Quindi vorremmo capire quali sono le caratteristiche delle
stazioni della Valle d'Aosta che rientrano nella fattispecie
interesse locale.
Tornando al disegno di legge 226, come è stato anche evidenziato
dal relatore, non possiamo non manifestare le perplessità che in
parte ho già enunciato, relativamente ad una volontà non molto
precisa, ad una politica di intervento nei confronti degli impianti
di risalita, che non muta se non in senso negativo una linea scelta
da questo Consiglio regionale. Ripeto che l'allora partito
comunista era d'accordo su questo tipo di intervento, che andava in
una direzione che doveva favorire la possibilità delle stazioni
della Valle d'Aosta di mantenersi sempre ad un alto livello di
offerta.
Si introduce poi la possibilità di finanziare la realizzazione
dello skipass regionale; qui vorrei porre alcune domande specifiche
all'Assessore. Lo skipass regionale deve poter essere realizzato al
più presto, perché la possibilità di inserire lo skipass regionale
significa elevare di molto la qualità dell'offerta turistica della
Valle d'Aosta a livello internazionale. Questo condividiamo, il
problema però qual è? Il problema mi pare sia di carattere tecnico,
o tecnologico se si preferisce, che però non discende dalla volontà
dell'Amministrazione regionale, bensì da scelte che alcune società
hanno fatto senza avere l'accortezza, attraverso l'associazione
valdostana impianti a fune, di tenere un collegamento fra di loro e
di valutare concordemente quale avrebbe potuto essere lo strumento
migliore per il controllo dei passaggi, che avrebbe poi dovuto
rappresentare la possibilità di realizzare lo skipass
regionale.
Vale a dire che alcuni comprensori hanno scelto un sistema,
altri ne hanno scelto un altro, con delle valutazioni pro e contro
sia nei confronti dell'uno che dell'altro, che li fanno mettere più
o meno sullo stesso piano, e a questo punto il problema qual è?
Siccome i due sistemi non sono compatibili fra di loro rispetto
agli strumenti che sono installati per il controllo dei passaggi e
l'apparato che deve essere predisposto perché questi controlli
avvengano, uno dei due deve essere sostituito: chi lo paga? Lo deve
pagare l'Amministrazione regionale. E questa è la situazione nella
quale ci veniamo a trovare, senza peraltro dare assicurazione che
effettivamente i sistemi attualmente in uso sul territorio
regionale siano i migliori rispetto a ciò che esiste sul mercato
internazionale. Se addirittura si dovesse valutare di appartenere
ad un livello più basso con gli attuali sistemi e quindi andare
verso l'acquisizione di sistemi più moderni, allora l'intervento
della Regione non deve soltanto interessare la sostituzione di un
sistema, ma addirittura dei due esistenti. A questo punto mi pare
che si debba fare una riflessione molto attenta.
Il problema che vogliamo porre non è tanto quello della spesa
alla quale si va incontro, quanto piuttosto al modo con il quale da
una parte si sceglie, pretendendo che siano altri a pagare, senza
peraltro cercare e favorire il coinvolgimento anche nelle scelte.
Questo non mi pare che sia funzionale all'interesse del turismo
invernale in Valle d'Aosta, anche perché se, come si pretende, deve
comunque essere la Regione a finanziare scelte fatte da altri,
credo che forse la Regione dovrebbe non imporre, assolutamente no,
ma partecipare con il suo contributo di conoscenza che gli uffici e
i funzionari dell'Amministrazione hanno, alla formazione della
informazione e quindi delle scelte che devono essere
realizzate.
Pertanto rispetto a questo problema specifico chiedo, a latere
del discorso relativo alla discussione sul disegno di legge,
all'Assessore di farsi parte diligente nei confronti
dell'associazione, nei confronti delle società degli impianti di
risalita, perché perlomeno a livello sperimentale, a partire dalla
stagione invernale 1991-92, si possa in Valle d'Aosta disporre di
uno skipass regionale, che consenta di superare anche quell'altra
parte delle difficoltà che ci troviamo sulla strada per la
realizzazione dello skipass regionale, che fin qui non ho citato,
perché mi pare comunque non dico trascurabile, ma certamente meno
importante rispetto a quella tecnica.
Mi riferisco all'indisponibilità da parte di qualche società ad
addivenire ad un sistema di compensazioni rispetto all'uso dello
skipass acquistato in una località e poi utilizzato in un'altra. A
questo proposito credo si possa affermare con assoluta certezza che
tutti trarranno un vantaggio dall'esistenza dello skipass
regionale, perché lo sciatore che andrà a fare la settimana bianca
a Courmayeur difficilmente più di una volta nella settimana si
sposta per andare a sciare al Breuil, perché questo gli comporta
una perdita di tempo notevole da dedicare alla pratica dello sci,
che invece deve dedicare al trasferimento dalla località di
residenza all'altra località.
Quindi insisto su questo aspetto, chiedo all'Assessore di fare
in modo che per la prossima stagione invernale si possa a livello
sperimentale vendere in Valle d'Aosta lo skipass regionale. Non
dico di fare come qualche altra località turistica ha fatto, cioè
contrabbandare uno skipass su tutti gli impianti, che tale non è
per il semplice fatto che materialmente non è possibile utilizzare,
sci ai piedi, lo skipass; dobbiamo invece, informando correttamente
il turista che verrà in Valle d'Aosta, fargli sapere che con un
unico biglietto potrà scegliere dove andare a sciare. Dopo un anno
di sperimentazione avremo convinto tutti coloro che ancora adesso
hanno delle difficoltà ad accettare le compensazioni, che comunque
con le strumentazioni di cui si dispone al giorno d'oggi facilmente
sono ottenibili.
Vorrei, terminando questo primo intervento di carattere
generale, che l'Assessore mi spiegasse qual è il tipo di politica
che s'intende perseguire rispetto alle società degli impianti di
risalita, politica che va a modificare una scelta precisa che il
Consiglio regionale si era data, perché da questo tipo di disegno
di legge non è così evidente, se non una distribuzione di carattere
generale e generalizzato sia di contributi che poi di possibilità
di accedere ai mutui in base alla legge precedente, che non ha un
obiettivo ben preciso da perseguire, o perlomeno questo non è
emerso da quanto ci ha detto finora. Forse con il prossimo
intervento lo capiremo.
Presidente
Ha chiesto di parlare il Consigliere
Riccarand, ne ha facoltà.
Riccarand (VA)
Il nostro Gruppo aveva dato un
giudizio negativo sulla legge 7/90; una legge che era molto
discutibile nella sua impostazione, che avevamo criticato e su cui
avevamo dato un voto negativo.
Le modifiche che oggi vengono proposte non vanno a modificare
radicalmente la situazione, ci sono alcune correzioni, ma ci sono
ancora una serie di punti che andrebbero chiariti meglio. Anche
perché il motivo principale per cui avevamo criticato quella legge
era che sull'argomento già esisteva una legge regionale, che
affrontava il problema dei contributi per la costruzione di
impianti di risalita, ed era la legge 46/85 "Concessione di
incentivi per la realizzazione di impianti di risalita e connesse
strutture di servizio". Ci sembrava discutibile che in presenza di
una legge regionale, che già prevedeva delle sostanziose
agevolazioni, si andasse ad affiancare a quel provvedimento
un'altra legge con ulteriori contributi, questa volta non più sotto
forma di mutui agevolati ma sotto forma di contributi a fondo
perduto.
Venne fatta quella scelta, in parte adesso viene confermata,
però rimangono delle nostre riserve sostanziali su questo tipo di
impostazione. In particolare qui si tratta di contributi a fondo
perduto, come è stato precisato, differentemente da quanto avveniva
prima con la legge del 1985. A noi pare che, trattandosi di
contributi a fondo perduto, molto maggiore dovrebbe essere
l'attenzione da parte dell'Amministrazione rispetto alla congruità
delle previsioni di spesa, e maggiore attenzione dovrebbe esserci
nell'esame delle domande, un controllo e una verifica reale sulle
spese che sono state veramente sostenute. Infatti, mentre nel caso
del mutuo quanto meno la società in forme agevolate è anche esposta
e deve restituire, qui andiamo a dare dei contributi a fondo
perduto, per cui tanto maggiore dovrebbe essere l'attenzione che
prestiamo a tutti questi aspetti.
Allora mi pare che questa parte sia totalmente carente nel
disegno di legge, anzi si fa addirittura un passo indietro rispetto
alla legge 7/90, perché se andiamo a vedere l'articolo 5 del
disegno di legge, che modifica l'articolo 6 della vecchia legge,
troviamo una situazione abbastanza singolare. Secondo me qui c'è
stata una omissione proprio dal punto di vista della tecnica
legislativa, perché passiamo dal primo comma dell'articolo 5, così
come viene riformulato l'articolo 6, in cui si prevede una
istruttoria delle domande da parte di una commissione
tecnico-consultiva, che è la stessa della legge 46/85. Viene
richiamata tale e quale quella commissione e le si attribuisce un
compito di istruttoria. E poi dal primo comma si salta direttamente
al secondo comma che dice: la giunta regionale decide in via
definitiva in merito alla concessione dei contributi e al loro
ammontare, saltando tutta la parte che riguarda le modalità di
funzionamento della commissione.
Modalità di funzionamento che erano esplicitate nell'articolo 6
della legge 7/90, al secondo, terzo e quarto comma. Oppure, se si
vuol fare riferimento invece alla legge 46/85, lì le modalità erano
ancora più dettagliate ed erano esplicitate nei commi 5,6,7,8,9 e
10 dell'articolo 3, in cui si diceva chi era il verbalizzante
segretario della commissione, come potevano essere sostituiti i
commissari, quando la commissione era validamente costituita,
quando un commissario non poteva partecipare alla istruttoria, come
doveva essere dato il parere, eccetera. Tutta questa parte qui deve
essere recuperata nella legge, altrimenti si dice che l'istruttoria
viene fatta dalla commissione, ma non si dice come funziona la
commissione e si passa direttamente ad una decisione definitiva
della giunta, che sembra quasi piovere dall'alto, indipendentemente
dal lavoro della commissione. Per cui presenterò un emendamento per
recuperare i commi 5, 6, 7, 8, 9 e 10 della legge 46/85, in modo
che si sappia come funziona la commissione.
L'altro aspetto molto delicato sempre dell'articolo 5, riguarda
un aspetto su cui l'Assessore ha preannunciato un emendamento e che
differenzia il momento in cui è ammesso il contributo, dal momento
in cui tale contributo viene liquidato. Anche su questo punto
bisogna fare molta attenzione, perché si tratta di contributi a
fondo perduto, per cui è importante che ci sia una tempistica
adeguata. Si può anche scegliere la strada di separare al momento
in cui si dichiara l'ammissibilità del contributo dalla
liquidazione, questo è giusto perché la società sa che è ammesso il
contributo e quindi può predisporre tutto l'iter, ma poi la fase
della liquidazione deve essere una fase che parte da alcuni dati di
fatto certi.
Nell'emendamento si fa riferimento all'autorizzazione previa, ma
l'autorizzazione previa è soltanto la fase di inizio dell'iter
burocratico di una autorizzazione, che si conclude poi con
l'approvazione del progetto da parte della Giunta regionale; cioè
il progetto dell'impianto a fune deve essere approvato, in base
alla legge 32, da una deliberazione della Giunta regionale e poi ci
deve essere una deliberazione del Consiglio comunale che autorizza
l'inizio dei lavori.
Quindi è importante agganciare la liquidazione del contributo
all'approvazione del progetto da parte della Giunta regionale e
all'autorizzazione dell'inizio dei lavori da parte della Giunta,
altrimenti rischiamo di dare dei soldi più di un anno prima del
momento in cui effettivamente possono servire, e quindi andiamo a
dare un contributo sulla base di una previsione del tutto teorica e
sulla base di una erogazione di spesa che non c'è assolutamente in
quel momento. Anche su questo intendo presentare un emendamento,
che rispetta in modo sostanziale quelli che sono i tempi previsti
dalla legge sulla autorizzazione degli impianti di trasporto
collettivo.
Un ulteriore emendamento va fatto anche su un altro punto, ed è
l'unico articolo che viene mantenuto della legge 7/90, cioè
l'articolo 5, che riguarda la presentazione delle domande. La legge
7/90 prevedeva infatti all'articolo 5 che le domande dovevano
essere presentate all'Assessorato regionale del Turismo e
contestualmente ai comuni interessati, corredate di progetto
eccetera. Il secondo comma dell'articolo 5 aggiungeva che i
consigli comunali dovevano esprimersi entro sessanta giorni dalla
data di presentazione della sopra descritta documentazione da parte
del richiedente, e che superato tale termine si dava per espresso
un parere favorevole.
Intendo presentare un emendamento su questo punto, perché
soprattutto con la nuova caratterizzazione che assume questo
disegno di legge, non possiamo accettare questo discorso che il
Consiglio comunale, che è stato investito di un progetto di un
nuovo impianto di risalita di notevole importanza, possa anche non
esprimere un parere e che questo parere non espresso sia
considerato un parere positivo. Cioè dobbiamo chiedere che questo
parere ci sia da parte del Consiglio comunale, che ha tutti i
motivi e il dovere di esprimersi rispetto ad un impianto così
importante che viene localizzato sul suo territorio. Quindi chiedo
con un emendamento che sia precisato che il comune deve esprimersi
entro sessanta giorni, ma deve esprimersi.
Quindi intendo presentare questi tre emendamenti, in modo che
siano chiariti questi aspetti.
Un'ultima considerazione vorrei fare, considerazione che avevo
già fatto quando avevamo discusso la legge 7/90, ed è sulla
strategia complessiva della Regione rispetto agli impianti di
risalita, alle piste da sci eccetera. Già allora avevo ricordato
come la nostra Amministrazione regionale sia una grande facitrice
di leggi di finanziamento, di sostegno finanziario per impianti di
risalita, manutenzione piste, innevamento artificiale, strutture e
sostegno, partecipazioni azionarie, ma sia totalmente carente per
quanto riguarda la normativa generale che devono avere questi
impianti di discesa.
Già un anno fa mi era stato detto che era in predisposizione una
legge regionale, lo scorso mese di marzo avevo visto un
comunicato-stampa dell'Assessore che diceva che era stato approvato
in Giunta un disegno di legge di disciplina delle piste di discesa,
però siamo al mese di luglio e questo disegno di legge alle
commissioni non è mai arrivato. Quindi sollecito ancora una volta
che, accanto e prioritariamente rispetto a leggi di finanziamento,
ci sia una legge-quadro che dica come devono essere queste
infrastrutture sportive, quali caratteristiche devono avere. Legge
che, ripeto, esiste in tutte le regioni dell'arco alpino che hanno
magari competenza da molto meno tempo di noi, ma che si sono
preoccupate di inserire questa materia in discipline certe,
prevedendo responsabili di stazioni sciistiche, prevedendo
determinate caratteristiche. Tutto questo non è definito ed è
evidente che nascono dei problemi quando si verificano degli
incidenti, come si sono verificati purtroppo quest'anno a
Courmayeur e in altre località.
Presento gli emendamenti che ho preannunciato rispetto agli
articoli 4 e 5 del disegno di legge, e sollecito ancora una volta
l'Assessore a presentare all'esame del Consiglio una legge-quadro
per quanto riguarda le piste per lo sci da discesa e le relative
infrastrutture.
Presidente
Ci sono già altri iscritti a parlare in
sede di discussione generale, penso, rispettando quegli accordi fra
i Capigruppo che ci sono stati nei giorni scorsi, di sospendere qui
la seduta e la discussione generale, riprendendola domani mattina
alle ore 9.
La seduta è tolta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK