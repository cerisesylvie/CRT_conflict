Consiglio Regionale della Valle d'Aosta - Oggetto del Consiglio n. 1280 del 10 giugno 2015 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ISTRUZIONE PUBBLICA
Università
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1280 del 10 giugno 2015 - Resoconto
OGGETTO N. 1280/XIV - Interpellanza: "Intervento per
un'eventuale riduzione dell'indennità annuale attribuita al Rettore
dell'Università della Valle d'Aosta".
Presidente
- Per l'illustrazione, ha chiesto la parola il
Consigliere Cognetta, ne ha la facoltà.
Cognetta (M5S)
- Grazie Presidente.
Mi rivolgo al Presidente dell'UniVdA perché, nell'ambito della
nostra attività che svolgiamo normalmente di controllo rispetto a
ciò che viene fatto dall'Amministrazione, ci è balzata agli occhi
una spesa piuttosto rilevante riferita al Rettore dell'UniVdA: la
spesa è attualmente di 75.000 euro, oltre lo stipendio che ha come
insegnante, come docente dell'Università, che supera
abbondantemente i 100.000 euro, ma non è questo il punto, dicevo,
una spesa di 75.000 euro divisa in 50.000 come remunerazione annua
complessiva per il ruolo che svolge come Rettore e in 25.000 come
rimborso spese a
forfait
per il fatto che è di Torino e
quindi viene qui ad Aosta a fare il Rettore. Ora, la cifra a noi
pare decisamente spropositata, perché? Perché abbiamo visto ciò che
accade in altre università italiane, dobbiamo prendere a
riferimento ciò che accade in altri posti: abbiamo, ad esempio, a
Bologna il Rettore, che, oltre al suo stipendio, percepisce
un'indennità di carica di 18.000 euro, teniamo presente che
l'Università di Bologna nell'anno accademico in corso appena finito
ha 77.212 iscritti e - ripeto - prende 18.000 euro; il nostro, che
ne prende 75.000, li prende per 1.141 iscritti; il discorso è
simile a Ferrara, dove però l'indennità è un po' più alta: 29.000
euro, ma è per 15.382 iscritti; possiamo poi parlare di Firenze,
anch'essa a 18.000 euro, ma con 50.030 iscritti. Volendo potremmo
fare un elenco molto più lungo, dove il rapporto dell'indennità di
carica del Rettore tra ciò che prende e il numero di iscritti...il
numero di iscritti è un valore perché? Perché vuol dire la
grandezza dell'università che si gestisce. Un'università con 50.000
iscritti chiaramente ha una serie di dipartimenti, ha una serie di
uffici, ha un
budget
di un certo tipo e quindi giustifica
una certa indennità di carica, perché c'è un bilancio da gestire di
un certo tipo. La nostra è un'università piuttosto piccolina,
ahimè, è un'università di primo livello. Ha solo dei dipartimenti,
che non sono dipartimenti tecnici, quindi non ha laboratori, non ha
quello che c'è normalmente nei politecnici. Vi è però una
sproporzione evidente tra ciò che il Rettore prende come indennità
di carica e ciò che deve gestire.
Potremmo poi parlare a lungo di qual è l'operato
tecnico-specifico del Rettore e cioè quanto effettivamente svolge
del suo ruolo qui in Valle d'Aosta, però penso che sia oggetto di
una discussione diversa da quella che stiamo facendo in questo
momento, non vorremmo sviare...perché poi ci accusate sempre del
fatto che domandiamo una cosa e ne diciamo un'altra e poi vi
trovate in difficoltà e questo...diciamo così: per questa volta non
vorrei farle questo sgarbo...sono gentile come vede. Penso però che
la discussione che dovremmo fare in questo momento dovrebbe essere
di merito. Nell'interpellanza che proponiamo vorremmo riportare le
cose ad un valore un po' più "tranquillo", cioè vorremmo che
quest'indennità passasse dai 75.000 euro attuali ai 15.000, cioè
10.000 riferiti all'indennità annuale e 5.000 di rimborso spese,
che ci sembra comunque alta, ma più in linea rispetto a ciò che
accade nel resto d'Italia. Attendo quindi lumi e spiegazioni dal
Presidente dell'UniVdA.
Presidente
- Per la risposta, ha chiesto la parola il
Presidente della Regione Rollandin, ne ha la facoltà.
Rollandin (UV)
- Grazie collega.
Allora, molto brevemente. Rispetto alla domanda sulle intenzioni
sull'indennità, bisogna evidenziare che rapportare l'indennità di
funzione del Rettore dell'Università al numero degli studenti
credo, come lei ha intuito dicendolo, che sia perlomeno fuorviante.
L'utilizzo di questo criterio non tiene conto della responsabilità
e delle funzioni esercitate, che a livello sostanziale sono
identiche per qualsiasi università, indipendentemente dal numero di
studenti, che non hanno nessun peso rispetto a questo...
Ciò premesso, la risposta alla domanda è negativa. In primo
luogo non è il Governo regionale a determinare l'indennità del
Rettore dell'Università, in quanto l'Università, ai sensi della
vigente normativa in materia, opera in autonomia attraverso un
proprio organo di gestione, ovvero il Consiglio dell'Università.
Tale organo, oltre che dalla componente istituzionale, è composto,
tra gli altri, dal Rappresentante del Ministero dell'istruzione,
dell'università e della ricerca, dal Rappresentante degli studenti,
dai Rappresentanti dei professori e dei ricercatori, dal
Rappresentante del personale tecnico-amministrativo e dal Direttore
generale. Ogni valutazione in merito a quanto richiesto
dall'interpellanza è pertanto di competenza del predetto organo e
non del Governo regionale.
In secondo luogo i criteri e le modalità di nomina dei rettori
delle università non statali sono differenti rispetto a quelli
delle università statali. Infatti, alla base di quanto disposto in
materia di Regio decreto 1592, lo Statuto dell'Ateneo valdostano
dispone che il Consiglio dell'Università nomini il Rettore
nell'ambito di una rosa di tre nominativi proposta dal Senato
accademico e composta da professori universitari ordinari, tra i
quali almeno uno scelto al di fuori dell'Università della Valle
d'Aosta. Il Rettore dell'Università non statale della Valle d'Aosta
pertanto può essere anche un professore ordinario dipendente a
tempo indeterminato presso un'altra sede universitaria, com'è il
caso dell'attuale Rettore, il Professor Fabrizio Cassella, che è
professore ordinario di Diritto pubblico dell'economia e Diritto
costituzionale comparato in ruolo presso la Facoltà di
Giurisprudenza dell'Università di Torino. Tale possibilità è stata
recentemente estesa anche alle università statali con la legge n.
240 del 2010, ma questa legge dispone che per le università
statali, qualora risulti eletto come rettore un professore
appartenente ad altro ateneo,
l'elezione si configura anche
come "chiamata e concomitante trasferimento nell'organico dei
professori della nuova sede, che, oltre all'indennità, deve
sopportare anche gli oneri stipendiali.
Nelle università
statali, pertanto, il rettore percepisce un'indennità di funzione
che è commisurata allo stato giuridico di un dipendente di ruolo di
quella sede che percepisce già apposita retribuzione alla quale
l'indennità si aggiunge. Ciò non avviene nelle università non
statali. La determinazione delle indennità rettorali
dell'Università della Valle d'Aosta tiene pertanto conto di questa
significativa differenza.
Ho letto queste parti, come lei può capire, giusto per
specificare perché ci sono queste differenze e come si possono
logicamente tenere nella dovuta considerazione, senza contare...
Credo che lei avrà colto subito che la parte essenziale è che non
dipende dalla nostra decisione, anche se siamo membri del Consiglio
di amministrazione, ma chiaramente da tutti gli altri...
Grazie.
Presidente -
Per la replica, la parola al Consigliere
Cognetta, ne ha facoltà.
Cognetta (M5S)
- Allora, da quanto ho capito dalla
risposta, non dovevo interpellare il Consiglio regionale, dovevo
interpellare il Presidente, in quanto Presidente dell'UniVdA, che
si facesse portavoce all'interno del Consiglio direttivo
dell'Università di questa mia richiesta. La prossima che faccio, se
vuole, gliela faccio così, così magari mi risponde di sì, cioè nel
senso che lei diventa portavoce di questa mia richiesta, perché le
spiego...nel senso che farà il portavoce, perché penso che sia
d'accordo con me che, anche se la nostra Università è privata - e
questo è vero -, quindi non persegue i canoni di un'università
pubblica, c'è comunque una sproporzione enorme, perché chi si
iscrive alla nostra Università sa che i 65,71 euro della sua
iscrizione vanno a pagare l'indennità del Rettore, che è una cifra
assolutamente sproporzionata, perché nelle università statali, come
dice lei, non è che hanno meno obblighi e hanno meno problemi del
nostro Rettore, ma prendono un'indennità molto più bassa. Allora
lei capisce che chi si iscrive qui alla fine paga un dazio
superiore senza avere nulla di più in cambio se non il fatto che
l'Università è privata. Va beh, quindi, io credo che a questo punto
le farò un invito, una lettera pubblica, in cui le chiederò, per
cortesia, anche a nome magari di chi ci ascolta, di abbassare
questo tipo di indennità, perché se magari togliamo 50 o 60 euro
dalla retta, probabilmente ne avranno anche un vantaggio i nostri
studenti...lei si potrà rendere conto che questo potrebbe essere un
vantaggio.
Presidente
- Punto 30 all'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK