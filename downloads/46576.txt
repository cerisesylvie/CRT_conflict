Consiglio Regionale della Valle d'Aosta - Oggetto del Consiglio n. 2984 del 23 novembre 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2984 del 23 novembre 2023 - Resoconto
OGGETTO N. 2984/XVI - Interpellanza: "Notizie in merito alle
modifiche dell'atto aziendale dell'Azienda USL".
Sammaritani (Presidente) -
Riprendiamo i lavori con il
punto n. 53 all'ordine del giorno. Per l'esposizione, la parola al
consigliere Baccega.
Baccega (FI) -
In realtà abbiamo assistito il 31 luglio
alla presentazione da parte della USL della bozza, una bozza che
peraltro era già stata vista e rivista ed era una terza versione,
ci hanno detto, del Piano aziendale della USL; in realtà, tenuto
conto anche che quella bozza era pervenuta il giorno precedente
come modifica, non avevamo avuto il tempo di approfondire più
attentamente le grandi novità che erano in campo.
Io credo che uno degli atti che ci aspettavamo fin da subito era
che l'Azienda USL adottasse un provvedimento o un atto attuativo
del nuovo atto aziendale che appunto era stato approvato dalla
Giunta regionale, ma quello approvato dalla Giunta regionale, di
fatto, non è come quello presentato in Commissione ma è sicuramente
difforme da quello.
Poi bisognerà immediatamente avviare i concorsi per i primari
previsti nell'atto aziendale, ci sono anche immagino delle
dimissioni o richieste di trasferimento, quindi bisognerà prestare
attenzione a quei passaggi, bisogna bandire i concorsi per le nuove
strutture complesse e anche lì, da questo punto di vista, passerà
un annetto immagino; ci preme ancora sottolineare il continuo esodo
di personale: ci piacerebbe capire quanti medici sono andati via
nel 2023 e quanti andranno in pensione nel 2024. So che la
direzione medica di presidio cesserà la sua operatività se sarà
sostituita, come sarà sostituita.
Addirittura mi pare che anche il direttore generale della USL
sia in scadenza, cose che avremmo bisogno di capire.
Abbiamo affrontato in Commissione il tema di quest'atto, dove il
territorio e i distretti sul territorio sono importanti per poter
avere un Ospedale per acuti che possa rispondere alle esigenze
della nostra collettività, quindi, Assessore, sarà sicuramente
strategico l'accordo con i medici di medicina generale, dove
sicuramente arriveranno richieste di miglioramento del compenso,
dove si dovrà sottolineare l'utilizzo del sistema informatico, il
SIRTE, la richiesta di personale amministrativo per le AFT, il tema
delle micro comunità - come saranno gestite, perché prima dovevano
essere gestite da una persona che doveva far parte della direzione
strategica, poi pare non sia più così - il tema dell'assistenza
domiciliare... sono tutte cose che avremmo piacere di capire e di
valutare insieme in una Commissione che probabilmente lei in
qualche modo ci dirà come fare per capire tutte queste
problematiche.
Soprattutto ci sono stati dei cambiamenti riferiti alla versione
che ci è stata presentata in Commissione relativa a una serie di
passaggi, li cito perché si aggiunge la comunicazione nelle
relazioni esterne nella struttura complessa di comunicazione, viene
aggiunto nelle relazioni esterne, e viene aggiunta l'ingegneria
clinica nell'area tecnica-amministrativa, si aggiunge una struttura
semplice dipartimentale.
Sicurezza struttura impianti, sostituzioni di ambiente,
territorio e servizi, struttura semplice, avvisi e concorsi
sparisce, la struttura complessa sistemi informativi e transizione
digitale viene rafforzata, immagino sia un'esigenza importante, dà
una struttura semplice in più: servizi informativi sanitari.
Non capisco che cosa facciano i servizi informativi e
transizione digitale e i servizi informativi sanitari nell'ambito
della sanità, mi pare un tutt'uno che poteva starci, ma se si è
voluto dividerlo ci saranno sicuramente dei motivi.
L'area chirurgica: nasce una struttura semplice dipartimentale
di chirurgia d'urgenza, la struttura semplice endovascolare diventa
struttura semplice dipartimentale, la chirurgia toracica,
senologia, endocrinologia si rafforza con una struttura semplice
chiamata "Attività specialistiche". Viene costituita la struttura
semplice di elisoccorso, poi anestesia e rianimazione viene
integrata con una struttura semplice di anestesia
materno-infantile, la struttura semplice dipartimentale psicologia
e il rapporto funzionale.
In radiologia non troviamo più la struttura semplice per
l'attività per esterni e le sedi territoriali che in Commissione
aveva avuto l'attenzione di molti colleghi ed era un buon obiettivo
per avere una radiologia ospedaliera e una radiologia
territoriale.
Per quanto riguarda la nostra struttura complessa
"Residenzialità per anziani", sarebbe interessante capirne le
strategie, visto che si dovranno mettere in atto percorsi nuovi: ci
sarà una società, una partecipata, che dovrà occuparsi delle micro
sul territorio.
Veniamo all'area della prevenzione, dove troviamo la struttura
semplice di farmaco sorveglianza veterinaria, e ci sta, ma anche
qui sappiamo che il dottor Ruffier in Assessorato se ne andrà,
quindi una risorsa importante che dovrete sostituire.
Infine chiederei conto della figura del direttore
socio-sanitario che avete indicato nella delibera 1105 del 29
settembre 2023 al quale sono destinati ben 200 mila euro e non
abbiamo capito che cosa dovrà fare, in quale ambito sarà
occupato.
Io credo che ci siano non poche modifiche all'atto e alcune
diventano sostanziali. Ci piacerebbe capire in una Commissione,
giusto per approfondire questi temi, anche perché uno degli
obiettivi fondamentali che lei riconosce fortemente è quello di
andare nella direzione di dare delle risposte ai cittadini sulla
base dei tanti provvedimenti che sono stati presi, il Piano salute
benessere e sociale, l'atto aziendale e quant'altro.
Non ho parlato del Pronto Soccorso, che è sempre una
problematica e una criticità forte, lunedì c'erano forse più di 100
persone che si sono alternate lì e il personale, davvero, in Pronto
Soccorso non ne può più.
La cosa strana, Assessore, è che dai 18 letti in "Admission
Room" che erano previsti, 8 sono stati cancellati per carenza di
personale. Questo è preoccupante e vogliamo capire cosa si farà e
in che direzione si vuole andare anche per avere un Pronto Soccorso
più performante.
Presidente -
Per il Governo, risponde l'assessore
Marzi.
Marzi (SA) -
Riguardo al tema da lei citato delle liste
d'attesa, nell'ambito del nuovo Atto aziendale è previsto un
apposito gruppo di progetto per il governo delle liste d'attesa
stessa.
Rispetto a tutta quanta la sua iniziativa, secondo me è utile
precisare quanto segue: nello specifico sono confermati nove
Dipartimenti strutturali, cinque Dipartimenti funzionali, che sono
la grande novità di matrice organizzativa, cinquantatré Strutture
complesse, diciotto Strutture semplici dipartimentali e
cinquantadue Strutture semplici, oltre al fatto che naturalmente ci
sono dodici Strutture in rapporto funzionale.
Di fatto, lei ha fatto un'analisi puntuale nella presentazione
della sua iniziativa come se l'Atto aziendale fosse cambiato: in
realtà l'Atto aziendale l'unica cosa che ha fatto è stato
aggiungere una Struttura semplice, che però va a sostituirne
un'altra che viene tolta.
Per tagliare la testa al toro e venirle assolutamente incontro,
visto che è importante confrontarsi su questo tema in Commissione,
non abbiamo nessun tipo di problema a venire a rappresentare l'atto
con le sue novità nel passaggio che c'è stato dal 31 luglio, quando
l'atto è arrivato come bozza definitiva, al 2 agosto, quando è
stato presentato per la prima volta in V Commissione, più che
presentato illustrato, cito testualmente la 5/2000, a quando poi -
di fatto - è stato approvato il 6 di novembre di quest'anno.
Presidente -
Per la replica, la parola al Consigliere
Baccega.
Baccega (FI) -
Lei mi dice che non è cambiato, però poi
mi dice che è stato modificato e che ci sono delle novità che
affronteremo in Commissione.
Io sono ben lieto, perché l'obiettivo era quello, era capire,
ovviamente andando nella direzione di capire se le liste d'attesa
avranno poi, nei tempi dovuti e ragionevoli, questo miglioramento
rispetto ad alcune situazioni, in altre ci sono stati e lo abbiamo
verificato, in altre ci sono delle criticità che probabilmente sono
dettate dai concorsi che sono in atto e che dovranno espletarsi,
però credo che un approfondimento in Commissione in questo senso ci
permetterà di avere delle risposte concrete.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK