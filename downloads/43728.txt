Consiglio Regionale della Valle d'Aosta - Oggetto del Consiglio n. 906 del 6 ottobre 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSETTO DEL TERRITORIO
Difesa ed uso del suolo - Sistemazione idrogeologica
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 906 del 6 ottobre 2021 - Resoconto
OGGETTO N. 906/XVI - Interrogazione: "Tempistiche per il
completamento dei lavori di pulizia e manutenzione delle briglie e
delle platee del torrente Chalamy".
Bertin (Presidente) -
Punto n. 11 all'ordine del giorno.
Risponde l'assessore Marzi.
Marzi (AV-SA) -
Il torrente Chalamy è stato più volte
oggetto d'iniziative in questa aula da parte dei proponenti, sia in
occasione dell'interrogazione nel mese di febbraio che
dell'interpellanza nello scorso mese di giugno. Apprezzando quindi
l'attenzione continua che i colleghi del gruppo Lega ripongono
sullo stato di salute del torrente Chalamy, avendone motivo vista
la valenza paesaggistica del torrente e la sua ricchezza anche in
termini di valorizzazione dell'habitat della Dora Baltea e delle
specie ittiche autoctone, ritengo doveroso, per medesima attenzione
riposta alla tematica, riprendere in sintesi quanto già espresso in
dettaglio nelle risposte alle succitate precedenti iniziative.
Il torrente in questione è stato sottoposto a diversi
interventi, due in particolari effettuati nel corso del corrente
anno: il primo di ripristino delle condizioni di deflusso in alveo
e delle opere spondali nella zona a monte dell'apice del conoide,
conclusosi nel mese di marzo scorso per un importo complessivo pari
a euro 228 mila; il secondo nella parte terminale di ripristino dei
danni alle difese di sponde e di rimozione del materiale vegetale
presente in alveo dal ponte in località Mure fino alla confluenza
con la Dora Baltea, terminato nel mese di febbraio scorso per un
costo complessivo di 72 mila euro.
Come già riferito, parallelamente a tali manutenzioni, è stato
puntualmente individuato uno specifico lotto all'interno del piano
regionale di prelievo di materiale inerte per la pulizia del
materiale depositato all'interno delle briglie del torrente a valle
dell'apice del conoide.
Il lotto è stato oggetto d'interesse da parte di un solo
operatore economico che ha presentato offerta in data 11 maggio
2021 e che pertanto, a seguito di produzione degli elaborati
necessari al perfezionamento della prevista istruttoria, potrà
procedere all'esecuzione dell'intervento.
L'avvio dei lavori non è avvenuto, in quanto l'operatore non ha
ad oggi presentato il progetto esecutivo, necessario a perfezionare
l'istruttoria per il conseguente affidamento dei lavori.
Gli uffici hanno sollecitato più volte in tal senso l'operatore
e continueranno a farlo, affinché l'intervento possa realizzarsi
nel corso del corrente anno o il prima possibile.
In attesa del citato intervento, che tutti auspichiamo si
realizzi appunto al più presto, ricordo quanto già affermato in
quest'aula in occasione delle due precedenti iniziative e cioè che
la presenza del materiale all'interno delle briglie nel tratto di
conoide del torrente Chalamy non impedisce il regolare deflusso
delle acque, anche in occasione di piogge primaverili e fusione
nivale o di eventi eccezionali come quello dell'ottobre 2020.
Questo in quanto il materiale depositato si trova al di sotto della
quota di sfioro delle briglie e pertanto la funzione di deposito
del materiale trasportato, prima dell'ingresso nella Dora Baltea, è
quindi ancora assicurata dalle briglie poste a valle del ponte in
località Mure.
L'attenzione prestata al torrente Chalamy è continua, a partire
dall'alluvione del 2000: da allora sono stati eseguiti numerosi
interventi di manutenzione delle opere realizzate sin dagli anni 80
del secolo scorso, a cui sono seguiti diversi interventi realizzati
nel corso degli anni 2004, 2006, 2009, 2011, 2012, 2016 e 2021.
Più in generale, le strutture dell'Amministrazione hanno operato
e stanno operando in un'ottica di prevenzione del rischio e tutela
del territorio su tutto il reticolo idraulico regionale.
Da questo consegue un impegno significativo dedicato alle
manutenzioni e ai ripristini che è significativo anche dal punto di
vista economico e che si sostanzia ad oggi in una destinazione di
spesa che ammonta a circa 2.800.000 euro.
Presidente -
Per la replica, il consigliere Brunod.
Brunod (LEGA VDA) -
Assessore, secondo me lei è molto
abile a confondere un poco il testo dell'interrogazione, in quanto
non è sicuramente per divertirci che abbiamo presentato per la
terza volta questa iniziativa ma è perché da una volta all'altra
venivano riportati sempre gli stessi concetti, gli stessi dati, ma
in sostanza il torrente Chalamy e soprattutto queste vasche
continuano a essere piene e stracolme - non come ha detto lei, che
sono a livelli inferiori del livello della soglia - soprattutto
quelle a monte, sono completamente piene e se abbiamo fatto questa
iniziativa è proprio perché ad oggi è trascorso un anno dall'evento
calamitoso del 2-3 ottobre e ieri, o l'altro ieri, c'è stata una
giornata di forti piogge e si vedeva chiaramente che l'acqua
scorreva e le briglie non funzionavano più nella maniera ottimale
per cui dovrebbero essere concepite.
Quando si parla di prevenzione e sicurezza noi vogliamo ribadire
che durante quest'anno ci sarebbe stato tutto il tempo per
intervenire, ma adesso siamo di nuovo in periodo autunnale, ci
saranno forti piogge, e intervenire in questo periodo diventerà
molto più critico, intervenire in un periodo più critico vuol dire
alzare i costi e soprattutto le platee che sono in gran parte
demolite e la continua erosione delle piogge autunnali aumenterà
questa criticità e quindi aumenteranno i costi.
Quindi è per quello che noi volevamo porre molta attenzione e
intervenire durante l'estate come lei ci ha ribadito nelle risposte
alle precedenti iniziative, per esempio riprendo un punto di una
risposta: "la pulizia delle briglie, così come i seguenti
interventi di manutenzione e consolidamento delle platee a valle
realizzate con costi a carico dell'Amministrazione regionale
verranno avviati nel corso dell'estate 2021 a seguito del periodo
cosiddetto di "morbida del corso d'acqua".
Il periodo di morbida è finito da un bel po', siamo in autunno
e, come abbiamo detto, quasi certamente andrà a slittare al
prossimo anno, sicuramente non per colpa sua, adesso abbiamo capito
bene che è a causa di questioni tecniche che manca il progetto
esecutivo. Lei aveva anche detto una volta ridendo a una risposta
che andava a farsi un giro in moto a verificare se veramente era
così, non è adesso da giocare su questo tema ma lo stato è quello,
quasi certamente a questo punto si slitterà al 2022 e comunque è
una cosa che avrebbe meritato più attenzione e più sollecito per
riuscire a intervenire prima dell'autunno.
Questo è quanto. Noi ci auguriamo che al più presto possibile si
arrivi al risultato sperato.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK