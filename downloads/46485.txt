Consiglio Regionale della Valle d'Aosta - Oggetto del Consiglio n. 2906 del 26 ottobre 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2906 del 26 ottobre 2023 - Resoconto
OGGETTO N. 2906/XVI - Interpellanza: "Modalità e tempistiche
di risoluzione delle criticità che interessano il tratto della SS
26 in corrispondenza dell'accesso alla SR 6 di
Champdepraz".
Bertin (Presidente) -
Punto n. 40. Si è prenotato il
consigliere Brunod, ne ha facoltà.
Brunod (RV) -
Quest'iniziativa fa riferimento a un altro
articolo che abbiamo trovato sulle notizie stampa, esattamente su
Ansa il 22 marzo del 2022, e riporta le seguenti notizie: "A breve
saranno aperti diciotto cantieri ANAS sulle SS 26 e 27. ANAS e
Regione al lavoro per limitare i disagi".
A partire dal 2021 Anas ha predisposto un Piano d'investimenti
che consiste nello stanziamento di circa 15 milioni di euro l'anno
da destinare agli interventi di manutenzione programmata.
Anche per il 2022 la spesa prevista in Valle d'Aosta ammonta a
un totale di circa 15 milioni, metà dell'investimento sarà
destinato alle opere d'arte, che in Valle d'Aosta sono più di cento
fra ponti, viadotti, oltre a ventitré gallerie.
Evidenziamo che il tratto della SS 26, in corrispondenza
dell'accesso alla SR 6 di Champdepraz, è ormai da parecchio tempo
uno dei punti critici dal punto di vista della viabilità e
sicurezza presenti lungo le strade del territorio regionale.
Ci teniamo a far presente inoltre che, nelle immediate vicinanze
del tratto di strada interessato dalle criticità sopra citate, vi è
anche una fermata degli autobus di linea verso Torino e Aosta, a
oggi non servita da una pensilina e dove, inoltre, gli utenti per
accedervi devono camminare lungo la strada in condizioni poco
sicure.
Nel 2014 l'Amministrazione regionale conferì un incarico per
elaborare un progetto preliminare di sistemazione dell'innesto
della SR 6 di Champdepraz con la SS 26 della Valle d'Aosta che
tenesse in considerazione le esigenze della committenza,
l'Amministrazione comunale di Champdepraz e l'Anas, in quanto lo
svincolo interessa la SS 26.
Vennero rimarcati in modo particolare i seguenti aspetti: il
progetto dell'innesto tra la SR 6 di Champdepraz e la SS è
caratterizzato dalla presenza di una significativa percentuale di
transiti pesanti legati alla presenza di una significativa zona
industriale, che si sviluppa a monte della ferrovia, in destra
orografica della Dora Baltea. Il ponte si trova infatti in
posizione baricentrica rispetto allo sviluppo delle aziende di
quest'area che, altrimenti, dovrebbero accedere dal capoluogo di
Montjovet oppure dal Comune di Issogne.
Al traffico pesante di cui sopra, si devono sommare le
percorrenze dei residenti nel capoluogo e dei turisti che,
attraverso la strada regionale, accedono al Parco naturale Monte
Avic.
Abbiamo appreso che, tra i vari interventi programmati da Anas
per gli anni 2021 e 2022, non vi sia il tratto di strada citato
nelle premesse e leggendo il DEFR 2024-2026 nella sezione V, "La
pianificazione triennale dei lavori pubblici", per quanto riguarda
gli interventi individuati che fanno riferimento alla struttura
Viabilità e opere stradali dell'Assessorato opere pubbliche,
territorio e ambiente, non sono previsti interventi che si
riferiscono alle problematiche relative al tratto di strada, come
indicato nei punti precedenti delle premesse.
Si interpella l'Assessore competente per conoscere se, dal 2014
a oggi, vi siano stati degli sviluppi in merito alle problematiche,
alle criticità illustrate nelle premesse e se vi sia l'intenzione
d'impegnarsi, con il coinvolgimento di Anas e le Amministrazioni
comunali coinvolte, per trovare le migliori soluzioni possibili per
risolvere definitivamente le criticità del tratto di strada in
questione e, nel caso di risposta affermativa, come si intenda
procedere e con quali tempistiche.
Presidente -
Risponde l'assessore Sapinet.
Sapinet (UV) -
Prima di rispondere, metto un po' in
evidenza la necessità, così da sempre ma in questo momento storico
forse più che in altri, di avere dei confronti continui con enti
come SAV e ANAS, soprattutto visto il momento che stiamo vivendo
legato ai numerosi interventi che la viabilità e il nostro
territorio vedrà e a quelle che potranno essere le possibili
interferenze. Ovviamente si dovrà fare tutto il possibile per
evitare, con gli interventi dell'elettrificazione, così come con
altri cantieri importanti sulla città di Aosta ulteriori disagi,
per cui si dovrà porre la massima attenzione su eventuali chiusure
del raccordo di Sorreley che citavamo prima.
Legando alle tempistiche dell'iniziativa precedente, SAV
ipotizza una fine lavori e una riapertura delle tre corsie nel
corso del 2025; è chiaro che noi abbiamo posto la massima
attenzione e la porremo ancora sulle eventuali chiusure, temporanee
ovviamente, che non dovranno penalizzare anche il traffico su
Aosta, considerati i vari cantieri.
Per ritornare a Champdepraz, e in particolare a quanto da lei
segnalato, il miglioramento degli accessi delle strade regionali e
comunali sulla SS 26 è comunque da anni un aspetto che è
all'attenzione dell'Amministrazione regionale. A tale proposito già
nel 2005 venne siglato un accordo tra ANAS e Amministrazione
regionale per la messa in sicurezza di incroci lungo la SS 26
mediante la realizzazione di rotatorie.
Proprio a seguito di tale accordo, con la collaborazione diretta
di molti Comuni, sono state realizzate, a oggi, già venticinque
rotatorie per l'adeguamento degli incroci; tra le ultime nelle
scorse settimane, ad esempio, è stata realizzata la rotatoria di
Montjovet in località Berriat.
In relazione alle caratteristiche morfologiche dell'incrocio di
cui stiamo parlando, non è stato possibile in questo caso prevedere
l'inserimento di una rotatoria; l'innesto si trova infatti stretto
tra la Dora Baltea e un imponente fronte roccioso, in una zona dove
si evidenziano importanti testimonianze storiche con la presenza di
reperti risalenti già al periodo romano.
L'accesso alla SR 6 di Champdepraz è comunque stato - e lo è
ancora - all'attenzione dei competenti uffici di quest'Assessorato
e oggetto di varie interlocuzioni tutt'ora in corso con Anas e
ovviamente con l'Amministrazione comunale.
Il ponte di Champdepraz sulla Dora è stato oggetto nell'anno
2016 di un importante intervento di riqualificazione e di
manutenzione mediante il risanamento delle strutture in
calcestruzzo e la sostituzione dei parapetti.
Sullo svincolo, come ha ben ricordato, è stato affidato un
progetto preliminare di sistemazione dell'innesto, cercando di
concordare con le competenti strutture per gli aspetti geologici,
di tutela ambientale e dei beni culturali, per trovare una
soluzione compatibile con i vincoli presenti e con le problematiche
già citate.
Le numerose ulteriori priorità, che hanno interessato le
infrastrutture sulla rete regionale in questi ultimi anni, non
hanno consentito, a oggi, di procedere con questo dossier che è
comunque rimasto all'attenzione dei competenti uffici, in accordo
con l'Amministrazione comunale di Champdepraz.
A tal riguardo va detto che nel 2021 il Comune di Champdepraz,
avvalendosi proprio dello studio preliminare predisposto su
incarico dell'Amministrazione regionale, aveva presentato - ai
sensi dell'articolo 1 commi da 51 a 58 della legge del 27 dicembre
2019 n. 160 - istanza al Ministero dell'Interno per l'assegnazione
di un contributo per la progettazione definitiva ed esecutiva dei
lavori di messa in sicurezza dell'innesto della SR 6 di Champdepraz
con la SS 26 della Valle d'Aosta. La richiesta era risultata
ammissibile ma non finanziabile per mancanza di fondi e non è stato
quindi possibile dare corso alle successive fasi di
progettazione.
Come detto, il Comune, in accordo con quest'Assessorato, sta ora
approfondendo anche con l'Amministrazione comunale di Verrès - sul
cui territorio ricade lo svincolo posto alla sinistra orografica
della Dora - possibili modalità alternative di finanziamento per lo
sviluppo di progettazione, attività a cui quest'Assessorato
assicura piena condivisione e sostegno con l'interessamento e il
coinvolgimento di ANAS. Come dicevo, il confronto con ANAS è quasi
settimanale: veniamo anche da settimane importanti relative a
un'altra rotonda che avevamo citato, che è quella di Nus, per la
quale a breve verrà sottoscritto il contratto e, a seguire, la
consegna dei lavori.
Presidente -
Consigliere Brunod per la replica.
Brunod (RV) -
Ringrazio l'Assessore per i dettagli
forniti in merito all'iniziativa precedente.
Per quanto riguarda quest'intervento, ovviamente, ci fa piacere
che ci sia disponibilità e collaborazione però poi, alla fine, su
ogni punto di vista che presentiamo qui in aula, sono poi i
risultati concreti e il raggiungimento degli obiettivi che portano
a delle soddisfazioni.
Sono quindi importanti le collaborazioni e la disponibilità a
cercare delle strade percorribili, però bisogna anche vedere delle
risposte concrete nell'affrontare le criticità; sicuramente questa
è un punto più difficile rispetto ad altri.
Lei mi ha detto che in questi anni ci sono state altre priorità;
senza fare dei nomi, ben vengano tutte le rotonde che sono state
realizzate, però penso che tutti noi sappiamo che in quel tratto ci
sono stati degli incidenti anche molto gravi; sicuramente, quella
strada ha delle forti criticità però io credo che
un'Amministrazione regionale debba anche affrontare i problemi più
difficili, perché comunque queste sono le sfide e soprattutto,
quando si parla di sicurezza, ancora di più bisogna impegnarsi per
raggiungere il risultato.
Come lei ha ben ripercorso, ormai sono anni che c'è questa
problematica; sono stati fatti degli interventi e questo è vero -
adesso non so esattamente se nel 2016 o quando - e sono stati fatti
anche dei marciapiedi sul ponte che, se da un lato hanno permesso
magari di dare maggiore sicurezza per chi attraversa il ponte, ma
dall'altra parte hanno ancora diminuito lo spazio di accesso per
gli automezzi e i veicoli, le aree di manovra sono state ridotte e,
soprattutto, gli autobus e i camion, essendoci poco spazio, molte
volte hanno non poche difficoltà: io tutto questo, vivendo in
quella zona, lo constato con i miei occhi.
Noi ci auguriamo che anche quest'intervento possa essere
realizzato al più presto e che, con la collaborazione degli Uffici
competenti e dei professionisti del settore, si possano trovare
delle soluzioni definitive.
L'aspetto alla fine più importante è che da parte
dell'Assessorato competente quest'intervento sia considerato uno
tra gli interventi prioritari da realizzare prossimamente. Questo è
quello che ci auspichiamo: monitoreremo la cosa e, intanto, la
ringraziamo per la risposta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK