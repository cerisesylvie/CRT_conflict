Consiglio Regionale della Valle d'Aosta - Oggetto del Consiglio n. 3828 del 21 ottobre 1992 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 3828 del 21 ottobre 1992 - Resoconto
OGGETTO N. 3828/IX Verifica dell'attualità del progetto di
collegamento ferroviario sotto il Gran San Bernardo.
(Interrogazione)
Presidente
Do lettura dell'interrogazione presentata dai
consiglieri Trione, Lanièce, Bondaz e Ricco, iscritta al punto 9
dell'ordine del giorno.
Interrogazione I cittadini svizzeri nella consultazione
referendaria di domenica 27 settembre scorso hanno espresso un
chiaro sì alla Nuova Trasversale Ferroviaria Alpina che prevede due
trafori sotto il San Gottardo ed il Lotschberg.
Il progetto, che attraverso linee ad alta velocità tenderà a
collegare Lugano con Zurigo ed il Sempione con Berna, appare
irrimediabilmente alternativo alla proposta di questo Consiglio
regionale, che a più riprese ha sostenuto il Collegamento
Aosta-Martigny.
Ciò premesso, i sottoscritti consiglieri regionali
interrogano
la Giunta regionale per conoscere:
1) se ritiene ancora attuale il progetto di collegamento
ferroviario sotto il Gran San Bernardo;
2) se, e come, intende sostenere il progetto ai diversi livelli
nazionali ed europei.
Presidente
Ha chiesto la parola l'Assessore
dell'ambiente, territorio e trasporti, Nicco; ne ha
facoltà.
Nicco (Ass. tec.)
Con questa interrogazione toccate uno
dei temi chiave, su cui il Consiglio ha ragionato e discusso in
varie occasioni, ma su cui è bene tornare ogni tanto, perché le
scelte effettuate in una direzione o nell'altra attengono alla
sostanza della politica ferroviaria della nostra Regione.
Intanto vorrei ribadire due concetti base, che mi sembrano
fondamentali su questa materia.
Il primo è la necessità, che ritengo ineludibile per la nostra
regione, di creare un'alternativa al trasporto su gomma. Tutte le
volte in cui ragioniamo o discutiamo di trafori ferroviari o di
ferrovie, è bene che colleghiamo sempre i due discorsi. Noi non
possiamo continuare a sopportare il passaggio di oltre 3.000 Tir
ogni giorno, perché in una Valle come la nostra, costituita da uno
stretto corridoio con pareti verticali, questo passaggio crea
effetti devastanti sul piano dell'inquinamento. Questo ce lo
diciamo sempre tutti e quindi è bene che lo teniamo sempre
presente.
Veniamo ora al secondo concetto di ordine generale. Io credo che
noi abbiamo una vocazione storica alle relazioni con i Paesi
transalpini. Si tratta ovviamente di relazioni di varia natura:
economica, culturale e sociale. Per poter sviluppare queste
relazioni nell'Europa del 2000 ci dobbiamo dare una rete di
collegamenti adeguati, altrimenti non saremo in grado di farlo.
Qual è lo strumento per realizzare compiutamente e
congiunta-mente questi due obiettivi? Oltre al collegamento
ferroviario a traffico misto, io non ne vedo altri, perché quello è
l'unico che nello stesso tempo può consentire da un lato di ridurre
drasticamente il trasporto merci su gomma e dall'altro di
avvicinarci ai principali centri europei.
Penso, perciò, che bisogna innanzitutto ribadire la piena
validità della scelta fatta da questo Consiglio di promuovere e
sostenere una trasversale ferroviaria alpina attraverso la nostra
regione.
I consiglieri interroganti chiedono giustamente di quale
trasversale si tratti. Questo Consiglio ha scritto in merito una
storia lunga e precisa. Non voglio ripercorrerla tutta, ma ricordo
gli studi sulla direttrice ferroviaria del Gran San Bernardo che
prevedono un traforo di 53,6 chilometri e che interessano tutta la
linea fino a Santhià. Nel quadro della cooperazione
transfrontaliera tra Valais e Valle d'Aosta, vi è poi la
costituzione della Comunità internazionale del traforo ferroviario
del Gran San Bernardo, che peraltro risale solo al 17 dicembre
1991. Vi è la legge di promozione della direttrice ferroviaria del
Gran San Bernardo, che è datata 7 aprile 1992.
Tutto questo è ancora valido o no, alla luce dei risultati del
referendum che si è svolto in Svizzera il 27 settembre scorso,
quando i cittadini svizzeri sono stati chiamati ad esprimersi su
una decisione che era già stata assunta dall'Assemblea federale
svizzera il 4 ottobre 1991? Ricordo che tale decisione riguardava
la realizzazione di due nuove linee ferroviarie alpine (NLFA) sotto
il San Gottardo ed il Lotschberg.
Intanto noi dovremmo esprimere tutta la nostra piena
soddisfazione per i risultati di quel referendum, in cui i "sì"
hanno ottenuto il 63,5 per cento, perché quel risultato conferma
una direttrice di marcia molto precisa, che si avvicina a quella
che noi abbiamo sempre auspicato nella politica dei trasporti.
Tale politica è fondata su una stretta connessione tra misure
per la limitazione del traffico merci su gomma - sappiamo che in
Svizzera oggi i valichi alpini sono chiusi per gli automezzi con
peso superiore alle 28 tonnellate - e misure per la contemporanea
realizzazione di infrastrutture alternative. Io penso che noi
dobbiamo esprimere senz'altro il nostro pieno consenso a tale
politica, che porterà la Confederazione elvetica entro il 2010 alla
costruzione di questi due trafori di base, con un investimento di
15.000 o 20.000 miliardi di lire largamente finanziati sul mercato
dei capitali.
Qui si apre il nostro discorso sulla prospettiva che fin qui
noi, come Regione Valle d'Aosta, abbiamo portato avanti
congiuntamente con il Vallese, perché le cose sono state fatte
assieme.
Queste nuove linee ferroviarie approvate dal referendum sono
irrimediabilmente alternative ai nostri progetti sotto il Gran San
Bernardo? In merito io penso di poter dire quanto segue. Il
Gottardo interessa un'altra direttrice geografica, situata più ad
Est. Il Lotschberg mette in comunicazione la regione di Frutigen a
Nord, con la Valle del Rodano a Sud.
E' vero che questo traforo abbrevia i tempi di percorrenza verso
il Sempione, ma nello stesso tempo è anche vero che li abbrevia
verso Sion e Martigny, tanto che il Vallese, cui mi riferivo prima,
tramite la sua Cancelleria di Stato, fin dal 28 settembre -
tempestività degli Svizzeri! - ci scrive: "Dato che le Nuove Linee
Ferroviarie Alpine (NFLA) sono state accettate dal popolo
svizzero
, il conviendrait que nous relancions la
coopération"
.
Ciò significa che, almeno dal loro punto di vista - poi vedremo
se sarà così anche il nostro - il risultato del referendum non è
interpretato negativamente, anzi al contrario. Se invece ci fosse
stato un risultato negativo al referendum, allora sì ci sarebbe
stato un "no" complessivo alla soluzione ferroviaria che anche noi
abbiamo perseguito.
Perciò, allo stato attuale dei fatti e delle conoscenze, io non
vedo elementi che ci impongano di dover mutare il nostro
orientamento in materia ed è per questo che l'8 ottobre, nel corso
dell'incontro svoltosi a Roma tra i Parlamentari della nostra
regione, il Presidente della Giunta, il sottoscritto ed il Ministro
Tesini, abbiamo presentato al Ministro il nostro progetto e ne
abbiamo discusso con lui. In quell'occasione egli si è formalmente
impegnato a sostenerlo in tutte le sedi.
Poi nel corso del colloquio internazionale su "Trasporti e
traversate alpine", svoltosi il 9 ottobre a Montmélian, organizzato
dal Consiglio sindacale interregionale Piemonte, Valle d'Aosta e
Rhône-Alpes, i rappresentanti della Valle d'Aosta hanno chiesto ed
ottenuto che nella risoluzione finale fosse inserito un preciso
riferimento alla direttrice del Gran San Bernardo.
Infine, il 14 ottobre, sotto la Presidenza del Prefetto di
Martigny Ribordi, si è svolta a Martigny la riunione dell'organo
esecutivo previsto dai protocolli ai quali ho fatto cenno
prima.
Questi sono i passi che abbiamo fatto. Quali altri passi dovremo
fare? Sono quelli indicati dalla stessa legge approvata dal
Consiglio, laddove si parla di "costituzione di una società mista"
(articolo 2) e di "procedure per l'inserimento definitivo del
progetto nella rete europea ad alta velocità", sia della
"Communauté des chemins de fer", sia della "Union internationale
des chemins de fer".
Proprio a tal fine il progetto della direttrice del Gran San
Bernardo sarà sottoposto al CIPET (Comitato interministeriale per
la programmazione economica nei trasporti) già all'inizio di
novembre. A fine novembre vi sarà poi la riunione qui ad Aosta del
"Conseil Valais-Vallée d'Aoste" e della "Communauté d'intérêt pour
le tunnel du Grand Saint Bernard" e, all'inizio di dicembre, a
Parigi, il progetto dovrebbe essere presentato nella sede della
"Union internationale des chemins de fer".
Tutto questo vale per dire che abbiamo cercato di seguire una
linea coerente con le decisioni fin qui assunte. Ma tutto vuole
forse anche dire che non abbiamo preso in considerazione altre
ipotesi ed altre direttrici? No, perché sappiamo che sul tappeto ci
sono anche altre direttrici, come ad esempio quella del Monte
Bianco, cioè di un possibile traforo tra Morgex e Le Fayet, e
ricordo che anche tale direttrice è indicata in una legge
regionale.
Tra il sottoscritto ed i fautori di questa seconda direttrice
c'è stata tutta una serie di contatti ed essi si sono impegnati ad
organizzare degli incontri con gli organi competenti della Regione
Savoie per farci capire fin dove c'è la disponibilità, dall'altra
parte, ad operare in questo senso. Sappiamo anche che almeno uno
dei fautori di questa direttrice ha chiesto un incontro al Ministro
per esporgli quest'altra direttrice.
Noi siamo in attesa degli sviluppi di tutto questo, ma abbiamo
mosso anche dei passi, tant'è che mi sono incontrato con
l'Amministrazione comunale di Chamonix per sentirne l'opinione ed
il prossimo 13 novembre il Presidente della Giunta ed il
sottoscritto si incontreranno con il Presidente del Conseil Général
de la Savoie, per sentirne le indicazioni e gli orientamenti. Al
convegno che faremo il 17-18 novembre sulla questione ferroviaria
ci sarà una relazione anche su questa direttrice.
Tutto questo per dire molto chiaramente che noi non siamo qui a
propugnare l'una o l'altra soluzione. Era stata tracciata una linea
precisa e coerente e noi abbiamo ritenuto di doverla seguire, senza
comunque escluderne delle altre, riservandoci però di valutare
attentamente ogni soluzione sulle scelte operative.
Vorrei tuttavia esprimere una mia preoccupazione, molto chiara e
semplice, ma anche molto importante: direttrice ferroviaria
internazionale del Gran San Bernardo e direttrice ferroviaria
internazionale del Monte Bianco, poi c'è anche qualche contorno
come il collegamento ferroviario di carattere turistico tra Morgex
e Bourg-Saint-Maurice, il collegamento ferroviario di carattere
turistico tra Ceresole Reale e la Valle di Rhêmes (traforo), il
collegamento tra la Val Ferret italiana e la Val Ferret svizzera
(traforo). Abbiamo un totale di cinque trafori: forse cominciano ad
essere un po' troppi.
Per tornare all'essenziale, la mia impressione conclusiva è che
ancora una volta, in un frangente storico importante, il ceto
politico dirigente valdostano non si presenti unito, ma diviso, su
una questione essenziale per la nostra regione.
Il rischio più grave, però, è che nel frattempo vadano avanti
altri progetti ed altre direttrici, che non sono né quella
ferroviaria del Gran San Bernardo, né quella ferroviaria del Monte
Bianco, ma quella che invece concretamente ed operativamente si
costruisce giorno per giorno, cioè quella autostradale.
L'autostrada, infatti, arriverà con quattro corsie sotto il tunnel
del Monte Bianco, che secondo le previsioni dovrebbe essere saturo
entro il 2010, così a quel punto la scelta sarà nelle cose, perché
allora saranno gli stessi abitanti di Courmayeur a venirci a
chiedere di raddoppiare il tunnel autostradale a fianco di quello
attuale.
Se non vogliamo che sia questa la direttrice effettiva che va
avanti, è bene che ci chiariamo le idee su tutta la questione.
Presidente
Ha chiesto la parola il Vicepresidente
Trione; ne ha facoltà.
Trione (DC)
Ringrazio l'Assessore Nicco, che come al
solito ha risposto in modo esauriente e puntuale alle
domande.
Vorrei subito chiarire che la sua preoccupazione è anche la mia.
Infatti nell'interrogazione le domande non sono state poste con
tono polemico, proprio perché anch'io, insieme agli altri
interroganti, ritengo che il problema della trasversale
Aosta-Martigny debba essere considerato ancora d'attualità e quindi
sicuramente importante.
La nostra preoccupazione - e su questo forse non ci troviamo
perfettamente allineati - deriva dal fatto che l'esito del
referendum svizzero, che è stato di conforto per l'Assessore Nicco,
non lo è stato altrettanto per noi. Mi spiego meglio.
La nostra considerazione non discende tanto dalla scelta degli
Svizzeri, ma dal fatto che altrove, e mi riferisco alla linea
Torino-Lione, stanno andando avanti altri progetti, per cui noi
temiamo che, trovandoci in mezzo, per diversi motivi facili da
intuire, possiamo essere esclusi da qualunque tipo di tunnel
ferroviario, sia da quello del Gran San Bernardo, al quale io mi
riferivo nell'interrogazione, sia da quello del Monte Bianco, che
naturalmente è alternativo al primo.
Vorrei poi proporre all'Assessore un suggerimento sul da farsi.
Poiché la nostra regione ha la Presidenza della Commissione
trasporti della Co.Tr.A.O., credo che anche attraverso questa
Commissione - io ho già fatto presente la circostanza in una delle
ultime riunioni della Co.Tr.A.O. - dovremmo poter arrivare alle
sedi opportune per convincere i titubanti che la trasversale
Aosta-Martigny sotto il Gran San Bernardo è di estremo interesse
non solo per noi Valdostani ma anche per gli altri.
Tornando per un attimo al referendum svizzero, un altro segnale
di preoccupazione ci deriva dal fatto che proprio i cantoni che a
nostro parere si sarebbero potuti esprimere in maniera leggermente
diversa - mi riferisco al Valais - hanno avuto un'altissima
percentuale di "sì", contrariamente a quanto è successo nelle aree
geografiche più vicine al Lotschberg o al Gottardo.
Questa è ovviamente una mia interpretazione, ma non vorrei che
ai Vallesani il traforo del Gran San Bernardo cominciasse ad
interessare un po' meno, facendo loro dire: "Se lo fate da un'altra
parte, forse è ancora meglio, purché ci sia un collegamento". Non
bisogna infatti dimenticare che, stando alle indicazioni che ci
sono state date, il collegamento ad alta velocità del Lotschberg
arriverebbe fino a Martigny, risolvendo così i problemi dei
Vallesani circa il passaggio di trasporti su gomma, che in questo
caso verrebbero effettuati su carri ferroviari.
Comunque, prendo atto dell'interesse con cui l'Assessore e la
Giunta seguono il problema e credo che tutta la serie di incontri
avuti a livello ministeriale qui in Italia, con le autorità
cantonali in Svizzera e con Chamonix, siano dei segnali
inequivocabili che dimostrano l'interesse della Giunta a
proseguire.
Ritengo però necessario fare qualche ulteriore sforzo per
convincere definitivamente gli altri a perseguire l'attuazione
della direttrice Aosta-Martigny non solo perché interessa noi, cosa
peraltro scontata, ma anche perché dovrebbe interessare le altre
regioni dell'arco alpino occidentale.
Presidente
Poiché sono assenti i consiglieri che hanno
sottoscritto l'interrogazione iscritta al punto 10, passiamo alla
trattazione del punto 11 all'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK