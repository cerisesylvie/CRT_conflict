Consiglio Regionale della Valle d'Aosta - Oggetto del Consiglio n. 585 del 13 maggio 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Farmacie
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 585 del 13 maggio 2021 - Resoconto
OGGETTO N. 585/XVI - Interrogazione: "Soluzione delle
problematiche relative al reperimento della cannabis ad uso
terapeutico nelle farmacie valdostane".
Bertin (Presidente)
- Punto n. 36. Risponde l'assessore
Barmasse.
Barmasse (UV) -
Le domande sono le seguenti: "a quanto
ammonti la richiesta di cannabis a uso terapeutico nell'ultimo
triennio", "se sia a conoscenza dei problemi nel reperire questa
tipologia di cura da parte di alcuni pazienti valdostani" e "quali
soluzioni siano state previste per risolvere questo tipo di
disservizio".
Con riferimento all'oggetto dell'interrogazione, sentita
l'Azienda USL della Valle d'Aosta, informo che l'uso medico della
cannabis, pur trovando spazio già in precedenti riferimenti
normativi, è stato disciplinato in modo dettagliato dal Decreto del
Ministero della Salute a firma del Ministro Lorenzin del 9 novembre
2015, pubblicato sulla Gazzetta ufficiale n. 279 del 30
novembre.
La Regione autonoma Valle d'Aosta invece ha disciplinato la
materia con la DGR n. 618 del 13 maggio 2016, recante indicazioni
all'Azienda USL della Valle d'Aosta relative alla rimborsabilità a
carico del servizio sanitario regionale delle preparazioni
magistrali a base di cannabis per uso medico, ai sensi del Decreto
del Ministro della salute del 9 novembre 2015.
L'Azienda USL ha recepito la suddetta DGR con deliberazione n.
678 del 28 giugno 2016 e ha assegnato unicamente alla struttura
semplice dipartimentale di terapia del dolore il compito della
prescrizione a carico del sistema sanitario regionale.
Dal primo gennaio 2017 sono stati presi in carico settantacinque
pazienti: nel tempo alcuni sono deceduti, altri hanno sospeso la
terapia per inefficacia o altro. Attualmente risultano in carico-
cioè si presentano mensilmente a rinnovare la prescrizione -
trentacinque pazienti provenienti in prevalenza ovviamente dal
capoluogo ma anche da altri paesi della Valle.
I problemi a seguire con regolarità la terapia per difficoltà di
approvvigionamento sono noti da sempre. All'inizio per scarsa
produzione in fase di coltivazione, poi per scarsa distribuzione da
parte dello stabilimento chimico farmaceutico militare di Firenze
che deve lavorare le inflorescenze.
In altre parole la produzione è molto inferiore alla
domanda.
A questo problema, seppur non secondario, si aggiunge che a
causa della bassa rimborsabilità del prodotto rispetto al lavoro
necessario prima di distribuirlo, il prodotto viene inviato grezzo
alle farmacie che devono poi provvedere a realizzare le bustine con
il dosaggio prescritto dal medico, solo un numero esiguo di
farmacie distribuisce la cannabis FM2, ad Aosta ad esempio c'è solo
la Comunale 4 mentre tra le farmacie private vi sono solo quelle di
Nus, Aymavilles e Verrès.
Purtroppo anche tra le disponibili si creano dei vuoti di
consegna causati dal mancato arrivo del prodotto grezzo e
soprattutto i nuovi pazienti devono prenotarsi prima di ottenere il
farmaco, in quanto ogni farmacia ordina secondo il proprio
fabbisogno storico e quindi non sempre c'è abbastanza cannabis per
tutti.
È noto che i pazienti accorrono contemporaneamente a farsi
prescrivere la cannabis FM2 appena vengono avvisati della
disponibilità.
Rispetto al quesito finale dell'interrogazione, mi sento di dire
che la responsabilità di quanto accade non è purtroppo una
questione risolvibile in Valle d'Aosta, ma deve essere affrontata a
livello centrale poiché è comune a tutte le regioni e di
conseguenza è difficile pensare di poter governare e risolvere in
loco la carenza di cannabis.
Il citato decreto ministeriale del 9 novembre 2015 prevede
inoltre che per assicurare la qualità del prodotto, la titolazione
del o dei principi attivi, deve essere effettuata per ciascuna
preparazione magistrale con metodologie sensibili e specifiche,
quali la cromatografia liquida o gassosa, accoppiate alla
spettrometria di massa, ovvero il metodo di estrazione deve essere
autorizzato ai sensi della normativa vigente.
In concreto, le farmacie devono fare analizzare i campioni da
laboratori accreditati con un onere non trascurabile, circa 40 euro
a campione.
Allo stesso modo anche l'entità del rimborso alle farmacie non è
definita localmente ma dal decreto del Ministero della salute del
22 settembre 2017, cioè aggiornamento della tariffa nazionale per
la vendita al pubblico dei medicinali.
Per riassumere, con due distinti decreti il Ministero fissa un
vincolo oneroso, cioè l'analisi sofisticata, e definisce regole di
tariffazione che non permettono di coprire i costi che ne
derivano.
Sul punto informo che già nel 2018 si paventava a livello
centrale un aggiornamento del richiamato decreto del 9 novembre
2015, a oggi tuttavia non è ancora avvenuto.
Da ultimo aggiungo che sono in corso valutazioni volte a
verificare i vantaggi che andrebbero a prodursi laddove vi fosse la
possibilità di erogare la cannabis FM2 sotto forma di olio anziché
di prodotto grezzo.
Tale modalità semplificherebbe gli adempimenti posti in capo
alle farmacie, garantendo una distribuzione più capillare.
Infine, sentita la SSD Terapia del dolore dell'Azienda USL,
informo che, in alternativa alla cannabis in modalità grezza, ogni
medico può prescrivere sul ricettario bianco, a totale carico del
paziente, i due farmaci olandesi Bedrocan e Bediol. Questi
corrispondono in termini di percentuale di THC e CBD, cioè i
principi attivi più noti della cannabis, rispettivamente al FM1 e
FM2.
Sono in corso valutazioni cliniche amministrative per meglio
comprendere i margini di rimborsabilità di questi preparati
d'importazione, laddove dovesse permanere a lungo termine la
carenza del prodotto italiano.
Presidente -
Per la replica, il consigliere Carrel.
Carrel (PA) -
Parliamo di un tema sicuramente molto
delicato, come abbiamo potuto anche leggere nelle ultime settimane
dalla cronaca giudiziaria, per esempio ha fatto scuola il caso
Walter De Benedetto, ma il problema è un problema che è anche
valdostano, vero che dipende da un Decreto ministeriale dello
Stato, il Decreto ministeriale Lorenzin, ma è altresì vero che
molte altre Regioni sono più avanti di noi sotto questo
aspetto.
Ho avuto modo di chiacchierare a lungo con dei tecnici di
Cannabiscienza che mi hanno fatto un attimo un quadro complessivo
di quella che è la situazione in Italia e ciò che l'Assessore ha
detto proprio in chiusura del suo intervento è ciò che altre
Regioni, quali ad esempio la Toscana e l'Emilia, che sono molto più
avanti, hanno già fatto, proprio perché da diversi anni vi è la
carenza di possibilità di reperire FM2, con una legge ad hoc hanno
di fatto consentito di rimborsare altre sostanze, quali appunto il
Bedrocan e il Bediol.
Questo sarebbe sicuramente un passo avanti che darebbe delle
risposte a queste trentacinque persone che devono fare uso di
cannabis perché in stati di salute che necessitano di questo
medicinale e quindi veramente, e lo dico senza nessun problema, mi
è stata sollevata questa problematica da una persona che è da tre
mesi che fa la ricetta, si presenta in farmacia, la ricetta scade,
deve ritornare in terapia del dolore, rifare la ricetta e sperare
di essere chiamata dalla farmacia perché il medicinale arriva.
Questo lo trovo veramente sbagliato e assolutamente bisogna
correre ai ripari in qualche modo perché questa persona ha bisogno
di questi medicinali, deve fornirseli in modo legale ma in altri
negozi pagando e ha una spesa mensile di 150-200 euro al mese. Sono
spese che veramente non posso ammettere che debbano essere in
carico alla famiglia o ai malati, perché quando si arriva a
prescrivere, lei lo saprà sicuramente meglio di me, certi
medicinali è necessario che il sistema sanitario se ne faccia
ampiamente carico.
Dico ciò e la incito - ma come ha detto lo stiamo già facendo
tramite la USL - a rivedere magari la delibera del 2016 oppure, se
necessario, anche - e mi do già disponibile - ad approfondire il
tema magari anche con una legge, perché non possiamo assolutamente
permetterci che dei malati, seppure siano solamente trentacinque,
ma sono trentacinque persone, non abbiano la possibilità di avere
l'accesso a questa importante cura.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK