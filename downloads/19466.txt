Consiglio Regionale della Valle d'Aosta - Oggetto del Consiglio n. 2624 del 9 maggio 2002 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
TRASPORTI E VIABILITÀ
Trasporti
Impianti a fune
Precedente
Successivo
Resoconto integrale del dibattito dell'aula
Oggetto del Consiglio n. 2624 del 9 maggio 2002 - Resoconto
OGGETTO N. 2624/XI Impegno alla Giunta regionale a predisporre
un'analisi del settore degli impianti a fune e a riferire le
risultanze al Consiglio Valle. (Reiezione di mozione)
Mozione Premesso che:
- i comprensori sciistici rivestono nella nostra regione un
importante ruolo nell'offerta turistica;
- le società esercenti gli impianti a fune in Valle d'Aosta sono
tutte partecipate in misura variabile dalla Regione Autonoma Valle
d'Aosta;
- i conti di esercizio di tali società sono spesso in pesante
deficit;
- l'Unione Europea ha recentemente ribadito che l'erogazione di
finanziamenti pubblici alle società esercenti impianti a fune è in
contrasto con le norme sulla concorrenza e ha concesso una deroga
con termine al dicembre 2006;
Ritenuto che:
- l'attuale sistema delle società degli impianti a fune operanti
in Valle d'Aosta non sia in linea con le previsioni comunitarie e
rischi un ulteriore indebolimento allo scadere della deroga del
2006;
- la presenza pubblica nel capitale sociale di tali società non
consente una gestione economica e di mercato delle stesse;
il Consiglio regionale
Impegna
la Giunta regionale a predisporre, e a riferire al Consiglio
entro 6 mesi, un'analisi del settore degli impianti a fune,
coinvolgendo gli stessi operatori, al fine di:
1) individuare un percorso mirante alla privatizzazione delle
società medesime;
2) verificare i riflessi economico-finanziari e funzionali e la
fattibilità di uno scorporo delle gestioni degli impianti dalla
proprietà degli stessi;
3) valutare la fattibilità e gli oneri economici-finanziari
relativamente alla ipotesi di acquisire alla mano pubblica la
proprietà degli impianti e demandare a società con capitale
interamente privato la sola gestione dei comprensori;
4) procedere all'individuazione dei criteri necessari a
distinguere le installazioni con capacità attrattiva extra-locale
da quelle con capacità attrattiva esclusivamente
infra-regionale.
F.to: Frassy - Tibaldi
Président
La parole au Conseiller Frassy.
Frassy (FI)
Penso che possiamo riprendere dal punto di
vista della sostanza delle proposte il dibattito sui contenuti di
quello che è lo sviluppo del turismo invernale nella nostra
regione, in particolare di quella che è la situazione di
prospettiva degli impianti di risalita che operano in questa
regione. Ci è stato detto prima da qualcuno che noi facciamo
critiche, ma che abbiamo difficoltà a concretizzare delle proposte,
penso che questa sia una prima proposta sulla quale ci si possa
confrontare e magari pervenire a conclusioni differenti, però
sicuramente questa mozione ha l'ambizione di uscire da quelli che
sono i ragionamenti dell'emergenza, da quelli che sono i
ragionamenti del ripianamento finanziario a piè di lista e di
iniziare un ragionamento che ci porti, in un termine che sarà non
breve, ad individuare un futuro sostenibile.
Perché parliamo di futuro sostenibile? Intanto siamo consapevoli
delle difficoltà attuali, ma ancora di più di quelle che saranno le
difficoltà future in questo comparto e con una dose di
soddisfazione e di compiacimento possiamo dire che se la
Commissione europea ha spostato al dicembre 2006 tutta la
problematica degli aiuti di Stato, dei finanziamenti pubblici agli
impianti di risalita, lo si deve anche al ruolo svolto dal nostro
Europarlamentare, Onorevole Podestà, e Vicepresidente del
Parlamento europeo, che insieme all'Onorevole Moscardini hanno
sostenuto e perorato la particolarità e le esigenze della
difficoltà di operare in montagna e per la montagna.
L'Europa però ha posto un termine e il termine è quello del
dicembre 2006, che oggi ci sembra molto lontano, ma noi sappiamo
come volino gli anni nel gestire l'amministrazione pubblica, tant'è
che in cinque anni l'area Cogne non è che abbia fatto molti passi
avanti nell'ambito dei progetti di riqualificazione.
Riteniamo allora che sia opportuno che questo Consiglio
regionale inizi a prendere coscienza e approfondisca questo
argomento quanto meno per due motivi sostanziali: il primo, forse
più di mera cassa, è quello forse marginale, ma non insignificante
da un punto di vista finanziario che vede comunque l'ente Regione
partecipe della maggior parte di queste società che gestiscono gli
impianti a fune e che vede questa Regione erogatrice di importanti
finanziamenti a queste aziende; l'altro aspetto più qualificante ed
importante è la consapevolezza che, in attesa di scoprire quale
sarà la terza stagione del turismo in Valle d'Aosta, conviene
investire il nostro futuro sulla stagione principe ossia il turismo
invernale per quello che è l'indotto e per quello che significa per
i conti pubblici della Regione una prospettiva che, come dicevamo
ieri, vedrà sempre minori trasferimenti in quanto minori saranno le
tasse che andremo per fortuna a pagare.
Siamo convinti che a fronte di questo scenario ci si debba
confrontare e riteniamo che questa sia la sede naturale per avviare
il confronto, anche perché a proposito di impianti e di comprensori
sciistici abbiamo avuto modo di leggere dichiarazioni rilasciate da
noi stessi, dall'Assessore, da altre forze politiche, perciò
riteniamo che ci siano sicuramente idee, ma che siano idee che, se
si fermano ad una dichiarazione a mezzo stampa, non approdano a
nulla, perciò formuliamo delle proposte che sono aperte al
contributo del dibattito che auspichiamo possa esserci su un
argomento che riteniamo importante. Il punto fermo di questo
percorso lo individuiamo nella privatizzazione non perché è un
concetto che va di moda, ma perché è un'esigenza che è imposta da
regole superiori che sono ormai le regole della concorrenza europea
e che sono comunque esigenze che nascono anche dalla necessità di
iniziare a quadrare certi conti pubblici, di conseguenza le ipotesi
di una privatizzazione potranno essere diverse perché il dibattito
a cui abbiamo assistito in Italia proprio sull'avvio delle
privatizzazioni - ormai siamo a dieci anni dall'avvio di quel
dibattito - ci ha fatto capire come ci possono essere tanti modi
per farle o per non farle.
Non riteniamo di avere delle soluzioni pronte per l'uso in
tasca, reputiamo di avere delle idee che possono e anzi devono
essere oggetto di verifica, di studi attenti e qualificati per i
riflessi economico-finanziari, ma direi anche e soprattutto sui
riflessi funzionali, sulla fattibilità di andare a gestire in una
maniera piuttosto che in un'altra gli impianti di risalita. Siamo
consapevoli che il problema degli impianti di risalita non finisce
nella problematica delle società che gestiscono i comprensori
perché condividiamo quanto è stato detto da più parti, che il
problema sta a monte o meglio sta a valle e sta proprio nella
capacità di recettività che ci deve essere a valle degli impianti
di risalita e della gestione degli impianti stessi.
Abbiamo dei modelli differenti rispetto al modello valdostano -
ammesso che possa essere considerato un modello, quanto meno dal
punto di vista funzionale - nel Piemonte, nell'Alto Adige, in
Svizzera, in Francia, dove abbiamo società che gestiscono tutto il
comparto dell'indotto e di conseguenza hanno l'interesse a fare
investimenti perché sono finalizzati a dare redditività economica
ai comprensori.
Voi pensate, per portare un dato concreto di riflessione, che un
comprensorio come quello di La Thuile, dove potenzialmente ci sono
12.000 sciatori che possono ogni giorno andare a sciare senza
creare situazioni di ingorgo, ha una potenzialità come posti letto
alberghieri sicuramente inferiore ai 2.000 posti letto; è evidente
che in un contesto di questo genere gli impianti non stanno in
piedi se non nel fine settimana quando c'è il turismo pendolare, ma
è altrettanto evidente che il turismo pendolare non può mantenere
dal punto di vista della redditività della gestione strutture che
devono stare aperte tutta la settimana perché vi ruotano attorno
situazioni di tipo occupazionale e sarebbe impensabile gestire gli
impianti di risalita con del personale che lavori e percepisca
retribuzione solo il fine settimana perché l'esigenza è quella di
un lavoro continuativo ai fini dei riflessi retributivi, pertanto
ci sono tutta una serie di problematiche che riteniamo sia giunto
il momento di portare all'attenzione di questo Consiglio dopo tutto
l'iter di commissione, di studio e di approfondimento. Voglio
ricordare come ci sia una legge forse non sufficientemente
considerata che appartiene alla scorsa legislatura, la legge n. 29
del 1° settembre 1997, legge che si occupa di norme in materia di
servizi di trasporto pubblico di linea, ma che all'articolo 38,
affrontando le tematiche della programmazione regionale, ipotizzava
la necessità di individuare un programma regionale per gli impianti
a fune che avrebbe dovuto essere approvato dal Consiglio regionale,
tale programma è però rimasto lettera morta su una legge regionale
n. 29/1997.
La problematica degli impianti a fune è stata poi stralciata dal
nuovo piano dei trasporti che è stato portato nell'aula nel corso
di legislatura e noi esprimemmo la preoccupazione all'epoca che
questo stralcio potesse diventare una dimenticanza.
Avvicinandoci ormai a fine legislatura, dobbiamo dire che questa
nostra preoccupazione quanto più sta diventando una realtà perché
se è vero che la Giunta nell'ottobre 2000, e quindi tre anni dopo
la legge che prevedeva l'esigenza del programma di sviluppo degli
impianti a fune, ha dato incarico a Finaosta per la predisposizione
della proposta di programma regionale, sono passati poi altri due
anni e non abbiamo più avuto notizia di cosa ne è stato di questo
incarico.
Tengo a dire che mai delibera di Giunta è stata da noi più
condivisa di questa di cui voglio leggere la parte centrale perché
significativa e in grado di trasmettere la preoccupazione della
Giunta, dell'Assessore sul problema:
"Si ritiene che tale
programma
…? - programma regionale
per gli impianti a fune previsto dalla legge n. 29/1997 -
"… debba essere quanto prima
predisposto per essere sottoposto agli organi competenti per
l'approvazione in quanto strumento indispensabile per poter
pianificare l'attività del settore?.
Noi sottoscriviamo in
pieno questa affermazione nei suoi elementi essenziali:
"quanto
prima?
,
"strumento indispensabile?
,
"pianificazione
del settore?
e aggiungiamo che abbiamo adesso un termine: il
termine del dicembre 2006.
Assessore, non so che ne sia stato di questo incarico che avete
conferito, però dubito che i colleghi consiglieri, anche quelli di
maggioranza, abbiano avuto modo di intervenire su queste tematiche,
perciò la mozione che presentiamo all'attenzione dell'aula vuole
riprendere e la legge n. 29/1997 e la delibera di Giunta
dell'ottobre 2000 e su questa scia dare un'accelerazione ad un
problema che mi sembra essere riconosciuto unanimemente importante,
sul quale ci sarà la necessità di fare una serie di lunghi e forse
anche dialettici confronti e verifiche sulle tante soluzioni
possibili. È evidente però che, se non si parte con l'impegno
politico di portare avanti il confronto su questa vicenda, corriamo
il rischio nel dicembre 2006 di trovarci fuori non solo dalla
normativa europea, ma fuori da ogni possibilità di intervenire a
sostegno delle esigenze attuali di queste aziende per poter gestire
l'aspetto principale del turismo regionale che è il turismo
invernale.
Président
La discussion est ouverte. Je n'ai pas
de conseillers inscrits à parler, la discussion générale est
close.
La parole à l'Assesseur au tourisme, aux sports, au commerce et
aux transports, Lavoyer.
Lavoyer (SA)
Partirò subito dalle conclusioni, nel senso
che se effettivamente la volontà del gruppo di Forza Italia è
quella di approfondire, presentando la mozione, l'argomento in
questione, dichiaro immediatamente la mia disponibilità a
relazionare anche prima dei sei mesi alla commissione competente lo
stato di avanzamento di questi studi nel settore. Parto da questa
premessa per dire che non possiamo peraltro assolutamente votare la
mozione sia per i contenuti della premessa, sia per la parte
impegnativa.
I contenuti della premessa sono non condivisibili oltre che
inesatti quando si dice che:
"l'Unione europea ha recentemente
ribadito che l'erogazione di finanziamenti pubblici alle società
esercenti impianti a fune è in contrasto con le norme sulla
concorrenza e ha concesso una deroga con termine al dicembre
2006?
, questo non è assolutamente vero e potrò produrre
relazioni e documentazioni della commissione e, quando si dice che:
"l'attuale sistema delle società degli impianti a fune operanti
in Valle d'Aosta non sia in linea con le previsioni comunitarie e
rischi un ulteriore indebolimento allo scadere della deroga del
2006?
, questo periodo delimitato dalla data del 2006 individua
un certo di percorso che, in un confronto ancora aperto con la
Commissione europea e che prevede atti legislativi da notificare
che abbiamo già in toto predisposto, prevede un regime per quanto
attiene il sistema degli aiuti per la quasi totalità degli impianti
di risalita della Valle diversi da queste procedure, quindi non
stanno in piedi le motivazioni in premessa.
Non sta neanche in piedi, oltre che essere in
contraddizione con quanto poi si chiede nell'impegno deliberativo,
il fatto di dire che:
"la presenza pubblica nel capitale sociale
di tali società non consente una gestione economica e di mercato
delle stesse?
; poi al punto 3 del deliberato si chiede di
"valutare la fattibilità e gli oneri economici-finanziari
relativamente all'ipotesi di acquisire alla mano pubblica la
proprietà degli impianti e demandare a società con capitale
interamente privato la sola gestione dei comprensori?,
quindi
socializzare le perdite e dare senza nessun rischio la gestione
degli impianti, ma non possiamo condividere quanto è detto
nell'impegnativa, anche perché fra l'altro non si dice niente di
nuovo e cioè si chiede di
"verificare i riflessi
economico-finanziari e funzionali e la fattibilità di uno scorporo
delle gestioni degli impianti dalla proprietà degli stessi?
,
questa è un'ipotesi già sostenuta ripetutamente dal sottoscritto, è
una delle ipotesi che scaturiscono da quell'esame che è stato
fatto, e poi arrivo all'esame della problematica, quindi non è che
si dica niente di nuovo: questa è una delle ipotesi che volevamo
verificare - per accertarsene basta riprendere le numerose
interviste che abbiamo rilasciato - quando quest'anno si è
verificata la situazione che abbiamo esaminato con la mozione
precedente.
Lo stesso dicasi per quanto richiesto al punto 4, Consigliere
Frassy, perché questo scorporo è già fatto, c'è il gruppo di lavoro
con il Prof. Baldi, Responsabile della Commissione europea,
responsabili degli impianti a fune. Abbiamo già predisposto un
testo di legge che prevede questo scorporo fra le stazioni che
possono considerarsi non concorrenziali con quelle che sono
concorrenziali, chiaramente è un provvedimento legislativo che va
notificato.
La mozione in conclusione impegna la Giunta regionale
"a
predisporre, e a riferire al Consiglio entro 6 mesi, un'analisi del
settore degli impianti a fune, coinvolgendo gli stessi
operatori?
; questa analisi del settore è già stata predisposta
quindi, come Giunta e come Assessorato, siamo pronti ad illustrare
alla commissione competente i risultati di questa analisi.
Faccio riferimento alla delibera che dava attuazione a quanto
previsto dalla legge n. 29; la delibera prevedeva tre tempistiche:
raccolta dei dati, elaborazione dei dati raccolti e indicazioni di
programma. Il primo e secondo punto, che è quanto auspicato dai
firmatari della mozione, ovvero di predisporre un'analisi del
settore degli impianti a fune, è già stato fatto; siamo pronti ad
illustrare questa analisi nella commissione competente.
Ha subito un rallentamento la fase della proposizione della
soluzione perché il tema è aperto, perché il dibattito è un
dibattito aperto che non riguarda solo la Valle d'Aosta, dove c'è
l'intervento autorevole degli Europarlamentari di Forza Italia, ma
c'è anche l'interesse sistematico dell'Europarlamentare Onorevole
Caveri. Questo è il motivo per cui, finché non sono definiti bene i
contorni di quale può essere il margine di operatività, partendo
dal presupposto che la quasi totalità delle stazioni sciistiche
della nostra Regione potranno essere scorporate da una logica di
pura concorrenza che sta alla base della normativa europea, si
potrà finalmente andare a definire con maggior precisione le
modalità di gestione, che tipo di struttura può essere costruita,
se tutta pubblica, se parte pubblica o parte privata. Voglio dare
atto quindi che all'interno di questa mozione c'è comunque
l'esigenza - e noi siamo disponibili ad andare incontro alle
richieste del Consigliere Frassy - di dare informazione al
Consiglio regionale su questa tematica, però ritengo anche che, nel
momento in cui il Consiglio regionale vuole essere parte attiva
nella programmazione di questo settore, la sede per aprire un
dibattito e un confronto serio sia quella delle commissioni
consiliari competenti.
Noi siamo pronti ad andare presso la commissione consiliare
competente ad illustrare tutta l'analisi e in quella sede
eventualmente costruire insieme il percorso delle soluzioni, anche
perché penso che questa sia una problematica dove ci sarà
all'interno della commissione l'esigenza di audire le parti
interessate e le categorie economiche. A fronte di un impegno
ufficiale di fronte al Consiglio regionale di essere pronti ad
andare nella commissione competente a riferire quanto è già stato
predisposto, quindi non abbiamo bisogno di sei mesi per
predisporre… abbiamo già predisposto
l'analisi, chiederei ai Consiglieri di Forza Italia di ritirare a
fronte di questo impegno la mozione.
Président
La parole au Conseiller Frassy.
Frassy (FI)
Noi dobbiamo ovviamente rispondere alla
richiesta di ritiro che ci perviene dall'Assessore. La risposta,
Assessore, non è facile, perché ci sfugge la sostanza della sua
richiesta.
Questa mozione - lo abbiamo detto all'inizio della nostra
illustrazione - è una prima proposta in materia perché
sull'argomento impianti a fune, al di là delle chiacchiere, al di
là delle interviste, non abbiamo avuto modo di apprezzare atti
concreti, tolti due atti che enunciavano dei principi che non hanno
poi avuto seguito: la legge regionale citata e la delibera di
Giunta dell'ottobre 2000. L'Assessore dice che c'è dell'altro
perché ci sarebbe un disegno di legge che è stato notificato alla
Commissione europea…
Lavoyer
(fuori microfono)
… da
notificare…
Frassy (FI)
… ah, da
notificare, ma è un disegno di legge che non ha ancora assunto la
veste del disegno di legge, se ho capito
bene…
(interruzione dell'Assessore Lavoyer, fuori
microfono)
… è un disegno di legge che la
Giunta ha approvato? Allora non è un disegno di legge dopodiché,
quando il disegno di legge lo vedremo, domani, vorrà dire che se
non altro avremo portato un'accelerazione nella materia, ma oggi
parlare di disegno di legge è parlare di un qualcosa che non
esiste, perciò noi apprezziamo le sue intenzioni, anzi ci auguriamo
di poterle aprire - visto che siamo in materia di sci - delle piste
preferenziali nell'ambito di quelle che sono le questioni che ha
affrontato in Giunta, però è evidente che ad oggi sulla materia
vige il silenzio più assoluto. Allora, dicevo, questa è una
proposta aperta: siamo disponibili a modificare le premesse, a
rimodulare la parte impegnativa, tenendo fermo un principio: che
bisogna comunque arrivare a verificare quella che è la situazione
in prospettiva di gestione degli impianti di risalita.
Lei mi dice che siete disponibili a venire a relazionare; è
vero, Assessore, che non c'è bisogno di una mozione che impegni la
Giunta o l'Assessore ad andare in commissione a relazionare, ma è
proprio perché non c'è bisogno di una mozione che ci domandiamo
perché, se ha dato l'incarico nell'ottobre del 2000, evidenziando
che doveva essere quanto prima predisposto, evidenziando che era
uno strumento indispensabile, che era strategico, che serviva a
pianificare, non ha sentito l'esigenza, al di là delle
dichiarazioni che abbondano sulla stampa locale, di andare in
commissione a comunicare la sua idea.
Devo dire, Assessore, senza voler fare le lodi dell'Assessore
Vicquéry con il quale il confronto spesso in aula è alquanto duro,
che l'Assessore Vicquéry fra i tanti componenti di questa Giunta è
quello che ha il pregio, forse nei momenti di difficoltà, di andare
in commissione, di proporre la sua idea e di sentire il parere
della commissione. È un metodo che noi gli riconosciamo come un
metodo corretto, quanto meno di
informare…, anche se poi le posizioni
restano il frutto di valutazioni politiche, ma lei non può dirci
che ha tutto pronto e addirittura dire che c'è il disegno di legge
quando il disegno di legge non c'è.
Il collega La Torre, che è Capogruppo del movimento a cui lei
appartiene, ha dichiarato di essere disponibile a fare gli
approfondimenti, ma al contempo di voler entrare nel concreto - mi
riferisco alla mozione 23 - superando questioni di principio
proprio perché il problema è sostanziale: il turismo, il commercio,
eccetera. Collega La Torre, mi aspettavo che dal vostro gruppo, nel
momento in cui si affrontava la materia per l'aspetto sostanziale,
ci fosse quanto meno un maggiore interesse.
È vero che siete rappresentati in questa materia dall'Assessore,
però devo dire che delusione sentir parlare di un disegno di legge
di cui non sono state neanche tracciate quelle che sono le linee
guida! Quali sono i principi che lei ha in questo disegno di legge
che dice che è pronto? Io la inviterei a fare una conferenza stampa
su questo disegno di legge, ma quanto prima, anzi io le dico che
noi facciamo la conferenza stampa sulla nostra proposta e poi la
invitiamo alla conferenza stampa a venire ad illustrare la sua
perché sappiamo che lei ha difficoltà forse di esternare in certe
sedi, quindi la invitiamo in una sede diversa, dove forse un
dibattito fra forze politiche serve a costruire un percorso che ci
porti da qualche parte.
Non so, Assessore e colleghi di questa maggioranza silenziosa,
ma nel senso negativo del termine - perché non si può sostenere che
il turismo è un elemento importante, sostenere che gli impianti di
risalita sono un momento importante e poi, su una questione dove
non ci sono pregiudiziali, dove non ci dovrebbero essere divisioni
politiche se non l'unicità dell'inten­to di dire:
"su questa
cosa mettiamoci la testa sopra, confron­tia­mo le nostre idee?
,
silenzio totale, assoluto, un assordante silen­zio -, non so se
sono gli effetti del fine legislatura che creano questo imbarazzo,
ma non è così perché ho visto che su altri provvedimenti vi siete
alzati in dieci dai banchi della maggioranza a ripetere l'uno le
cose dell'altro per far vedere che eravate presenti in aula.
Qui dove invece si può discutere in maniera aperta, dove non ci
sono ancora paletti messi, prendiamo atto che non si può discutere,
che l'Assessore ci farà la bontà di relazionare sullo stato di
avanzamento, il che ci lascia immaginare che l'incarico urgente
dell'ottobre del 2000 non sia stato ancora terminato in quanto
l'Assessore ha parlato di stato di avanzamento; apprendiamo, senza
che l'Assessore abbia avuto modo di esprimere quali siano le fonti,
che le misure della Commissione europea non hanno interferenze
rispetto alle questioni valdostane in quanto viviamo in
"
questa isola che non c'è?, dove le normative statali ci
passano e vanno oltre, dove le problematiche europee ci passano
sopra e vanno oltre, quindi prendiamo atto di questa visione
idilliaca che ha l'Assessore, ci sarebbe piaciuto poterla
trasmettere anche ai turisti.
Di conseguenza non ritireremo questa mozione, ribadiamo di
essere disposti a sospendere la discussione in aula, a confrontarci
come meglio ritenete per trovare un documento che delinei un
percorso di confronto, non abbiamo pregiudiziale alcuna perché sarà
dal confronto che andrà a svilupparsi il successivo dibattito sulle
strade che ogni forza politica vorrà intraprendere.
Se ciò non accade, lasciatemi dire, forse con un po' di
presunzione, che questo silenzio assordante forse è il frutto
dell'assenza di idee e di proposte concrete che la maggioranza ha
su questo argomento che per noi è, rimane e rimarrà uno degli
argomenti principali dell'economia di questa Regione.
Président
La parole à l'Assesseur au tourisme,
aux sports, au commerce et aux transports, Lavoyer.
Lavoyer (SA)
"Non vi è peggior sordo di chi non vuol
sentire?
. Questa mozione è superata dai
fatti…
(interruzione del Consigliere Frassy, fuori
microfono)
… non penso che l'Assessore Vicquéry
chieda di andare in commissione, l'Assessore Vicquéry va in
commissione quando viene convocato. L'Assessore Lavoyer è pronto ad
andare in commissione, questa mozione è superata dai fatti in
quanto impegna la Giunta regionale a predisporre l'analisi del
settore degli impianti a fune, ma è già predisposta, quindi non
abbiamo bisogno di aspettare sei mesi.
Ritengo che la sede opportuna per trattare ed approfondire
questo argomento sia la commissione competente, dopodiché potrà
essere trattato in Consiglio regionale.
Questa è la mia proposta e la mia disponibilità pensando che
l'iniziativa del gruppo di Forza Italia fosse quella di creare un
dibattito costruttivo sul problema, invece vedo che anche su temi
di così grande importanza il Consigliere Frassy più che altro cerca
di fare il pescatore, ma qua nessuno abbocca, non se n'è reso
conto, Consigliere? Le sto dicendo ufficialmente che la Giunta
regionale ha già predisposto tutto questo studio e, quando la
commissione competente vorrà essere informata su questo tema,
l'Assessore è pronto ad andare a riferire, qualora questa mozione
non venga ritirata, noi ci asterremo.
Per quanto attiene le posizioni della Commissione europea, le
leggo solo un passaggio di quanto dice questa commissione:
"L'Unione europea non ha mai detto che i finanziamenti pubblici
alle società esercenti impianti a fune siano in contrasto con le
norme sulla concorrenza, né ha concesso deroghe fino al 2006. Al
contrario la Commissione europea ha riconosciuto che gli aiuti di
Stato agli impianti a fune potrebbero svolgere un ruolo importante
per sostenere uno sviluppo economico equilibrato del territorio e
per le regioni di montagna. Gli aiuti di Stato in passato hanno
permesso lo sviluppo di una delle poche attività economiche locali
possibili in queste zone con conseguenze benefiche per
l'occupazione ed in ultima analisi per il radicamento della
popolazione e per la difesa del territorio. La commissione ha
peraltro riconosciuto che la fornitura di servizi per lo sport è
sempre più oggetto di concorrenza transfrontaliera ed
internazionale e che la maturità del settore rischia di portare ad
una gara al rialzo nella concessione di aiuti fra differenti zone
di comunità. Per questi motivi la commissione si è prefissata la
definizione di una politica in questo settore più chiara e più
uniforme?.
Questa è la motivazione, ma non ha detto mai che i finanziamenti
alle gestioni impianti a fune sono in contrasto con la normativa
europea. Sulla base di queste determinazioni abbiamo predisposto
una bozza di disegno di legge in accordo con le associazioni di
categoria che a breve sarà portata in Giunta e successivamente
notificata.
Président
Je soumets au vote la motion:
Conseillers présents: 26
Votants: 3
Pour: 3
Abstentions: 23 (Bionaz, Cerise, Charles Teresa, Cottino, Cuc,
Curtaz, Ferraris, Fiou, La Torre, Lavoyer, Louvin, Marguerettaz,
Martin, Nicco, Ottoz, Pastoret, Perron, Praduroux, Rini, Squarzino
Secondina, Vallet, Vicquéry, Viérin D.)
Le Conseil n'approuve pas.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK