Consiglio Regionale della Valle d'Aosta - Oggetto del Consiglio n. 2698 del 25 luglio 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
SPORT E TEMPO LIBERO
Infrastrutture ricreativo-sportive
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2698 del 25 luglio 2023 - Resoconto
OGGETTO N. 2698/XVI - Interpellanza: "Realizzazione di un
nuovo maneggio coperto nella città di Aosta".
Bertin (Presidente) -
Punto n. 53. Illustra
l'interpellanza il consigliere Baccega, ne ha facoltà.
Baccega (FI) -
Assessore, cercherò di essere breve perché
su questo tema ci siamo confrontati più volte: ne abbiamo parlato,
abbiamo approfondito e avevamo presentato un'interpellanza il 24
marzo del 2023, nella quale si chiedevano appunto intendimenti in
ordine alla realizzazione di un maneggio coperto. Tenuto conto che
il Sindaco Nuti, che ancora una volta viene richiamato in
quest'aula quest'oggi, aveva ampiamente dichiarato ai giornali:
"Abbiamo perso le risorse ma comunque il maneggio coperto si
farà". Ora, immagino che nei tavoli di concertazione nei quali vi
confrontate, ci sia un indirizzo in questo senso.
Poi avevamo ripreso le dichiarazioni sue rispetto al
riconoscimento dell'impianto di interesse regionale e abbiamo anche
preso atto dell'incendio che è divampato il 2 giugno scorso e che
ha distrutto le scuderie della struttura.
Considerato lo stato in cui si trova quell'area dove doveva
nascere la famosa "scuola polmone" da 1.300 posti per gli studenti
- è davvero devastante vedere come si trova quell'area - chiediamo
quali passi si sono effettuati rispetto al riconoscimento
dell'impianto di interesse regionale, se si ritiene opportuno,
quindi se c'è dal punto di vista politico la volontà, ai fini
turistici e ai fini sportivi, di realizzare il nuovo maneggio
coperto nella città di Aosta - probabilmente domani ci torneremo
quando parleremo dell'assestamento di bilancio - e per quale motivo
quest'intervento, richiesto da più tempo e da molti anni, non è
stato finanziato con i fondi del PNRR (Piano Nazionale di Ripresa e
Resilienza), tenuto conto che dapprima doveva spostarsi ed entrava
nella logica dell'accordo di programma che realizzava la "scuola
polmone" e, poi, è stata dismesso come accordo di programma - così
ha detto il Comune di Aosta -, ma in realtà il maneggio doveva
andare nell'area Favre, nella Cascina Favre che c'è al Quartiere
Dora, che immagino adesso sarà interessato da una nuova
riqualificazione.
Queste sono le richieste per le quali interpelliamo la Giunta
rispetto a quest'importante struttura sportiva e turistica.
Presidente -
Per il Governo, risponde l'assessore
Sapinet.
Sapinet (UV) -
Le risponderò per quanto di mia competenza
sul primo quesito; poi leggerò i contributi sul secondo e sul terzo
quesito.
Torniamo su quanto avevamo già discusso; in parte, le ripeterò
quanto già detto e poi un po' di novità in fondo.
L'11 gennaio del 2023 il Comune di Aosta ha presentato, con una
nota, alla struttura regionale competente la richiesta di
riconoscimento di interesse regionale dell'infrastruttura, ai sensi
della legge 16/2007.
Come previsto dalla deliberazione di Giunta 600/2022, le istanze
di riconoscimento presentate dagli Enti locali proprietari sono
sottoposte alla verifica di un'apposita Commissione che analizza
coerenza e adeguatezza in rapporto alla pianificazione regionale in
ambito turistico sportivo. Ci sono undici criteri che vengono
valutati e valorizzati dalla Commissione per definire la
possibilità o meno di procedere al riconoscimento richiesto. Nello
specifico, la Commissione ha proceduto alla valutazione
dell'istanza ed è emerso che, per quattro degli undici criteri, la
documentazione non fosse sufficiente. Quindi, a tale scopo, con la
nota dell'8 febbraio la struttura competente ha chiesto al Comune
di Aosta l'integrazione del caso; con nota del 3 aprile 2023, il
Comune di Aosta ha risposto di aver avviato l'iter necessario al
fine di poter produrre la documentazione integrativa richiesta,
coinvolgendo il professionista che aveva curato la redazione del
progetto di fattibilità e la delegazione regionale Valle d'Aosta
per la Federazione italiana degli sport equestri.
Sì ribadisce, pertanto, come già affermato in risposta ad
analoga interpellanza, che a livello procedurale, ricevuto quanto
richiesto, la Commissione verrà prontamente riconvocata per le
valutazioni conseguenti.
Sulla base appunto delle risultanze dell'istruttoria
complessiva, l'istanza potrà eventualmente essere accolta e oggetto
di riconoscimento di interesse regionale, con specifica
deliberazione della Giunta. L'infrastruttura quindi potrà
legittimamente accedere ai finanziamenti di detta legge e rimarrà
la proprietà e la competenza in capo al Comune di Aosta.
Sul secondo quesito ringrazio il collega Grosjacques e il
Dipartimento turismo, sport e commercio per le risposte e ne do
lettura: ai fini turistici, la pratica del turismo equestre viene
infatti ricercata di norma in contesti territoriali lontano dalle
città e nelle immediate adiacenze di percorsi praticabili posti al
di fuori del traffico veicolare. Il prodotto turistico equitazione
sul territorio del Comune di Aosta viene proposto da un maneggio
situato in frazione Arpuilles in località Plan d'Aville, a riprova
di quanto sopra esposto. Poi, le altre località che si sono
affacciate al mercato del turismo equestre hanno la connotazione di
luoghi ad attrattività turistica della media ed alta montagna:
basti pensare all'evento in questi giorni di Torgnon, la stessa
Vetan, dove si stanno sviluppando attività che vanno in questa
direzione. Poi alcuni maneggi posti nella vallata centrale, sempre
a margine dei centri abitati.
Invece ai fini sportivi, se si pensa al maneggio come sede di
svolgimento degli sport equestri praticati dai cittadini, se si
considera cioè la valenza di quest'infrastruttura principalmente in
funzione del fabbisogno di pratica sportiva da parte degli
appassionati valdostani, la valutazione si fa sicuramente diversa,
tenuto conto dell'assenza nel capoluogo regionale di una struttura
dedicata a questa pratica sportiva.
Sul terzo quesito, le leggo il contributo che abbiamo ricevuto
dal Comune di Aosta: in data 24 febbraio 2022, la Sottosegretaria
alla Presidenza del Consiglio, con delega per lo sport, ha adottato
il decreto di approvazione dell'avviso pubblico per l'acquisizione
di manifestazioni di interesse nell'ambito delle risorse stanziate
dal PNRR (Piano Nazionale di Ripresa e Resilienza) sulla parte
inclusione sociale, interventi di realizzazione nuovi impianti o
rigenerazione impianti esistenti e d'interesse delle Federazioni
sportive.
Gli enti interessati dovevano far pervenire la manifestazione
d'interesse entro il 22 aprile, allegando alla domanda l'atto di
interesse della Federazione interessata, con il cronoprogramma di
realizzazione degli obiettivi dell'intervento.
Il Comune di Aosta si è tempestivamente attivato al fine di
reperire il progetto di fattibilità per la realizzazione di un
nuovo maneggio nell'area sportiva di regione Tzamberlet e di
acquisire l'atto di interesse della Federazione italiana sport
equestri.
Non avendo ricevuto alcun riscontro in merito dalla Federazione,
l'Amministrazione comunale ha stabilito di procedere comunque,
precisando di essere in attesa di un riscontro da parte della
Federazione, che è stato sollecitato ma senza esito. Si presuppone
che la Federazione italiana sport equestri abbia sostenuto il
progetto di un altro ente e, dunque, la domanda presentata dal
Comune di Aosta non è stata accettata.
Come già detto nel punto 1-  questo glielo comunico io -,
come avvenuto in occasione di una precedente iniziativa, non
mancherà certo il supporto dell'Amministrazione regionale, anche in
merito al riconoscimento di interesse regionale, qualora
l'Amministrazione comunale, proprietaria e competente ad attivare
possibili procedure di partecipazione a bandi, avesse ulteriori
occasioni di finanziamento.
Certamente l'area in questione, come da lei ricordato, è
significativa per la città e per tutta la regione.
Presidente -
Per la replica, consigliere Baccega.
Baccega (FI) -
Assessore, io la ringrazio per la
risposta. Rispetto all'interesse regionale: è un percorso che avete
avviato e che vede ancora una volta il Comune di Aosta
inadempiente, perché non ha dato riscontro a quattro delle undici
schede proposte dalla Commissione. Quindi qui mi pare di capire che
a burocrazia si aggiunge burocrazia, la documentazione non è
sufficiente e, magari, sarebbe opportuno - visto che ho capito che
vi scrivete, non vi parlate ma vi scrivete - che scriviate
sollecitando questa documentazione in modo significativo.
Quello che mi dà delle perplessità è che si ritiene che, ai fini
turistici, il maneggio coperto possa essere allontanato dalla
città, ma deve stare soltanto in alcune zone individuate e mi
chiedo perché nel 2005, nell'accordo di programma che si era
definito, si era valutata con grande attenzione e con grande
consapevolezza, una soluzione diversa. Per la Giunta del Sindaco
Guido Grimod il maneggio coperto era una struttura essenziale e
fondamentale per la città e per effetto della realizzazione della
"Scuola polmone" veniva delocalizzato in altra zona, sempre
periferica della città, ma comunque nella città di Aosta.
Credo che su questo valuteremo quando arriverà la documentazione
completa - magari lei ci avvisa - rispetto alla Commissione, sulla
base dei documenti che il Comune di Aosta vi presenterà.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK