Consiglio Regionale della Valle d'Aosta - Oggetto del Consiglio n. 1090 del 25 marzo 2015 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
DIRITTO ALLO STUDIO
ISTRUZIONE PUBBLICA
Università
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1090 del 25 marzo 2015 - Resoconto
OGGETTO N. 1090/XIV - Interpellanza: "Ritardi nell'erogazione
delle borse di studio e dei contributi alloggio a favore di
studenti valdostani frequentanti scuole fuori Valle".
Presidente
- Per l'illustrazione, la parola al
Consigliere Guichardaz.
Guichardaz (PD-SIN.VDA)
- Grazie Presidente.
Non c'è molto da dire su questa interpellanza, se non spiegare
di cosa si occupa e molto brevemente raccontare quali sono le
motivazioni che l'hanno ispirata. Parliamo dei contributi che la
Regione eroga per aiutare gli studenti universitari che studiano
fuori Valle, contributi sotto forma di assegni di studio e
contributo alloggio. Ogni anno, sul sito della Regione, compaiono i
cosiddetti "bandi ISEE", i quali stabiliscono criteri di merito e
di reddito per l'accesso ai suddetti contributi. Ho parlato con
alcuni genitori di studenti che frequentano università fuori Valle
e sono venuto a sapere che, oltre a non essere ancora stato
pubblicato il bando per l'anno accademico 2014-2015, non sono stati
ancora erogati i contributi per l'anno accademico 2013-2014. Gli
uffici competenti, più volte interpellati dagli interessati, pare
rispondano che il problema sia dovuto al mancato stanziamento delle
risorse, che peraltro sarebbero già state impegnate. Vorrei
ricordare, Assessore, che i percettori di questi contributi sono
persone che hanno soglie di reddito piuttosto basse. Le famiglie
fanno conto su questi contributi, che possono arrivare anche ad
alcune migliaia di euro, famiglie che magari hanno fatto la scelta
di indirizzare i propri figli verso università fuori Valle e che,
nel decidere, mettono in conto questi aiuti economici, che
avrebbero tra l'altro dovuto essere corrisposti al massimo entro la
fine di gennaio (almeno così risulta dai documenti reperibili sul
sito delle Politiche educative, sempre che io li abbia interpretati
correttamente). Mi riferisco al documento di comunicazione di avvio
del procedimento, che prevede, come termine massimo per la
conclusione del procedimento, 90 giorni dal 31 ottobre del 2014;
quindi siamo abbondantemente fuori dai termini.
Le chiediamo quindi, Assessore, di dire una parola ultimativa su
questa vicenda, senza pretendere che lei ci dica chi è il
responsabile di questi ritardi. A noi interessa, in questa fase,
conoscere le motivazioni della ritardata erogazione dei contributi,
sperando che vengano erogati...diciamo "ritardata" per il
momento...e soprattutto che le famiglie ottengano ciò che spetta
loro e ciò che l'Amministrazione ha loro promesso e ha loro
garantito. Ciò deve avvenire, colleghi, anche per un doveroso
rispetto degli impegni presi con i cittadini, impegni che quando
concernono, al contrario, il cittadino, cioè quando presuppongono
un obbligo del cittadino verso l'Amministrazione, vengono pretesi
sempre con molta determinazione e con molto rigore. Colleghi, io
credo - e lo abbiamo ribadito più di una volta in questa sede - che
una pubblica amministrazione possa pretendere il rispetto delle
regole e degli impegni in capo ai cittadini solo se si impegna a
fare altrettanto con loro. Grazie.
Presidente
- Per la risposta, la parola all'Assessore
Rini.
Rini (UV)
- Grazie Presidente. Grazie collega Guichardaz,
perché ci permette di trattare in quest'aula un tema importante che
ci sta a cuore, delicato, e che oggettivamente ha avuto delle
criticità importanti, quelle che lei ha sollevato.
Venendo alle risposte puntuali, per quanto riguarda la prima
domanda:
"quali siano le motivazioni che giustificano il
ritardo"
, di cui noi prendiamo atto e ci assumiamo anche
ovviamente la responsabilità, pare giusto ricordare, come peraltro
ha fatto anche lei nella sua premessa, che tutte le somme
necessarie sono state impegnate con provvedimento dirigenziale n.
4980 in data 2 dicembre 2014, in quanto, come ha ricordato, la
competenza è relativa e grava proprio sul bilancio del 2014. In
seguito, una volta accertata (questa è la criticità) la
disponibilità di cassa, con provvedimenti dirigenziali sono stati
concessi, dapprima in data 3 febbraio 2015, i benefici agli
studenti iscritti all'anno accademico 2013-2014 al primo anno di
corso fuori Valle, e poi, in data 20 e 23 marzo, quindi qualche
giorno fa, a tutti gli altri studenti.
Venendo al quesito n. 2:
"quanti sono gli aventi diritto in
attesa di vedersi corrisposte le borse di studio e i contributi
alloggio"
, gli studenti aventi diritto in attesa di vedersi
corrisposti per breve tempo gli assegni di studio e i contributi
alloggio sono gli studenti universitari valdostani dell'anno
accademico 2013-2014 iscritti fuori Valle, come ricordava, ad anni
successivi al primo e, più precisamente, sono: 280 relativi
all'assegno di studio per una spesa di 500.775 euro e 210 relativi
al contributo alloggio per una spesa pari a 410.075 euro.
Terzo quesito:
"quando verrà pubblicato il bando per l'anno
2015"
; qui, in realtà, la questione è più delicata e
prettamente tecnica. Tenuto conto del nuovo ISEE in vigore dal 1°
gennaio 2015, l'ufficio competente ha richiesto a metà gennaio, per
il tramite del coordinamento regionale CAF, delle simulazioni
necessarie per definire le nuove soglie di accesso che, nel
passaggio dal vecchio al nuovo ISEE e quindi in seguito al
cambiamento delle relative regole (problematica, anche questa, che
ha investito diversi settori), continuino ad essere realistiche.
Dette simulazioni non possono per motivi tecnici essere effettuate
direttamente dagli uffici, ma esclusivamente dai CAF. Questi
ultimi, peraltro, considerate le svariate criticità emerse che ben
conosciamo nella fase di applicazione del nuovo ISEE, criticità
tuttora in buona parte esistenti, quindi non ancora superate, non
sono ancora stati in grado di dare un immediato riscontro a ciò;
non solo, ma come comunicato dagli stessi CAF nella riunione del
gruppo ISEE interassessorile di lavoro peraltro appositamente
convocato ieri pomeriggio, al quale è presente anche un Consigliere
che rappresenta le forze di minoranza, tali simulazioni non sono
ancora possibili con l'auspicato grado di precisione. A titolo
meramente esemplificativo, per dare un ulteriore elemento, anche il
Ministero competente, già più volte sollecitato, non ha ancora
fornito chiarimenti puntuali e precisi in ordine alla natura del
rimborso e quindi all'inserimento o meno di alcune provvidenze
nello stesso calcolo ISEE. Per quanto sopra, si procederà entro
breve...ma auspicherei dire brevissimo tempo, all'approvazione del
bando di concorso per l'anno accademico 2014-2015, il cui atto
amministrativo è comunque già definito, mantenendo la soglia
massima di ISEE previsto dal precedente anno accademico ed elevando
ad almeno 4 il numero delle fasce. Questa era una richiesta che era
stata portata all'attenzione l'anno scorso alla V Commissione, e
noi crediamo che sia importante venire incontro a questa richiesta
che era stata avanzata anche proprio dai rappresentanti degli
studenti.
Alla quarta domanda ho risposto rispondendo al suo primo
quesito.
Io concordo assolutamente con lei e ci facciamo carico della
responsabilità di questo ritardo, concordiamo che non si possono
pretendere degli impegni se poi non si è puntuali nel rispettarli.
Noi vigileremo affinché con sollecitudine vengano portati avanti
tutti gli adempimenti per rispondere a questa richiesta, perché
siamo profondamente convinti dell'importanza del diritto allo
studio e della parità di accesso al diritto allo studio, e quindi,
riconoscendo questo ritardo, garantiamo la massima attenzione che
vogliamo porre a questo delicato
dossier
.
Presidente -
Per la replica, la parola al Consigliere
Guichardaz.
Guichardaz (PD-SIN.VDA)
- Grazie Assessore.
L'importante è che l'azione ispettiva in questo Consiglio
regionale fatta dall'opposizione sortisca dei risultati e mi pare
che in questo caso...non so se era già in agenda o ha sollecitato
un'accelerazione, comunque il problema in qualche maniera mi
risulta...poi magari le chiedo se mi dà copia della sua
risposta...sia stato risolto in questi giorni. Spero quindi che per
le famiglie che attendono con ansia questi contributi, questi aiuti
(perché di fatto sono degli aiuti, in alcuni casi sono aiuti di
sussistenza per certe famiglie), le prossime erogazioni avvengano
con una maggior puntualità, diciamo con maggior impegno, anche
perché - lo ha ribadito lei e lo ribadisco anch'io - credo che il
rapporto fiduciario tra pubblica amministrazione e cittadini non
possa essere sempre in una direzione, cioè deve essere biunivoco.
Noi possiamo pretendere che i cittadini rispettino le regole e
paghino le tasse, ma i cittadini devono poter avere, dall'altra
parte, una pubblica amministrazione che onori gli impegni e che
comunque corrisponda loro ciò che è loro dovuto. Tra l'altro,
l'obiettivo di questa interpellanza era proprio anche quello di
mettere l'attenzione sulla questione degli studenti che studiano
fuori Valle; la scelta del percorso di studio, in alcuni casi,
diciamo che è viziata proprio dalla disponibilità economica o
dall'indisponibilità economica. Ne abbiamo parlato l'altra volta,
in un'altra interpellanza: spesso le famiglie scelgono magari
insieme ai loro ragazzi di frequentare dei corsi presenti nella
nostra Università, ma noi abbiamo l'obbligo, come Amministrazione,
di far sì che le persone possano comunque scegliere dove andare a
studiare, e questi contributi sono contributi che permettono alle
persone di ampliare la propria gamma di scelta, come anche di dar
corso magari alle proprie predisposizioni e alle proprie
aspettative.
Sulla questione dell'ISEE le chiedo poi magari se mi tiene
informato, perché siamo molto interessati. Accolgo anche lì con
favore l'ampliamento delle fasce di reddito per la valutazione dei
contributi e per le valutazioni di merito, perché anche questa è
stata...diciamo una piccola battaglia che l'opposizione ha portato
avanti in commissione e...insomma, sono contento che tutto sommato
le parole non si perdano sempre poi in aria, ma si possano
conseguire dei risultati. Grazie.
Presidente -
Punto 12 dell'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK