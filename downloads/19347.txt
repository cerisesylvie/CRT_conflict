Consiglio Regionale della Valle d'Aosta - Oggetto del Consiglio n. 2507 del 7 marzo 2002 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
TRASPORTI E VIABILITÀ
Viabilità
Autostrade e trafori alpini
Precedente
Successivo
Resoconto integrale del dibattito dell'aula
Oggetto del Consiglio n. 2507 del 7 marzo 2002 - Resoconto
OGGETTO N. 2507/XI Riapertura al traffico del Traforo del
Monte Bianco. (Approvazione di risoluzione)
Risoluzione Il Consiglio della Valle
d’Aosta
Sentite le comunicazioni del Presidente della Regione sull'esito
della riunione della Commissione intergovernativa di controllo del
traforo del Monte Bianco (Parigi, 5 marzo 2002):
I. Esprime piena soddisfazione per la imminente riapertura del
traforo del Monte Bianco al traffico leggero e la fine di un troppo
lungo periodo di isolamento verso l'Europa.
II. Richiamate le proprie precedenti risoluzioni in merito al
traforo del Monte Bianco ed al transito del traffico
commerciale;
in particolare, la risoluzione in data 15 novembre 2001, con cui
si impegnava il Presidente della Regione a farsi interprete presso
il Governo italiano, le istanze europee e la Commissione
intergovernativa di controllo del traforo del Monte Bianco affinché
la riapertura ai mezzi pesanti del traforo del Monte Bianco:
- avvenisse sulla base di quei parametri di sicurezza e di
protezione dell'ambiente delineati dal gruppo di lavoro
italo-francese incaricato dalla Commissione intergovernativa di
elaborare il dispositivo di regolazione tecnica del traffico;
- comportasse, in ogni caso, una riduzione del numero dei mezzi
pesanti rispetto alla situazione antecedente il 24 marzo 1999;
nonché la risoluzione in data 23 gennaio 2002, con la quale il
Consiglio, ad unanimità di voti, ha respinto l'articolo quattro del
Regolamento di circolazione nel tunnel del Monte Bianco approvato
il 3 gennaio 2002 dalla Commissione intergovernativa;
viste le posizioni assunte in merito dai Consigli comunali di
Morgex (4 febbraio 2002) e di Courmayeur (7 febbraio 2002) e dal
Consiglio permanente degli Enti locali (5 marzo 2002);
preso atto che le iniziative fin qui assunte per sostenere le
posizioni espresse dal Consiglio della Valle non hanno avuto esito
positivo;
manifesta la sua ferma protesta per l'atteggiamento dei governi
italiano e francese;
reclama il diritto della Regione autonoma Valle d'Aosta e delle
altre comunità territoriali interessate ad essere coinvolte con
pari dignità in una decisione di tale importanza per il proprio
futuro;
ribadisce quale condizione fondamentale per la riapertura del
traforo del Monte Bianco al traffico commerciale una significativa
riduzione, almeno il 50 percento, del numero dei mezzi pesanti
rispetto alla situazione antecedente il 24 marzo 1999;
chiede che vi sia una moratoria al passaggio dei mezzi pesanti
fin quando non sia stata definita una condivisa
regolamentazione;
impegna il Governo della Regione e la Presidenza del Consiglio a
promuovere in tempi brevi un incontro tra i rappresentanti delle
istituzioni, in primo luogo della Valle d'Aosta e della
Haute-Savoie, al fine di elaborare e sostenere congiuntamente una
posizione unitaria sulla riapertura del traforo al traffico
commerciale;
impegna altresì il Governo della Regione ed invita i
rappresentanti della Valle d'Aosta al Parlamento italiano ed a
quello europeo a proseguire nell'azione per l'inserimento della
Valle d'Aosta nella rete ferroviaria europea, anche quale concreta
alternativa per il trasporto merci attraverso le Alpi.
F.to: Nicco - Cottino - Fiou - La Torre - Martin - Borre - Rini
- Cerise - Cuc - Ottoz - Aloisi - Praduroux - Bionaz - Perron -
Marguerettaz - Comé - Viérin M. - Piccolo - Lanièce - Charles
Teresa
Président
La parole au Conseiller Nicco.
Nicco (GV-DS-PSE)
Una breve illustrazione, perché il
contenuto della risoluzione mi pare quanto mai esplicito.
La risoluzione è costituita da due parti distinte. Nella prima,
si esplicita quella soddisfazione per la riapertura del Traforo del
Monte Bianco che nel dibattito di ieri, sulle comunicazioni del
Presidente Viérin, è stata concordemente espressa da tutti i
gruppi. Soddisfazione per la fine di un troppo lungo periodo di
"enclavement", soddisfazione per il ristabilirsi di quelle
consolidate relazioni fra i due versanti del Monte Bianco, che nel
traforo hanno trovato lo strumento di realizzazione, e
soddisfazione per tutto ciò che la riapertura significa per
l’economia della Valle d’Aosta e,
segnatamente, per gli operatori turistici di Courmayeur e
dell’alta Valle.
La seconda parte affronta la "vexata quaestio" del traffico
commerciale, l’affronta con una premessa che è il
richiamo alle ultime due risoluzioni del Consiglio, del 15 novembre
2001 e 23 gennaio 2002; risoluzioni con le quali, sulla base di
quei parametri di sicurezza e di protezione
dell’ambiente, più volte richiamati in
quest’aula - e non solo - dal Presidente Viérin,
abbiamo chiesto che la riapertura del traforo al traffico
commerciale comportasse la riduzione del numero dei mezzi pesanti
rispetto alla situazione precedente il 24 marzo 1999 e,
conseguentemente, abbiamo respinto l’articolo 4 del
regolamento di circolazione, approvato dalla Commissione
intergovernativa.
La risoluzione si articola sostanzialmente in cinque punti, che
sono strettamente connessi e consequenziali. Intanto, una ferma
protesta per il mancato recepimento da parte dei governi delle
istanze espresse da questo Consiglio, e la rivendicazione del
diritto nostro, della Valle d’Aosta intanto, ma poi
di tutte quante le comunità territoriali interessate, ad essere
pienamente coinvolte e con pari dignità in una decisione così
importante per il futuro nostro e, in genere,
dell’arco alpino. Secondo punto, la riaffermazione
della necessità di una significativa riduzione, almeno il 50
percento, così come è stato da più parti indicato in questo
Consiglio nel dibattito di ieri?
(interruzione del Vicepresidente Lattanzi, fuori
microfono)
? anche dai colleghi di "Forza Italia", ed è importante che ci
sia su punti così fondamentali una unità di intenti, dicevo, una
significativa riduzione del numero dei mezzi pesanti rispetto alla
situazione precedente la tragedia del 24 marzo 1999. In terzo
luogo, la conseguente richiesta di una moratoria al passaggio dei
mezzi pesanti fino a quando non sia stata definita una condivisa
regolamentazione, e ciò per non trovarci di fronte ad un fatto
compiuto e difficilmente reversibile; in quarto luogo,
l’impegno a promuovere una riunione congiunta, un
incontro di tutte le comunità territoriali interessate alla
questione, in modo da poter definire congiuntamente una posizione
comune e stabilire anche le azioni conseguenti per sostenere questa
azione.
Infine, l’impegno a proseguire
nell’azione per l’inserimento della
Valle d’Aosta nella rete ferroviaria europea,
elemento che può rappresentare anche un concreto contributo per
quella politica di trasferimento di quote significative di traffico
commerciale dalla gomma ad altri vettori e, per quanto ci riguarda,
alla ferrovia. Impegno che, ovviamente, va anche al di là di ciò,
perché includere la Valle d’Aosta nella rete
ferroviaria europea ha il significato più generale per la nostra
regione di un ulteriore e pieno inserimento della regione stessa
nel cuore dell’Europa.
Président
La parole au Conseiller Curtaz.
Curtaz (PVA-cU)
Noi voteremo a favore di questa
risoluzione.
Non è la risoluzione che avremmo scritto, perché avremmo
probabilmente utilizzato dei riferimenti, un linguaggio e anche
alcune proposte diverse, ma è una risoluzione che votiamo con
convinzione, perché non possiamo non vedere in questa mozione
alcuni punti significativi, alcune novità rilevanti.
Mi riferisco, in primo luogo, alla richiesta di moratoria,
un’idea che immodestamente avevamo già rappresentato
da qualche mese e che ci sembra, come ha sottolineato il relatore,
una strada necessaria oggi per impedire di trovarci di fronte al
fatto compiuto; abbiamo tutti la percezione chiara che se i TIR
riprendono a passare, sarà più difficile ostacolarne o limitarne il
transito. In secondo luogo, apprezzo enormemente
un’altra proposta, che anche noi, avevamo già
avanzato da lungo tempo, ed è quella di un tavolo delle comunità
locali, che sono state via via scavalcate da autorità centrali, in
modo che ci sia una posizione comune e condivisa della
cittadinanza, dei consigli comunali, degli enti regionali, contro
il ritorno indiscriminato dei TIR.
Voglio cogliere un terzo segnale positivo, anche se non è la
nostra proposta: probabilmente per la prima volta in
quest’aula, sicuramente per la prima volta in un
documento, viene fatta una quantificazione, una cifra per la
limitazione del transito: si parla di riduzione di almeno il 50
percento. Dicevo, non è la nostra proposta perché noi, fin
dall’inizio, abbiamo auspicato una limitazione non
solo di numero, ma anche di tonnellaggio, in modo che
automaticamente si evidenziasse una selezione del traffico pesante.
È comunque significativo che oggi venga messa una cifra, perché
tutti dobbiamo avere la coscienza - e io dico anche
l’onestà intellettuale - di riconoscere come questa
sia una battaglia difficile, e quindi il raggiungimento di un
obiettivo, anche fosse quello configurato nella risoluzione,
sarebbe comunque un obiettivo di valore.
Stavo pensando, perché voglio dosare le parole, che c'è un certo
rammarico da parte mia, perché alcune cose che oggi vedo scritte e
leggo sulla risoluzione avrei avuto il piacere di leggerle in altre
risoluzioni. Mi ricordo che nel passato si era tentato di proporre
degli emendamenti, cercando di introdurre questi concetti. Sono
concetti fuori tempo massimo? Credo di no, non ancora, speriamo! Io
credo che siano in "zona Cesarini".
Non è la risoluzione, ovviamente, che farà in sé cambiare
opinione ai governi, non credo che il Consiglio regionale abbia
tutto questo potere; ma è sicuramente un passo significativo. Credo
che da oggi ci debba essere da parte delle forze politiche, degli
amministratori, una mobilitazione forte. Ci vorrà fantasia, ognuno
secondo le sue preferenze, le sue inclinazioni, il suo modo di
agire e di essere, ma bisogna che venga fatta un'azione adeguata,
un'azione incisiva, perché se ci sarà un'azione forte anche nella
nostra regione - mentre non ho motivo di dubitare in un'azione
fortissima da parte dei cittadini e delle autorità della Valle de
l’Arve - credo che questa battaglia non sia ancora
persa.
Président
La parole au Conseiller Cuc.
Cuc (UV)
Mi sento di dover fare alcune considerazioni ed
esprimere, da parte mia, la soddisfazione, come già abbiamo fatto
ieri, per l’apertura finalmente del traforo.
Ho votato insieme alla maggioranza, e a volte insieme anche ad
altre forze politiche, precedenti risoluzioni che davano delle
indicazioni abbastanza precise, ma credo che oggi siamo ad un punto
chiave della nostra discussione, in quanto il traforo riapre, però
non siamo convinti e non siamo assolutamente soddisfatti delle
risposte che ci sono state date per quello che riguarda la
regolamentazione tecnica del traffico pesante, perché il
regolamento di circolazione è un’altra cosa;
l'abbiamo già analizzato ieri.
Il Consigliere Nicco ha spiegato tutti i punti della
risoluzione, io mi fermerei su due o tre cose: innanzitutto, sulla
regolamentazione, perché la decisione presa in questo momento,
dell’alternanza, un’ora da una parte
e un’ora dall’altra, non mi convince
affatto. Ho l’impressione che questa
regolamentazione, in questo periodo, aggraverà sicuramente la
situazione sia a Courmayeur sia dall’altra parte del
traforo, per tutta una serie di ragioni che potete immaginare,
comunque lo vedremo, si verificherà. Dicevo che il nodo è appunto
questo, la regolamentazione dei TIR.
Sono contento e soddisfatto che nella risoluzione sia anche
riportata la protesta da parte nostra, per
l’atteggiamento dei Governi italiano e francese, per
due ragioni: la prima, per una mancanza di rispetto nei confronti
delle Istituzioni Valdostane, a partire dal Consiglio regionale che
rappresentiamo, i Comuni, il Consiglio permanente degli enti
locali, e anche dello stesso Presidente che ha partecipato
attivamente a tutte le riunioni del caso, quindi, in primo luogo,
per questa mancanza di rispetto nei nostri confronti, in barba alla
democrazia, in barba al federalismo e ai principi di sussidiarietà.
Una seconda ragione è che questi due ministri ci hanno
fondamentalmente preso in giro, hanno preso in giro tutti: quante
date di apertura ci hanno proposto? Questo anche ci ha abbastanza
infastidito!
Abbiamo assistito, stamattina, a un piano dei lavori
dell’Assessore Vallet che, bene o male, tutti
abbiamo condiviso; il nostro piccolo ministro, per delle cose molto
più importanti, perché riguardano l’intera Valle
d’Aosta, ha trovato consensi; un ministro del
Governo italiano su una data di apertura non è riuscito a darci
delle certezze! È chiaro che la problematica era diversa.
Sono anche soddisfatto che nella risoluzione sia indicata la
cifra di almeno il 50 percento di riduzione del traffico pesante,
ed è un obiettivo al quale personalmente spero si arrivi, perché
qui dobbiamo fronteggiare due filosofie: la filosofia mera del
profitto, perché non voglio dimenticare che pochi mesi prima del
1999, chi gestiva il tunnel aveva dichiarato 40 miliardi di utile,
in quanto è evidente che più TIR faccio transitare, più incasso.
Allora, se questi signori, oggi come oggi, hanno fatto 600 miliardi
di investimento e hanno fatto un piano di rientro di dieci anni,
che lo facciano pure magari di quindici: questo nel rispetto delle
popolazioni che vivono in questa Valle, per noi stessi e anche un
po' per il Monte Bianco, anche perché proposte in merito al sistema
di circolazione ne abbiamo fatte, ad esempio abbiamo parlato di
differenziazione dei pedaggi con passaggi notturni, ma non ci
ascoltano.
Ritengo importante anche l’ultima parte della
risoluzione, che ci sia questa volontà di mettere sul tavolo della
trattativa tutti quanti.
Credo che se a queste conclusioni non si arriverà, la mia
posizione personale, ma credo quella di un po' tutti, la mia
coscienza mi fa dire che se domani mattina ripasseranno di nuovo
quattro o cinquemila TIR sotto il Tunnel del Monte Bianco,
onestamente non so se rimarrò ancora seduto in
quest’aula, forse mi muoverò, manifesterò anch'io;
magari non mi mischierò in mezzo ai cartelli di qualcuno che sta
qui vicino, ma qualche azione un po' forte mi sento in dovere di
farla, così come penso e spero che qualcun altro ne abbia la
volontà e la determinazione!
Président
La parole au Vice-président Lattanzi.
Lattanzi (FI)
Vorremmo capire il senso di questa
risoluzione, quindi chiediamo dei chiarimenti. Perché, se il senso
della risoluzione è quello di fissare tutta una serie di
sentimenti, che anche nel dibattito di ieri abbiamo recepito e che
questa risoluzione in gran parte recepisce, come: la soddisfazione
per la riapertura, la riconferma delle posizioni di questo
Consiglio rispetto ad una regolamentazione che non ci piace, il
fatto di essere vicini alle risoluzioni dei Consigli comunali di
Morgex, Courmayeur e degli enti locali, il rivendicare il diritto
della Regione Valle d’Aosta e delle altre comunità
ad essere coinvolte, il ribadire la condizione fondamentale per la
riapertura del tunnel nel senso di una riduzione non più
significativa, ma a questo punto quantificata, del 50 percento,
come pure il ridefinire che non si può riaprire il tunnel al
traffico pesante finché non si sia definita questa
regolamentazione, l’auspicio di una maggiore
collaborazione fra la Valle d’Aosta e la Haute
Savoie e impegnare la Regione - e il Parlamento, di conseguenza -
se questo è il senso della risoluzione, noi su questi aspetti siamo
assolutamente concordi.
Non vorremmo però che questa risoluzione nascondesse anche
un'operazione politica, che riteniamo demagogica, nel ribadire:
"Ni droite, ni gauche; ni France, ni Italie"
perché se
questo è l’obiettivo di tale risoluzione, noi non la
voteremo, anzi saremo assolutamente contrari!
Non ci risulta che il Governo italiano si sia mai rifiutato di
essere disponibile per le istituzioni valdostane, perlomeno il
Ministro Lunardi, quando gli è stato chiesto un incontro, ha
aderito, e gli impegni sono stati presi. Sappiamo perfettamente,
anche se facciamo finta di non saperlo, quali sono le motivazioni
che hanno indotto il ministro italiano a non rispettare le date che
anche lui aveva sottoscritto; ma non ritorniamo sul senso delle
responsabilità, collega Cuc, altrimenti riapriamo un dibattito che
pensavamo già chiuso con l’apertura del tunnel
perlomeno.
Credo che questa risoluzione abbia un merito, quello per il 99
percento di ribadire un sentimento che noi proviamo, quindi ci
rendiamo disponibili a sottoscriverla. Chiediamo di emendare la
parte che condanna i due governi, perché non riteniamo giusto che,
domani, il Ministro Lunardi - che sarà nostro ospite a Courmayeur -
venga a sapere che il Consiglio regionale della Valle
d’Aosta lo condanna per non essere stato
disponibile, per non essere stato sensibile alle istanze
valdostane, perché così non ci risulta essere; semmai, se
c’è stato qualcuno che non era sensibile, quello è
in altri siti.
Ribadendo la nostra disponibilità a votare questa risoluzione,
chiediamo la disponibilità da parte dei proponenti a stralciare la
posizione del
"manifesta la sua ferma protesta".
Possiamo modificarla, possiamo chiedere la sospensione del
Consiglio o utilizzare forme diverse, perché siamo
d’accordo sul fatto che la Regione Valle
d’Aosta reclami il diritto, così come tutte le
comunità valdostane, ad essere coinvolta con pari dignità in una
decisione di tale importanza per il suo futuro, ma non lo siamo se
oggi si vuole andare a fare il peso delle condanne.
Dopo che alla nostra richiesta di condannare la Francia vi siete
tirati indietro per non creare problemi di conflitti istituzionali,
dopo che ieri abbiamo avuto un lungo dibattito dove tutti avete
espresso la disponibilità, l’auspicio che non si
faccia un "muro contro muro" fra istituzioni, trovarsi oggi con una
risoluzione che dice al Ministro Lunardi:
"Noi ti
condanniamo"
, allora vi diciamo: decidetevi, perché se siamo
qui per esternare i sentimenti di tutti i Valdostani, noi ci
stiamo, se invece è solo di una parte, noi non ci stiamo!
Président
Je n’ai plus de conseillers
inscrits à parler, par conséquent la discussion est close. Je
soumets au vote la résolution?
(interruzione del Vicepresidente Lattanzi, fuori
microfono)
? je n’ai pas eu de requêtes
d’intervention en réponse à votre requête, je le
regrette, personne n'a répondu à votre appel.
(proteste vivaci da parte dei Consiglieri di Forza
Italia)
J’annule la votation en cours? voilà, votation
annulée.
La parole au Conseiller Nicco.
Nicco (GV-DS-PSE)
La risposta è molto semplice. Non
abbiamo visto nessun atto concreto del Governo italiano a sostegno
delle indicazioni che questo Consiglio ha dato, quindi la nostra
posizione di critica non può che rimanere.
In situazioni precedenti, su questioni delicate e difficili come
quella dell'intesa, questo Consiglio, compresa la nostra forza
politica, ha assunto pubblicamente posizioni di critica rispetto al
Governo nazionale di centro sinistra.
Chiedo ai colleghi di Forza Italia di assumere oggi una
posizione analoga.
Président
La parole au Conseiller Marguerettaz.
Marguerettaz (SA)
Davvero non capisco questi
irrigidimenti di tipo politico di fronte alla possibilità che ci
viene data, per la prima volta su tutta la "vicenda tunnel", di
avere l'unanimità di questo Consiglio. Non da questi banchi, da
altri banchi - forse mi sembra proprio di quelli di fronte a me -
ieri è stata auspicata, a mio avviso con forte ragione, la
necessità di arrivare ad una posizione comune, unanime, forte di
questo Consiglio regionale.
Ora, sarebbe facile per la "Stella Alpina", anche in base alle
dichiarazioni politiche fatte ieri, portare acqua al proprio
mulino, ma non lo faccio.
Io mi rivolgo, in maniera formale, agli amici della Sinistra o
agli amici della Destra, mi rivolgo cioè a coloro che stanno
ponendo il problema, perché noi non lo poniamo: se
l’obiettivo dell'unanimità lo possiamo facilmente
raggiungere nel momento in cui gli uni o gli altri, o entrambi,
fanno un passo indietro, credo che questa possibilità meriterebbe
una riflessione che propongo di fare in separata sede.
Président
Est-ce qu’il y a requête de
suspension?
Marguerettaz (SA)
Bien sûr.
Président
Cinq minutes de suspension.
Si dà atto che la seduta è sospesa dalle ore 13,14 alle ore
13,31.
Président
La séance reprend.
La parole au Conseiller Nicco.
Nicco (GV-DS-PSE)
Nell’incontro che è
stato fatto fra i rappresentanti di tutte le forze politiche è
stato trovato un accordo su una differente formulazione, che è la
seguente.
Viene cancellato il capoverso che recita:
"manifesta la sua
ferma protesta per l’atteggiamento dei governi
italiano e francese;"
e viene così modificato il capoverso
precedente:
"Preso atto che le iniziative fin qui assunte per
sostenere le posizioni espresse dal Consiglio della Valle non hanno
ancora avuto alcun riscontro né da parte del Governo italiano, né
da parte del Governo francese;".
Président
Je soumets au vote la résolution dans le texte
qui découle de l’amendement illustré par le
Conseiller Nicco:
Risoluzione Il Consiglio della Valle
d’Aosta
I. Sentite le comunicazioni del Presidente della Regione
sull'esito della riunione della Commissione intergovernativa di
controllo del traforo del Monte Bianco (Parigi, 5 marzo 2002):
Esprime
piena soddisfazione per la imminente riapertura del traforo del
Monte Bianco al traffico leggero e la fine di un troppo lungo
periodo di isolamento verso l'Europa.
II. Richiamate le proprie precedenti risoluzioni in merito al
traforo del Monte Bianco ed al transito del traffico
commerciale;
In particolare, la risoluzione in data 15 novembre 2001, con cui
si impegnava il Presidente della Regione a farsi interprete presso
il Governo italiano, le istanze europee e la Commissione
intergovernativa di controllo del traforo del Monte Bianco affinché
la riapertura ai mezzi pesanti del traforo del Monte Bianco:
- avvenisse sulla base di quei parametri di sicurezza e di
protezione dell'ambiente delineati dal gruppo di lavoro
italo-francese incaricato dalla Commissione intergovernativa di
elaborare il dispositivo di regolazione tecnica del traffico;
- comportasse, in ogni caso, una riduzione del numero dei mezzi
pesanti rispetto alla situazione antecedente il 24 marzo 1999;
Nonché la risoluzione in data 23 gennaio 2002, con la quale il
Consiglio, ad unanimità di voti, ha respinto l'articolo quattro del
Regolamento di circolazione nel tunnel del Monte Bianco approvato
il 3 gennaio 2002 dalla Commissione intergovernativa;
Viste le posizioni assunte in merito dai Consigli comunali di
Morgex (4 febbraio 2002) e di Courmayeur (7 febbraio 2002) e dal
Consiglio permanente degli Enti locali (5 marzo 2002);
Preso atto che le iniziative fin qui assunte per sostenere le
posizioni espresse dal Consiglio della Valle non hanno ancora avuto
alcun riscontro né da parte del Governo italiano, né da parte del
Governo francese;
Reclama
il diritto della Regione autonoma Valle d'Aosta e delle altre
comunità territoriali interessate ad essere coinvolte con pari
dignità in una decisione di tale importanza per il proprio
futuro;
Ribadisce
quale condizione fondamentale per la riapertura del traforo del
Monte Bianco al traffico commerciale una significativa riduzione,
almeno il 50 percento, del numero dei mezzi pesanti rispetto alla
situazione antecedente il 24 marzo 1999;
Chiede
che vi sia una moratoria al passaggio dei mezzi pesanti fin
quando non sia stata definita una condivisa regolamentazione;
Impegna
il Governo della Regione e la Presidenza del Consiglio a
promuovere in tempi brevi un incontro tra i rappresentanti delle
istituzioni, in primo luogo della Valle d'Aosta e della
Haute-Savoie, al fine di elaborare e sostenere congiuntamente una
posizione unitaria sulla riapertura del traforo al traffico
commerciale;
Impegna
altresì il Governo della Regione ed invita i rappresentanti
della Valle d'Aosta al Parlamento italiano ed a quello europeo a
proseguire nell'azione per l'inserimento della Valle d'Aosta nella
rete ferroviaria europea, anche quale concreta alternativa per il
trasporto merci attraverso le Alpi.
Conseillers présents et votants: 29
Pour: 29
Le Conseil approuve à l’unanimité.
Sur cela nous terminons les travaux de la journée.
La séance est levée.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK