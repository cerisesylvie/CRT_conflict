Consiglio Regionale della Valle d'Aosta - Oggetto del Consiglio n. 3428 del 27 gennaio 1988 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 3428 del 27 gennaio 1988 - Resoconto
OGGETTO N. 3428/VIII - PROBLEMI DELLA SCUOLA MATERNA DI
COURMAYEUR RISPETTO ALLA SITUAZIONE DELLE ALTRE SCUOLE MATERNE.
(Interpellanza).
PRESIDENTE
: Do lettura dell'interpellanza presentata dai
Consiglieri Cout e Mafrica:
INTERPELLANZA
RICORDATA la discussione avvenuta a più riprese in Consiglio
regionale rispetto ai problemi della Scuola materna di Courmayeur e
più in generale rispetto alla situazione delle scuole materne
regionali e private della Valle d'Aosta;
TENUTA PRESENTE la risposta ad una precedente interrogazione (in
data 26 novembre 1987) concernente le iscrizioni e le frequenze
nella scuola materna;
i sottoscritti Consiglieri regionali del Gruppo del
P.C.I.
INTERPELLANO
l'Assessore alla Pubblica Istruzione per sapere:
1) le ragioni per cui gli uffici dell'Assessorato hanno
richiesto i dati concernenti le presenze effettive degli alunni
della scuola materna regionale di Courmayeur;
2) perchè non si è proceduto ad analogo censimento in tutte le
scuole materne della Regione, comprese le scuole private, come
suggerito dal Consiglio regionale;
3) come mai nella sua risposta del 26.11.1987 l'Assessore
afferma "Quanto al numero dei bambini di fatto presenti, gli uffici
non dispongono di dati al riguardo, in quanto ininfluenti agli
effetti amministrativi" mentre per la scuola materna di Courmayeur
il computo delle presenze effettive ha indotto alla mancata
istituzione di una terza sezione, quale sarebbe risultata dal
numero di iscrizioni;
4) in base a quali criteri a Courmayeur, con 29 iscrizioni al
25.1.1987 e 42 conferme al 7.7.1987, si sono istituite solo due
sezioni, mentre sia a Gressan Chevrot che a Roisan con 16
preiscrizioni e 20 conferme si sono aperte due sezioni (quando le
disposizioni impongono le due sezioni nel caso si superino i 20
iscritti e le tre sezioni qualora si superino i 40 iscritti).
PRESIDENTE
: Ha chiesto di parlare il Consigliere Cout, ne
ha facoltà.
COUT - (P.C.I.):
Con questa interpellanza non vogliamo
risollevare certamente la questione della scuola materna di
Courmayeur, di cui molto si è discusso e che è una questione sulla
quale bisognerà vedere come andrà a finire, anche per altri aspetti
che non ci aspettavamo e che pensavamo si potessero risolvere in
altro modo, con altri provvedimenti all'interno della scuola. Non
ci stupiamo più di niente e come tutti aspettiamo di vedere come la
cosa andrà a finire.
Questa interpellanza vuole porre invece la questione più in
generale, così come avevamo discusso anche in Consiglio, per ciò
che riguarda la situazione delle scuole materne regionali in Valle
d'Aosta e di quelle private. Abbiamo anche inoltrato delle
interrogazioni con risposta scritta e ne inoltreremo delle altre,
perché vogliamo conoscere esattamente come stanno le cose in questa
materia, per valutare se non sia il caso di avanzare delle proposte
di eventuali modifiche per alcune questioni che riguardano il
funzionamento delle scuole materne regionali e di quelle private.
Quindi, questa è una prima interpellanza per chiedere che ci siano
chiarite almeno alcune cose.
Dico questo perchè in Consiglio regionale, quando si discuteva
della questione più specifica della scuola materna di Courmayeur,
da parte dell'Assessore ci era stato detto che ad esempio a
Courmayeur non era stata istituita la terza sezione, perché non si
era raggiunto il numero di iscrizioni previste; successivamente ci
erano stati forniti altri motivi, e cioè che quattro degli iscritti
non erano residenti, e poi abbiamo capito che forse la questione
era perchè quelli che frequentavano non raggiungevano un numero
sufficiente. Almeno questa impressione l'abbiamo avuta da quello
che è successo in seguito, altrimenti non ci spieghiamo il motivo
per cui proprio a Courmayeur, dove c'era un numero di richieste di
iscrizione necessarie per fare la terza sezione, tale sezione non
sia stata istituita.
Non abbiamo capito, e lo chiediamo con l'interpellanza, le
ragioni per cui gli uffici dell'Assessorato hanno richiesto i dati
concernenti le presenze effettive degli alunni della scuola materna
regionale di Courmayeur e perché non si è proceduto in modo analogo
nelle altre scuole regionali della Valle d'Aosta, quando in
Consiglio questa esigenza era stata fatta presente e ci pareva che
anche da parte dell'Assessore e di altri Consiglieri la cosa fosse
reputata non solo interessante ma necessaria.
Chiederò dei dati che per il momento mi sono stati negati, da
cui si possa vedere in base alle presenze effettive se Courmayeur è
l'unico caso in Valle d'Aosta in cui questo anno o negli anni
precedenti, dopo aver iscritto un certo numero di bambini alle
altre scuole, il numero di presenze ha sempre coperto il numero
delle iscrizioni o se con le presenze che effettivamente ci sono
state, e ci sono comunque quest'anno in altre realtà della Valle,
non si raggiunge il numero di iscrizioni per cui il numero di
sezioni che sono state messe in piedi non corrisponde a quello che
poteva essere messo in piedi, così come è successo a
Courmayeur.
Mi pongo il problema se per località come Valtournenche o
Cervinia si sia raggiunto già il numero di bambini per avere un
numero di sezioni così com'è stato individuato.
C'è un'altra questione che non abbiamo capito: a Courmayeur
c'erano 29 preiscrizioni, c'erano 42 conferme, quindi 42
iscrizioni, e non sono state messe in piedi 3 sezioni, così come
previsto dalla legge; a Roisan e a Gressan Chevrot c'erano 16
preiscrizioni, così com'è stato risposto ad una interrogazione con
risposta scritta, e ci sono state venti conferme. La legge
regionale dice che viene istituita una seconda sezione quando si
superano i venti iscritti. In questo caso non si superavano, eppure
sono state istituite due sezioni; a Courmayeur, dove si superavano
abbondantemente i venti isoritti, è stata negata una sezione in
più: quindi, due atteggiamenti profondamente diversi.
A questo punto ci chiediamo quali sono gli effettivi criteri che
vengono usati per la istituzione delle sezioni, per la verifica
delle presenze, visto che vengono fatte solo nelle sezioni della
scuola materna di un comune della Regione e non nelle altre, e come
vuole procedere l'Assessore.
Aggiungeremmo anche alcune altre cose: questi criteri che
vengono usati nelle scuole materne regionali non sono assolutamente
tenuti presenti nelle scuole private ed anche su quello abbiamo
cominciato a preparare un'interrogazione con risposta scritta,
perché vogliamo riuscire a capire. Abbiamo chiesto già con
un'interrogazione quali sono i controlli effettuati nelle scuole
private: ci è stato risposto che le scuole private non sono
sottoposte ai controlli delle altre scuole materne, perché non
rientrano nelle leggi, e che gli unici controlli sono quelli
previsti per ciò che riguarda i finanziamenti ed i fondi che
vengono erogati in base alle convenzioni. Le convenzioni non
prevedono controlli, quindi a questo punto le scuole materne
private non sono controllabili dalla Regione.
Anche su questo già a suo tempo avevamo fatto presente che,
almeno per le iscrizioni, bisognerebbe che, come per le scuole
materne regionali, i genitori facessero almeno richiesta o
risultasse da qualche parte quante sono le richieste dei bambini di
iscrizione alle scuole private. Secondo il nostro parere vengono
usati dei comportamenti molto diversi in un caso o nell'altro, fra
le scuole materne regionali e quelle private, e criteri diversi
anche fra una località e l'altra della Regione, a meno che non ci
siano fornite spiegazioni che ci chiariscano la situazione.
Su questo aspettiamo delle risposte; abbiamo già anticipato che
presenteremo altre interrogazioni e interpellanze proprio per
approfondire la questione. Ci sembra che non sia giusto che per
quanto riguarda i controlli e le verifiche le maestre di scuola
materna regionale rischino di essere perseguite penalmente, mentre
nelle scuole private, con i finanziamenti della Regione, non ci
siano controlli e possano fare tutto quello che vogliono.
PRESIDENTE
: Ha chiesto di parlare l'Assessore alla
Pubblica Istruzione Faval, ne ha facoltà.
FAVAL - (U.V.):
Al fine di evitare qualsiasi polemica su
questo argomento e con lo scopo precipuo di essere più chiaro
possibile, darò lettura delle risposte che sono state predisposte
dagli uffici della Sovraintendenza alle domande
dell'interpellanza.
La prima domanda è: le ragioni per cui gli uffici
dell'Assessorato hanno richiesto i dati concernenti le presenze
effettive degli alunni della scuola materna regionale di
Courmayeur.
"I dati sulle presenze della scuola materna regionale di
Courmayeur sono stati assunti e decorrono dalla data di inizio
dell'attività scolastica, al fine di documentazione, come proposto
nella riunione che l'Assessore ebbe con i sindacati in occasione
della discussione sull'organico di diritto".
La seconda domanda è: "perchè non si è proceduto ad analogo
censimento in tutte le scuole materne della Regione, comprese le
scuole private, come suggerito dal Consiglio regionale.
"Per le altre scuole materne gli uffici della Sovraintendenza
non avevano segnalato possibili anomalie nelle iscrizioni".
La terza domanda è: come mai nella sua risposta del 26.11.1987
l'Assessore afferma "quanto al numero dei bambini di fatto
presenti, gli uffici non dispongono di dati al riguardo, in quanto
ininfluenti agli effetti amministrativi" mentre per la scuola
materna di Courmayeur il computo delle presenze effettive ha
indotto alla mancata istituzione di una terza sezione, quale
sarebbe risultata dal numero di iscrizioni.
"Si ribadisce che agli effetti amministrativi i dati delle
frequenze sono di norma irrilevanti e la loro acquisizione non
rientra nei normali compiti dell'Ufficio scolastico. È da chiarire
altresì che il mantenimento di due sezioni a Courmayeur non è
dipeso dal numero delle effettive frequenze, bensì dalla posizione
irregolare di taluni iscritti, doppia iscrizione, trasferimenti ad
altra scuola anteriori all'inizio dell'attività scolastica,
trasferimenti di residenza non ancora definiti e non accompagnati
da effettiva domiciliazione nel Comune, per cui la cifra reale
degli iscritti effettivi non supera le 40 unità".
La quarta domanda è: in base a quali criteri a Courmayeur, con
29 iscrizioni al 25.1.1987 e 42 conferme al 7.7.1987, si sono
istituite solo due sezioni, mentre sia a Gressan Chevrot che a
Roisan con 16 preiscrizioni e 20 conferme si sono aperte due
sezioni (quando le disposizioni impongono le due sezioni nel caso
si superino i 20 isoritti e le tre sezioni qualora si superino i 40
isoritti).
"I dati sulle iscrizioni nelle scuole materne regionali di
Roisan e di Gressan Chevrot citati dall'interpellanza si
riferiscono al 7.7.1987. In data 11 agosto 1987 la competente
direzione didattica informò l'Ufficio scolastico di aver ricevuto
altre due iscrizioni per ciascuna delle due sedi, conseguenti ad
effettivi trasferimenti da altre scuole della Regione".
PRESIDENTE
: Ha chiesto di parlare il Consigliere Cout, ne
ha facoltà.
COUT - (P.C.I.):
Quando avevo preparato questa
interpellanza, l'avevo preparata in modo diverso; ho dovuto
dividerla e fare un'interrogazione con risposta scritta ed una
interpellanza, perchè queste domande chiedevano piuttosto notizie
sulle intenzioni che non sui dati. Adesso mi sono reso conto che la
risposta dell'Assessore verte più che sui motivi o sulle intenzioni
su dati che conoscevamo già, mentre le intenzioni non ci sono state
chiarite.
A nostro avviso, in tutta questa questione ci sono motivazioni
diverse, forse più politiche, e quindi debbo dire che la risposta
su alcune questioni non c'è stata; fra l'altro denota che ci sono
in un caso o nell'altro delle evidenti discriminazioni. Riteniamo
che la cosa non sia affatto chiarita: in un caso ci si è
comportati, da parte dell'Assessorato, in un modo; in un altro caso
ci si è comportati in modo completamente diverso, con una diversità
tale che non è giustificabile.
Ci sono in Valle d'Aosta dei pulcini bianchi e dei pulcini neri:
in un modo vengono visti i bianchi e in modo diverso vengono visti
i neri. Questo ci spiace molto.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK