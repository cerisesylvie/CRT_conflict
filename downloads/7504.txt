Consiglio Regionale della Valle d'Aosta - Oggetto del Consiglio n. 2027 del 28 maggio 1986 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2027 del 28 maggio 1986 - Resoconto
OGGETTO N. 2027/VIII - NECESSITÀ DI ORGANIZZAZIONE
LEGISLATIVA DELLA MATERIA CONCERNENTE I CONSUMI ENERGETICI.-
(Interpellanza).
PRESIDENTE
: Do lettura dell'interpellanza presentata dal
Consigliere Viberti.
INTERPELLANZA
Visto
il dibattito tenutosi a più riprese in
sede di adunanza consiliare in merito all'applicazione della legge
29 maggio 1982, n. 308;
Considerato
che recentemente l'Assessore
competente ha dichiarato che avrebbe sottoposto un disegno di legge
relativo alla normativa di cui sopra all'esame delle competenti
Commissioni consiliari;
Constatato
che a tutt'oggi non vi è traccia del
disegno di legge regionale in questione,
si interpella
la Giunta regionale per conoscere i suoi intendimenti nel
merito dell'organizzazione legislativa concernente i consumi
energetici ed in modo particolare in riferimento alla citata legge
nazionale.
PRESIDENTE:
Ha chiesto di illustrare l'interpellanza il
Consigliere Viberti, ne ha facoltà.
VIBERTI - (N.S.):
L'ultima volta che in questo Consiglio
abbiamo parlato della legge 308 del 29.5.1982 avevo creduto che
finalmente ci trovassimo di fronte ad una iniziativa della Giunta
regionale per arrivare all'applicazione nella nostra Regione del
contenuto di questa legge che si occupa dell'energia, invece
contrariamente a quanto mi era stato assicurato, il disegno di
legge che sembrava essere pronto non da poco tempo ma addirittura
già da due anni, non è arrivato agli uffici della Presidenza del
Consiglio.
Con questa interpellanza non ho inteso fare nient'altro che
conoscere gli intendimenti, quelli reali e non quelli che sono
stati enunciati nel corso delle precedenti discussioni, perchè
altre sono le intenzioni se quelle enunciate non hanno poi avuto il
loro logico seguito, per cui, se non si vuole dare applicazione a
questa legge ci venga spiegato una volta per tutte per quale
motivo, ne prenderemo atto e smetteremo di continuare ad
infastidire con la richiesta di spiegazioni che ci vengono fornite
ma che non corrispondono a quella che dovrebbe essere la
realtà.
PRESIDENTE
: Ha chiesto di parlare l'Assessore
all'Industria, Commercio, Artigianato e Trasporti Lanivi, ne ha
facoltà.
LANIVI - (A.D.P.):
Nella riunione della Giunta dell'11
aprile è stata depositata con presa d'atto 2741 una proposta di
disegno di legge concernente l'applicazione della 308.
Dato che si è ritenuto opportuno approfondire alcuni aspetti di
questa proposta di disegno di legge, gli uffici stanno completando
la revisione del testo, che sarà approfondito in alcuni aspetti e
che potrà essere trasmesso al Consiglio regionale entro la prima
quindicina di giugno.
Comunque il testo che ha depositato la Giunta è visibile e potrò
darne una copia al Consigliere Viberti.
PRESIDENTE:
Ha chiesto di parlare il Consigliere Viberti,
ne ha facoltà.
VIBERTI - (N.S.):
Ringrazio perchè finalmente vedrò cosa
è stato prodotto in questo lavoro pluriennale e sono curioso anche
di sapere quali siano gli approfondimenti. Se la legge avesse già
avuto una applicazione sarebbe comprensibile magari, a contatto con
la realtà della nostra Regione, procedere a degli aggiustamenti, ma
se la Giunta licenzia un disegno di legge non capisco perchè siano
necessari ulteriori approfondimenti sempre a livello di Giunta. È
evidente che o questo disegno di legge presentava ancora dei
problemi dal punto di vista della maggioranza, allora è
incomprensibile l'approvazione da parte della Giunta, oppure
meritava un approfondimento. Ma allora in questi due anni cosa si è
fatto?
Questo disegno di legge fantasma finalmente arriverà nelle
nostre mani; ben venga e se potremo daremo anche un contributo in
questo senso, però non ho capito dalle parole dell'Assessore Lanivi
per che motivo ci sia stata questa restituzione agli uffici.
Capisco che ci siano delle motivazioni di convenienza, non vorrei
essere frainteso, per un buon svolgimento della vita all'interno
dell'Assessorato forse l'Assessore Lanivi ha preferito non spiegare
per che motivo ancora questo disegno di legge è fermo, comunque
farò una valutazione insieme alla Commissione dei Gruppi consiliari
di questo disegno di legge e nella Commissione, quando verrà
trasmesso al Consiglio, porteremo il nostro contributo. Speriamo
che prima della pausa estiva si possa arrivare alla discussione in
aula e a licenziare il disegno di legge anche perchè non sono poche
le cifre che mette a disposizione e apre delle prospettive in campo
energetico che, a seguito anche dei recenti accadimenti, possono
essere di conforto per la nostra Regione e possono riservare
dell'utilità anche per il resto del nostro paese.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK