Consiglio Regionale della Valle d'Aosta - Oggetto del Consiglio n. 1292 del 23 febbraio 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ISTRUZIONE PUBBLICA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1292 del 23 febbraio 2022 - Resoconto
OGGETTO N. 1292/XVI - Interrogazione: "Risultati delle
verifiche periodiche necessarie al proseguimento della
sperimentazione dell'anticipo scolastico anche per l'anno
2022/2023".
Marguerettaz (Président) -
Point n° 11 à l'ordre du jour.
La parole à l'assesseur Caveri.
Caveri (AV-VdA Unie) -
Ringrazio i colleghi di
quest'interrogazione. Il tavolo di confronto si è insediato il 25
ottobre 2021 e in questa occasione sono stati definiti gli
strumenti di monitoraggio, la modalità di restituzione e gli esiti
e si è deciso nello specifico di dividere il monitoraggio in due
momenti: tra dicembre e gennaio 2022 un'indagine conoscitiva e una
prima analisi delle aspettative verso la sperimentazione; verso la
fine dell'anno scolastico, quindi nel giugno 2022, una raccolta di
dati qualitativi e quantitativi alla luce dell'effettiva esperienza
di inserimento degli alunni.
Si è anche deciso di costituire un sottogruppo di lavoro per
effettuare una prima stesura di monitoraggio sotto forma di
questionario da condividere con il gruppo; il sottogruppo è
composto da Cristina Arfuso, dirigente tecnica dell'area infanzia e
primaria come coordinatrice del tavolo, Antonella Migliore,
coordinatrice pedagogica dei servizi socio-educativi per la prima
infanzia, Elena Cattellino, professore ordinario del Dipartimento
di scienze umane e sociali dell'Università della Valle d'Aosta,
Sonia D'Auria, dirigente dell'Istituzione scolastica Maria Ida
Viglino di Villeneuve coinvolta nella sperimentazione.
Il sottogruppo si è riunito il 29 ottobre dello scorso anno e ha
proceduto alla definizione di cinque questionari da destinare ai
differenti attori coinvolti nella sperimentazione: insegnanti di
scuola dell'infanzia, famiglie, dirigenti scolastici, Sindaci,
educatori dei servizi alla prima infanzia e si è deciso di
estendere la compilazione dei suddetti questionari anche agli
educatori dei servizi della prima infanzia, quindi quelli che si
occupano da 0-3 anni, poiché alcuni alunni anticipatari provengono
da esperienze di nido
garderie
non nel loro comune di
residenza. I questionari strutturati nel
format
che ormai
viene adoperato, cioè quello di
Google Moduli
, sono stati
condivisi sulla piattaforma
Google Drive
con tutti i
componenti del tavolo. In data 22 novembre 2021, in occasione del
secondo incontro plenario, sono stati commentati e integrati con le
parti ritenute necessarie e validate al fine della loro
diffusione.
Nello specifico si riportano gli indicatori presi in
considerazione: questionari insegnanti, dati di contesto, alunni
per sezione, numero alunni anticipatari, età, provenienza, numero
insegnanti, utilizzo delle compresenze, l'organizzazione
pedagogico-didattica, eventuali adattamenti nelle gestioni spazi,
tempi e materiali, aspettative degli insegnanti, ipotesi punti di
forza e di debolezza della sperimentazione. Un questionario alle
famiglie che è composto da motivazione, attese e aspettative, per i
dirigenti scolastici una modalità di gestione della sperimentazione
e le aspettative, per quanto riguarda il questionario educatori
aspettative, eventuale organizzazione pedagogico-didattica, in
previsione ipotesi punti di forza e di debolezza nella
sperimentazione, infine un questionario ai Sindaci, questi sono
quelli che hanno chiesto la sperimentazione
ab origine
,
motivazione e gestione di servizio, ad esempio, i problemi dello
scuolabus e della mensa.
Con nota della Sovraintendenza del 21 dicembre dello scorso
anno, la prima fase di monitoraggio, attraverso le richieste di
compilazione dei questionari entro il 17 gennaio con scadenza
prorogata in questi giorni al 4 di febbraio ha preso il via. In
data 4 febbraio il tavolo si è riunito in sottogruppo per una prima
analisi dei dati emergenti dal monitoraggio, presenti anche, tra
l'altro, ovviamente i rappresentanti sindacali. Il terzo incontro
in plenaria si è tenuto il 18 febbraio, durante tale incontro il
sottogruppo ha condiviso con gli altri componenti del tavolo gli
esiti dei cinque questionari somministrati ai vari soggetti
coinvolti nella sperimentazione.
Tenuto conto delle risposte ricevute, si è valutato di procedere
a breve con una prima restituzione ai docenti e ai dirigenti
scolastici e attendere il secondo monitoraggio, quello di
maggio-giugno, per una diffusione più capillare a tutti gli
stakeholders
interessati anche attraverso un incontro
dedicato di accompagnamento.
Perché è importante questo passaggio? Apro qui una parentesi
fuori dal testo, perché attorno a questa sperimentazione si sono
create delle leggende metropolitane che hanno in qualche modo
impedito, ad esempio, in alcune zone - penso alla zona
dell'
Unité des Communes
Mont-Cervin - di poter avere un
certo numero di bambini, perché è nata l'idea che in qualche modo
le insegnanti delle scuole materne dovessero fare quello che fanno
le assistenti negli asili. Questo è immotivato perché i meccanismi
di accettazione dei bambini prevedono proprio di evitare dei
bambini che non abbiano le caratteristiche per poter entrare nella
sperimentazione. Per essere brutali, le insegnanti giustamente
dicono: "non è nostro compito cambiare eventualmente un pannolino"
ma i bambini che non hanno tolto il pannolino non possono entrare
nella sperimentazione. Io questo, tra l'altro, l'ho detto anche a
un convegno sul tema che si è svolto a Saint-Vincent organizzato
dalla CGIL Scuola in cui ho cercato - e mi pare che almeno i
presenti lo avessero capito - di spiegare che non c'è una logica di
inquinamento del ruolo degli insegnanti svilendo il loro lavoro e
il loro percorso pedagogico, ma che la presenza di questi bambini
anticipatari si farà preziosissima soprattutto nei plessi più
piccoli delle materne dove anche quest'anno rischiamo, purtroppo,
di chiudere qualche scuola.
Va precisato - proseguo il testo - che la vera e propria
sperimentazione, con l'inserimento degli alunni nelle scuole, si
sta realizzando in questi mesi, ricordo che le istituzioni
scolastiche hanno optato per l'accoglienza a gennaio oltre al
compimento del terzo anno di età entro il 30 aprile.
La decisione proposta unanimemente dal tavolo di promuovere la
sperimentazione anche per il 2022-2023 risponde a una doppia
considerazione: da un lato, non si sarebbero potuti avere
sufficienti elementi di valutazione validati dalla pratica sul
campo al momento dell'apertura delle iscrizioni, quindi a gennaio,
alla luce delle scelte di inserimento degli anticipatari effettuate
dalle scuole; dall'altro, attraverso una sperimentazione più lunga
si potranno raccogliere dati maggiormente esaustivi in particolare
sulle potenzialità e sulle eventuali problematicità legate alla
gestione organizzativa e pedagogico-didattica delle scuole.
Le istituzioni che aderiscono alla sperimentazione sono un
anticipatario al Maria Ida Viglino, scuola d'infanzia di Introd,
nell'istituzione scolastica Grand-Combin abbiamo un anticipatario
nell'infanzia di Etroubles, uno nell'infanzia di Oyace e uno
nell'infanzia di Valpelline che ricordo che sono appunto i Comuni
al di sotto dei 700 abitanti. L'Istituzione scolastica Reinotti è
l'istituzione scolastica i cui Sindaci hanno spinto di più, perché
voglio ricordare che molti dei bambini, essendo anticipatari più a
lungo nel vicino Canavese, molti andavano a finire lì e poi
svuotavano anche le scuole elementari, ci sono nella scuola
dell'infanzia Gaby-Issime cinque anticipatari, un anticipatario a
Gressoney-La-Trinité, un anticipatario a Lillianes-Fontainemore e
un anticipatario - qui cambio plesso scolastico - a Saint-Nicolas
presso l'Istituzione Cerlogne, totale anticipatari: dodici.
Sembrano pochi ma in realtà è il seme che si incomincia a piantare
nel terreno proprio per quelle ragioni demografiche che si
espliciteranno. Noi in questi giorni abbiamo ricevuto lo studio
sulla demografia al quale abbiamo chiesto di avere degli addendi,
quindi lo renderemo pubblico e lo presenteremo, se vorrete, anche
in Commissione consiliare appena sarà pronto ed è uno studio
allarmante dal punto di vista demografico. Le suddette istituzioni
scolastiche, in attesa degli esiti della sperimentazione
attualmente in corso, non si sono ancora espresse in merito ai
tempi e alle modalità di accoglienza degli anticipatari per il
prossimo anno. Per capirci, quindi, è uscito dalla sperimentazione
il Barone di Challand-Saint-Victor ed è entrato il
Saint-Nicolas.
Relativamente alla scuola paritaria che ha accolto l'iscrizione
di un anticipatario in deroga a quanto previsto dall'intesa, San
Giovanni Bosco di Aosta come abbiamo già detto, da un controllo
effettuato a inizio anno scolastico dall'Amministrazione, è
risultato che la scuola avesse tra gli iscritti tre alunni
anticipatari. Contattata tempestivamente la scuola in questione, si
è appreso che un'alunna, che avrebbe compiuto gli anni il 2
febbraio del 2022, aveva già iniziato la frequenza a settembre,
mentre gli altri due bambini avrebbero iniziato a gennaio. Si
precisa che la scuola ha agito in autonomia pensando in buona fede
che si potesse estendere quest'intesa.
Non appena contattata dall'Amministrazione, la scuola ha
provveduto a informare le famiglie interessate e ha annullato
l'iscrizione dei due alunni entrati a gennaio. Per quanto riguarda
invece l'alunna che era già frequentante, seppur per un breve
periodo, si è invece ritenuto di buon senso farle continuare il
percorso che era stato avviato.
Presidente -
Per la replica, ha chiesto la parola la
consigliera Erika Guichardaz.
Guichardaz E. (PCP) -
Grazie Assessore della sua
risposta. Naturalmente sapevamo bene che il vivo della
sperimentazione entrerà a regime solo da adesso in avanti proprio
perché è da adesso in avanti che si accoglieranno i bambini
anticipatari. Rileviamo però già che, rispetto ai ventiquattro
bambini dello scorso anno, quest'anno gli anticipatari risultano
essere dodici. Naturalmente immaginavamo che la sperimentazione
dovesse continuare anche per il 2022/2023 proprio perché, come
dicevamo poc'anzi, il vivo della sperimentazione sarà proprio in
questa seconda parte dell'anno e le iscrizioni, come sappiamo,
invece sono da farsi entro il mese di febbraio.
Riteniamo importante che ci sia un'attenzione sempre anche verso
le scuole paritarie al fine che anch'esse rispettino le regole
previste per le scuole pubbliche; abbiamo già rilevato altre volte,
anche rispetto alle disposizioni, ad esempio, emergenziali, che
purtroppo in alcune scuole paritarie non vi era la stessa serietà
che invece veniva richiesta nelle scuole pubbliche e quindi anche
nei casi di quarantene, ad esempio, visto che c'era una mescolanza
delle classi, cosa non prevista nelle scuole pubbliche, questo
portava l'intera scuola a essere in quarantena. Secondo me, è da
esplicitare con chiarezza a queste scuole che le regole che valgono
per le scuole pubbliche valgono anche per loro. Interessante sarà
conosce i dati del questionario e naturalmente la restituzione di
cui lei ha parlato. Evidenzierei ancora - e lo avevamo già fatto la
scorsa volta parlando di questo tema - che la scuola dell'infanzia
valdostana è fra le scuole più importanti e che hanno saputo
valorizzare a livello educativo proprio l'esperienza maturata negli
anni anche non ritenendo di aderire a quanto avviene a livello
nazionale e sicuramente i precocismi non aiutano, anzi, spesso
fanno danni. Oltretutto questi anticipi - ci tengo a precisarlo -
si ripercuoteranno sugli ordini di scuola successivi; è difficile
che un bambino che entra anticipatamente alla scuola dell'infanzia
poi rimanga per quattro anni alla scuola dell'infanzia, molto
probabilmente anticiperà anche l'ingresso alla scuola primaria.
Volevo giustamente chiederle se lo studio demografico era già in
nostro possesso perché andrà a incastrarsi proprio in questa
sperimentazione.
Ci tengo anche a farle notare che, rispetto alla sperimentazione
nei piccoli Comuni, è cosa molto diversa rispetto all'impatto che
ci potrebbe essere sulla città di Aosta, dove ci troviamo già con
classi della scuola dell'infanzia con ventidue alunni e che diventa
problematico già in questo momento il pensiero di avere degli
alunni in continua fase di accoglienza, perché il problema non è
solo la questione dell'essere autonomi o meno, è proprio una
questione di maturità dei singoli alunni, quindi è naturale che
bisogna porre anche durante la sperimentazione un'attenzione
particolare rispetto alla questione di Aosta.
Avevamo già evidenziato, analizzando i dati degli anticipatari
dell'anno scorso, che, secondo noi, sarebbe opportuno invece
pensare a un potenziamento dell'organico della scuola dell'infanzia
riducendo il rapporto numerico, oppure prevedendo, come per la
scuola primaria, un organico funzionale: questo perché crediamo che
i dirigenti scolastici all'interno della loro autonomia possano in
qualche modo anche porre attenzioni diverse rispetto alla gestione
degli alunni.
So che si sta facendo questo lavoro anche nelle scuole, quindi
la dottoressa Arfuso sta contattando tutte le istituzioni
scolastiche; interessante sarà avere sia lo studio demografico che
i dati dei questionari di cui ha parlato.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK