Consiglio Regionale della Valle d'Aosta - Oggetto del Consiglio n. 2439 del 8 novembre 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ACQUE
Acque pubbliche
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2439 del 8 novembre 2016 - Resoconto
OGGETTO N. 2439/XIV - Interpellanza: "Predisposizione di un
progetto di legge in materia di tutela delle acque".
Farcoz (Président) -
Point n° 14 de l'ordre du jour. Pour
l'illustration, la parole au Conseiller Cognetta.
Cognetta (M5S) -
Con questa interpellanza faccio una
fotografia di qual è la situazione attuale rispetto alla questione
delle acque sfruttate ad uso idroelettrico della nostra regione.
Abbiamo visto sui giornali e anche discusso diverse volte in
commissione che è una situazione abbastanza complicata, per non
dire altro. Attualmente ci sono più di 300 impianti nella nostra
piccola regione; dal 2013 ad oggi sono state richieste 74 nuove
concessioni di impianti e dal 2013 ad oggi sono state fatte una
serie di verifiche da parte degli uffici competenti per controllare
il deflusso minimo vitale. Ci sono due valori che vengono
verificati rispetto ad un impianto idroelettrico: uno è il deflusso
minimo vitale, cioè quanto resta nel torrente dopo l'opera di
presa; l'altro invece è quanto produce l'impianto. Sulla produzione
dell'impianto il calcolo viene fatto da remoto, perché basta
guardare quant'è la quantità di energia prodotta e si fa un calcolo
a ritroso per capire quant'è l'acqua che è stata utilizzata, e
soprattutto se risponde ai limiti imposti dalla concessione oppure
no. Sul deflusso minimo vitale invece si va sul luogo giustamente e
si verifica quant'è l'acqua che rimane nel torrente.
Alla luce dei dati che mi sono stati consegnati dagli uffici, si
scopre che ci sono diverse aziende che non rispettano il deflusso
minimo vitale, sono divise per quantità di acqua che non lasciano:
10 sono intorno al 50 percento, 6 superano il 50, arrivano fino al
75 percento, 9 addirittura lasciano un deflusso minimo vitale
compreso tra lo zero e il 15 percento, in sostanza prendono tutta
l'acqua che c'è nel torrente. Sono state ovviamente elevate delle
contravvenzioni e delle sanzioni a queste società, però nella
maggior parte dei casi, direi nella stragrande maggioranza (63 su
66), il contenzioso non arriva alla fine, quindi non c'è il
pagamento della multa perché si apre un contenzioso che non
finisce, perché non abbiamo gli strumenti amministrativi necessari
per porre termine ai contenziosi che nascono. Di conseguenza, su 66
sanzioni comminate dall'Amministrazione solo 3 sono state pagate,
tutte le altre restano in attesa di definire i contenziosi che
vanno avanti e si allungano sempre più. Dovremmo quindi recuperare
una cifra in questo momento che va intorno ai 670 mila euro, ma
ovviamente non ci riusciamo.
Come porre rimedio a tutto questo? Una soluzione sarebbe quella
di fare una legge che tuteli le nostre acque in maniera precisa e
corretta, che tuteli e superi il Testo unico del 1933, al quale si
rifanno le sanzioni. È ovvio che se si guarda quel testo - ed è
quello sul quale si basano le sanzioni -, non è aggiornato e non è
certamente possibile gestire in maniera concreta e corretta ciò che
avviene attualmente. In diverse Regioni d'Italia questa legge
esiste già, così come esiste l'obbligo, per esempio, di mettere
sulle opere di presa dei misuratori che valutino quanta acqua viene
presa e quanta no, misuratori che sono collegati in tempo reale con
gli uffici che poi fanno i controlli, cosa che in Valle d'Aosta non
si sta ancora facendo o, se si sta facendo, si sta facendo in
parte. Soprattutto manca una legge complessiva quadro, che gestisca
in maniera definitiva quella che è una risorsa enorme. Un'altra
cosa che viene evidenziata spesso è il fatto che a fronte di una
sanzione, è estremamente più vantaggioso pagare la sanzione
rispetto a ciò che viene invece turbinato e incassato dalle
aziende, e questa direi che è la cosa peggiore, nel senso che la
sanzione è talmente bassa che conviene non rispettare quanto
prescritto nel momento in cui viene data la concessione.
Assessore, le chiedo a che punto è questa situazione, che,
secondo me, ormai ha fatto il suo tempo e dovrebbe essere in
qualche modo sanata e se è intenzione degli uffici predisporre un
testo che poi chiaramente verrà discusso, verrà valutato, verrà
emendato, fare un qualcosa che finalmente ci dia una risposta.
Fermo restando il fatto che so benissimo che non tutto il demanio
idrico è competenza della Regione: in parte lo è e in parte è
ancora statale, però questo non vuol dire che non si debba fare un
passo avanti finalmente nel dare una regolata a quello che sembra
attualmente un Far West, di cui abbiamo avuto notizia anche in
questi giorni in commissione.
Président -
Pour la réponse, la parole à l'Assesseur
Baccega.
Baccega (SA) -
Come il cacio sui maccheroni, si dice.
Com'è noto al Consiglio, si è avviato nel 2016 il processo che ci
porterà all'individuazione del nuovo piano di tutela delle acque ed
è un percorso che ha permesso di acquisire tutta una serie di
suggerimenti e di indicazioni utili, che trovano un'adeguata
collocazione in una norma piuttosto che nel piano di tutela delle
acque. L'intenzione del Governo regionale quindi è di proporre un
disegno di legge che regolamenti in modo organico la gestione e la
tutela delle risorse idriche. Non credo che sia esatto però
attribuire l'origine dei contenziosi sulle sanzioni, che sono
ovviamente tempestivamente comminate a coloro che non hanno
rispettato quanto stabilito dai disciplinari di concessione di
derivazione, ad una mancanza della norma regionale; perché la norma
c'è, ma piuttosto nell'aver limitato le azioni comunque molto
redditizie, quindi una normativa che disciplini con maggiore
chiarezza e dettaglio anche le sanzioni non potrà che contribuire a
rendere maggiormente trasparente l'intero settore. La recente norma
di attuazione in materia di demanio idrico, una volta approvata dal
Consiglio dei ministri (il Consiglio regionale ha espresso parere
favorevole sul decreto legislativo il 14 luglio 2016) consentirà di
regolamentare in modo più completo e autonomo la materia, pur nei
limiti imposti dalle direttive europee. Da tempo stiamo lavorando
con gli uffici al testo della norma, compresi gli aspetti
sanzionatori, e le attente valutazioni (perché ovviamente la
materia è complessa e delicata) che si stanno facendo su questa
norma ci porteranno a breve a presentare un testo che riguarderà i
limiti di derivazione e le sanzioni da sottoporre al Consiglio
regionale, alle commissioni competenti e avviando tutto il percorso
di coinvolgimento su un provvedimento che avrà un'importante
sostanza.
Président -
Pour la réplique, la parole au Conseiller
Cognetta.
Cognetta (M5S) -
Spero, Assessore, che succeda in questa
legislatura, vediamo di riuscirci. Tra le varie sanzioni che
attualmente è possibile comminare c'è, per esempio, il fatto che,
dopo due sanzioni di un certo tipo, si toglie la concessione, cosa
che qui non è mai accaduta. Mentre invece sappiamo benissimo,
perché abbiamo visto in commissione giusto la scorsa settimana, che
ci sono società che hanno turbinato per anni ben oltre quanto
concesso e a cui non è accaduto nulla. Vede, Assessore, io sono
d'accordo che gli uffici stanno lavorando, che tutto questo verrà
discusso qui e che sicuramente troveremo poi un metodo migliore per
definire e gestire al meglio le nostre acque, però penso che siamo
estremamente fuori tempo massimo, quindi le solleciterei una
presentazione urgente di questo provvedimento, una discussione
approfondita. Soprattutto solleciterei anche gli uffici della
Regione nel suo insieme a definire i contenziosi in atto perché
avere dei verbali di contravvenzione lasciati all'Ufficio
contenziosi, e lì vengono sepolti, non è il modo migliore per
gestire la questione. Ripeto: ci sono momenti in cui si potrebbero
tranquillamente togliere le concessioni, e questo non viene fatto
perché non si applicano anche le leggi che già ci sono, benché
abbiano dei limiti, ma esistono, con casi conclamati di aziende che
sicuramente hanno ecceduto ben oltre il necessario quella che
doveva essere la loro concessione. Io spero quindi quanto prima di
leggere questa legge, poi farò tutte le valutazioni del caso ed
eventualmente arriveremo a risolvere anche questo problema.
Speriamo.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK