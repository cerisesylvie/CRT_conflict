Consiglio Regionale della Valle d'Aosta - Oggetto del Consiglio n. 3007 del 10 luglio 1987 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 3007 del 10 luglio 1987 - Resoconto
OGGETTO N. 3007/VIII - PROBLEMI CONCERNENTI L'INSEGNAMENTO
DELLA RELIGIONE CATTOLICA NELLE SCUOLE. - APPROVAZIONE DI ORDINI
DEL GIORNO.
PRESIDENTE:
Do lettura dell'ordine del giorno, presentato
nel corso dell'adunanza dai Consiglieri PASCALE, PEDRINI TAMONE, DE
GRANDIS, BALDASSARRE, SANDRI, COUT e BERTI, ed iscritto tra gli
oggetti da trattare ai sensi del 2° comma dell'art. 50 del
Regolamento interno. (Oggetto n. 2992/VIII):
ORDINE DEL GIORNO
APPLICAZIONE DELL'INTESA FALCUCCI-POLETTI SULL'INSEGNAMENTO
DELLA RELIGIONE CATTOLICA.
CONSIDERATI
i numerosi problemi sorti in tutta Italia
nell'anno scolastico 1986-1987 con l'applicazione dell'intesa
Falcucci-Poletti sull'insegnamento della religione cattolica nella
scuola pubblica;
CONSIDERATI ALTRESÌ
i problemi sorti anche nelle
scuole della Valle d'Aosta, soprattutto in relazione agli orari,
all'insegnamento delle materie alternative, alle relative
"attrezzature" didattiche, al personale insegnante, alle scadenze,
ecc.;
IL CONSIGLIO REGIONALE
DELLA VALLE D'AOSTA
INVITA
il Ministro della Pubblica Istruzione a riesaminare, prima
dell'inizio dell'anno scolastico 1987-1988, le problematiche
inerenti l'insegnamento della religione cattolica, tenendo conto,
in particolare, delle giuste esigenze degli studenti che scelgono
l'ora alternativa a quella dell'insegnamento religioso.
INVITA INFINE
i Parlamentari valdostani ad impegnarsi, per l'attuazione di
quanto previsto al punto precedente dell'ordine del giorno.
PRESIDENTE:
Do lettura dell'ordine del giorno, presentato
nel corso dell'adunanza dai Consiglieri MAQUIGNAZ e RICCO ed
iscritto tra gli oggetti da trattare ai sensi del 2° comma
dell'art. 50 del Regolamento interno (Oggetto n. 2992/VIII):
ORDINE DEL GIORNO
IL CONSIGLIO REGIONALE
DELLA VALLE D'AOSTA
INVITA
Il Ministro della Pubblica Istruzione ad adottare, prima
dell'inizio dell'anno scolastico, i provvedimenti che si renderanno
necessari per la
programmazione dell'insegnamento nell'ora
alternativa a quella di religione, in risposta alle giuste esigenze
di tutti gli studenti, tenendo conto, per la Valle d'Aosta, delle
disposizioni contenute nello Statuto
di autonomia, con
particolare riferimento all'art. 40;
INVITA INFINE
i Parlamentari valdostani a rendersi interpreti, nelle
rispettive sedi, delle esigenze sopra descritte.
PRESIDENTE:
Ha chiesto la parola il Consigliere Pascale;
ne ha facoltà.
PASCALE (P.S.I.):
Appena terminato l'anno scolastico,
sono emersi tutti i problemi che si sono verificati durante l'anno
per l'applicazione dell'intesa Falcucci-Poletti, che o è stata
applicata in modo scorretto, o non è stata applicata per niente
nelle scuole di ogni ordine e grado.
La 5^ Commissione, proprio alcuni giorni fa, ha ricevuto una
delegazione del "Comitato valdostano Scuola, Costituzione e
Statuto", che ha esposto un lungo "cahier de doléances" sulle
problematiche che si sono evidenziate anche all'interno della
scuola valdostana. In linea di massima si tratta degli stessi
problemi emersi anche a livello nazionale.
Nelle scuole secondarie, superiori ed inferiori, o non c'è stata
la possibilità di scegliere le attività alternative a quelle della
scuola cattolica, perché, probabilmente, non erano neppure state
programmate dal Collegio dei docenti, oppure, pur essendo state
programmate, non c'è stata poi la possibilità di attuarle, sia per
mancanza di docenti, sia per mancanza di materiale didattico e, a
volte, addirittura per mancanza di aule.
A questi problemi, nelle scuole elementari si è aggiunto il
fatto che i docenti potevano anche rifiutarsi di prestare
l'insegnamento religioso e a tale possibilità ha aderito una
percentuale piuttosto elevata di docenti.
Nelle scuole materne è emerso con sempre maggiore evidenza che,
a quel livello, non è possibile alcun tipo di insegnamento del
genere, in quanto non può essere recepito dagli alunni.
In pratica è avvenuto che la stragrande maggioranza degli
allievi o dei genitori ha scelto l'insegnamento della religione
cattolica e che, nei fatti, quella minoranza che ha scelto qualcosa
di diverso si è trovata discriminata nella propria libertà di
scelta.
Io credo che molti problemi, o almeno la maggior parte,
potrebbero essere risolti modificando l'orario dell'insegnamento
della religione cattolica, ponendolo alla prima o all'ultima ora
del programma scolastico quotidiano, e ciò vuol dire che, in linea
di massima, si deve andare verso una revisione dell'intesa. Questo
è l'obiettivo fondamentale che, almeno noi, come socialisti, ci
poniamo.
In via subordinata, si possono riesaminare tutte queste
problematiche, cercando di individuare in che modo l'ora
alternativa a quella dell'insegna mento religioso possa e debba
essere attuata all'interno della scuola.
Tenendo conto delle esigenze dei vari gruppi politici che
l'hanno sottoscritto, l'ordine del giorno da noi presentato
evidenzia un po', in via subordinata, anche l'ipotesi di
riesaminare tutte le problematiche conseguenti a questo
insegnamento, senza entrare troppo nel merito del caso
specifico.
Vorrei ancora sottolineare che, in fondo, le critiche a questa
intesa sono venute in maniera preponderante dalla parte laica. Mi
pare, però, che anche la parte cattolica abbia delle critiche da
fare all'applicazione di quest'intesa e, sia pure per motivi
opposti e con finalità opposte, sembra che anche la parte cattolica
chieda la revisione di questa regolamentazione e questo è
positivo.
Ordini del giorno del genere e documentazioni varie sono stati
inviati al Ministro da tutt'Italia e, quindi, noi ci auguriamo che
lo stesso Ministro riesamini questa intesa e, con l'ordine del
giorno, invitiamo i parlamentari valdostani a dare attuazione a
questo nostro proposito.
PRESIDENTE:
Ha chiesto la parola il Consigliere Tamone;
ne ha facoltà.
TAMONE (U.V.):
Il s'agit d'un problème complexe, mais,
surtout, à notre avis, d'un problème de liberté. C'est dans ce sens
que nous voterons cet ordre du jour et j'invite les conseillers de
l'Union Valdôtaine à le faire. Par ailleurs, c'est aussi dans ce
sens que nous voterons l'ordre du jour présenté par MM. Ricco et
Maquignaz, du fait que, même s'il n'arrive pas à toucher les sujets
comme nous voulons le faire, il va dans la direction susceptible
d'apporter un éclaircissement sur la question de l'enseignement de
la religion dans les écoles, en Italie.
Notre ordre du jour représente un pas nécessaire à accomplir,
comme l'a dit M. Pascale, et partant nous le voterons, mais nous
votons aussi pour l'autre, justement, parce que tant la Démocratie
Chrétienne que les Démocrates Progressistes ont accompli un pas
dans la direction que nous estimons valable.
PRESIDENTE:
Ha chiesto la parola il Consigliere
Baldassarre; ne ha facoltà.
BALDASSARRE (P.S.D.I.):
Anch'io sono dell'avviso che, su
questo argomento, ciascuno debba essere lasciato libero di fare la
scelta che crede. Tra i due ordini del giorno, inoltre, non vedo
quella grande differenza che giustifichi la presentazione, da parte
di altri gruppi, di un diverso ordine del giorno, cosa che,
peraltro, non aggiunge nulla all'ordine del giorno da noi
sottoscritto.
Poiché il secondo ordine del giorno invita i parlamentari
valdostani ed il Ministro della pubblica istruzione a cercare un
accordo, prima dell'inizio dell'anno scolastico, per dare
attuazione agli impegni sottoscritti, io voterò sia l'ordine del
giorno che ho sottoscritto, sia quello presentato dai Democratici
Popolari e dalla Democrazia Cristiana.
PRESIDENTE:
Ha chiesto la parola il Consigliere Cout; ne
ha facoltà.
COUT (P.C.I.):
Noi abbiamo sottoscritto il primo ordine
del giorno, concordato con altri gruppi, anche se, inizialmente,
l'indirizzo dell'ordine del giorno che avremmo voluto sottoporre al
Consiglio era leggermente diverso. Proprio per questo ritengo
necessario dire che per noi, ad esempio, l'ordine del giorno
sottoscritto dai Consiglieri Maquignaz e Ricco è piuttosto
insufficiente, perché affronta i problemi solo in funzione dell'ora
alternativa, mentre, per noi, il problema dell'insegnamento della
religione cattolica nella scuola pubblica, in Italia ed in Valle
d'Aosta, è diverso, molto più problematico e complessivo, perché
comprende la collocazione dell'ora di religione e tutta una serie
di criteri e modalità da seguire nell'insegnamento della religione,
in collegamento con i programmi dei vari livelli di scuola e, più
specificatamente, con quelli della scuola materna e quelli della
scuola elementare.
Auspichiamo che l'ordine del giorno che voteremo possa
contribuire, come già diceva il Consigliere Pascale, a modificare
l'intesa Falcucci-Poletti, che ha creato tanti guai nell'anno ormai
concluso. È in questo senso che noi abbiamo sottoscritto e voteremo
l'ordine del giorno, considerando anche il fatto che la nostra
Regione, pur essendo a Statuto speciale e di confine, con problemi
analoghi a quelli di altre regioni di confine, non ha visto
contemplata, nel recente Concordato e nell'intesa Falcucci-Poletti,
alcuna possibilità di un suo intervento più diretto, come è
avvenuto, invece per il Trentino e per il Friuli Venezia
Giulia.
A ciò si aggiunga la circostanza che alle interpellanze
precedenti che noi avevamo presentato, l'Assessore aveva risposto
facendo presenti e ricordando le difficoltà che il Governo
regionale incontra nell'affrontare, al di fuori delle disposizioni
del Ministro, i problemi connessi con l'insegnamento della
religione cattolica. In questo senso, come già auspicavamo nelle
nostre precedenti interpellanze, abbiamo voluto proporre
all'attenzione del Ministro alcune nostre osservazioni, affinché
egli stesso ed i nostri parlamentari provvedano ad apportare le
necessarie modifiche all'intesa, nelle sedi che riterranno più
opportune.
PRESIDENTE:
Ha chiesto la parola il Consigliere
Maquignaz; ne ha facoltà.
MAQUIGNAZ (A.D.P.):
Desidero ringraziare, innanzitutto,
il Consigliere Tamone, per lo spirito di tolleranza con cui ha
affrontato questo problema e credo che...
TORRIONE
(fuori microfono): Non di tolleranza, ma di
maggioranza!
MAQUIGNAZ (A.D.P.):
...e credo anche che il Consigliere
Baldassarre, che non fa parte della maggioranza, abbia ragione nel
sostenere che, con un po' di buona volontà, si sarebbe potuto
trovare un ordine del giorno unitario.
Purtroppo, però, il Consigliere Pascale si è voluto irrigidire
sulle sue posizioni, cosa che mi dispiace, per cui ciascuno
mantiene la propria opinione e, di conseguenza, noi, Democratici
Popolari e Democrazia Cristiana, abbiamo presentato il nostro
ordine del giorno, per chiarire che i problemi ed i disagi sorti
nelle scuole, in Valle d'Aosta e nel resto dell'Italia, in seguito
all'applicazione della legge n. 121 del 1985, concernente appunto
le modificazioni al Concordato lateranense del 1929, non dipendono
soltanto, come invece si vuol far credere, dall'applicazione
dell'intesa Falcucci-Poletti, e tantomeno dipendono, come qualcuno
vorrebbe far credere anche in Valle d'Aosta, dall'insegnamento
della religione cattolica nelle scuole.
Secondo noi, la maggior parte dei di salti e dei problemi è
sorta, invece, perché lo Stato italiano non ha ancora sviluppato la
necessaria disciplina, integrando coerentemente l'ordinamento
scolastico, per l'insegnamento dell'ora alternativa a quella di
religione.
I vari problemi sorti, quindi, potrebbero essere risolti o con
la collaborazione dei consigli di istituto, oppure con una nuova
normativa, che regolamenti l'insegnamento dell'ora alternativa a
quella di religione.
Se avete un attimo di pazienza e se me lo consente l'Assessore
Faval, che sicuramente ha più competenza di me in questa materia e
so che, in merito, non accetta lezioni da nessuno, vorrei che mi
permetteste di sottoporre alla vostra attenzione questa proposta,
attraverso la quale, secondo noi, è possibile utilizzare l'articolo
40 dello Statuto, per valorizzare le competenze della nostra
Regione. Oltre all'articolo 40 è possibile utilizzare anche
l'articolo 28 delle norme di attuazione e la legge regionale del 15
giugno 1983, n. 57, che fa nuovamente riferimento all'articolo 40
dello Statuto, e possiamo far riferimento anche alla lettera c) del
Concordato che è stato approvato in Parlamento.
Tuttavia, Assessore Faval, noi non intendiamo fare qui una
discussione giuridica, noi vogliamo sottoporre alla sua attenzione
questa possibilità, che valorizza la nostra autonomia, perché
attribuisce alla Regione la competenza in questa materia. Secondo
noi, infatti, attraverso l'articolo 40 emerge la possibilità, da
parte della Regione, d'intesa con lo Stato, di regolamentare la
materia, come dice la legge, "con gli opportuni adattamenti alle
necessità locali".
Io mi rendo conto che la nostra interpretazione abbia bisogno di
essere discussa e noi la sottoponiamo all'attenzione del Consiglio
e, soprattutto, dell'Assessore Faval.
Per questi motivi, noi ci asterremo dal votare l'ordine del
giorno presentato dal Consigliere Pascale e dagli altri firmatari,
amici e colleghi, e voteremo, invece, a favore dell'ordine del
giorno presentato dai Gruppi degli A.D.P. e della Democrazia
Cristiana.
PRESIDENTE:
Consigliere Maquignaz, io ho ricevuto due
testi e, pertanto, le chiedo quale testo debbo porre in
votazione.
MAQUIGNAZ (A.D.P.):
Nel corso della seduta abbiamo
modificato, emendandolo, il primo testo, per cui chiediamo che
venga messo in votazione l'ultimo testo che è stato distribuito ai
Consiglieri e del quale chiedo al Presidente di dare lettura in
aula.
PRESIDENTE:
Do lettura dell'ordine del giorno, presentato
dai Consiglieri Maquignaz e Ricco, nel testo emendato:
ORDINE DEL GIORNO
IL CONSIGLIO REGIONALE
DELLA VALLE D'AOSTA
Considerati i problemi sorti anche nelle scuole della Valle
d'Aosta in merito all'insegnamento delle materie alternative
all'ora di Religione;
Ricordate le disposizioni contenute nell'art. 40 dello Statuto
in merito agli opportuni adattamenti alle necessità locali;
INVITA
il Ministro della Pubblica Istruzione
ad adottare, prima dell'inizio dell'anno scolastico 1987/88, i
provvedimenti che si renderanno necessari per la programmazione
dell'insegnamento nell'ora alternativa a quella di religione, in
risposta alle giuste esigenze di tutti gli studenti.
INVITA INFINE
i Parlamentari valdostani a rendersi interpreti, nelle
rispettive sedi, delle esigenze sopra descritte.
PRESIDENTE:
Ha chiesto la parola il Vice Presidente,
Consigliere Dolchi; ne ha facoltà.
DOLCHI (P.C.I.):
Signor Presidente, siccome ieri, scaduta
la discussione generale, non ho accettato in quel momento e nella
mia qualità di Presidente, un emendamento correttivo di un
emendamento regolarmente presentato dal Consigliere Torrione, mi
corre l'obbligo di dire al Consiglio che l'ordine del giorno che è
stato iscritto ieri, con votazione, non è questo e noi non possiamo
che votare quello, e cioè il primo testo, che è stato regolarmente
iscritto, a meno che, in sede di discussione generale, i
presentatori facciano una proposta di emendamento a quell'ordine
del giorno.
PRESIDENTE:
Chiedo scusa, Vice Presidente Dolchi, ma non
si tratta di un ordine del giorno, perché essi hanno presentato un
emendamento sostitutivo all'ordine del giorno che avevano
presentato ieri.
È vero che l'ordine del giorno che è stato iscritto ieri era un
altro, però in Consiglio regionale essi hanno presentato un nuovo
testo sostitutivo.
PRESIDENTE:
Ha chiesto la parola il Consigliere Torrione;
ne ha facoltà.
TORRIONE (P.S.I.):
Ieri io sono rimasto impigliato tra le
maglie di una terribile fiscalità. Avevo presentato un articolo
aggiuntivo e poi, in sede di discussione generale - e del fatto può
essermi buon testimone anche l'Assessore Perrin - c'era la
possibilità di modificare il testo, aggiungendo una semplice data,
e cioè il 1988, che avrebbe fatto rischiare al mio articolo di
essere accettato. Si trattava
,
per me, di una questione
importante e sostanziale.
Ora io dico, o la procedura vale per tutti, ed io sono
d'accordo, oppure non vale per nessuno. In questo momento io mi
sento defraudato di qualcosa. Tutto si può fare, per carità! Ma la
legge deve essere uguale sempre e per tutti.
Il Consiglio regionale, invece, quando si parla dell'ora di
religione - questione, tra l'altro, puramente personale, tant'è che
io trovo strano che il Consiglio si occupi così tanto di un
problema che dovrebbe essere valutato dalla coscienza di ciascuno -
usa un metro di giudizio, mentre, quando si parla dell'ambiente
della Regione Valle d'Aosta, ne usa un altro. Io protesto
fieramente contro questo atteggiamento.
PRESIDENTE:
Consigliere Torrione, la Presidenza non può
accettare questa protesta, perché dagli uffici mi viene detto che
la sua richiesta di emendamento era stata fatta in sede di
votazione dei singoli articoli, quando, ormai, la discussione
generale era stata chiusa. Giustamente, quindi, il Vice Presidente
Dolchi non ha accettato l'emendamento proposto.
In questo caso, invece, la situazione è completamente diversa,
perché siamo ancora in sede di discussione generale ed il
Consigliere Maquignaz, nell'ambito delle sue prerogative e
possibilità di Consigliere, ha presentato un emendamento
sostitutivo all'ordine del giorno che aveva già presentato.
PRESIDENTE:
Ha chiesto la parola il Consigliere Aloisi;
ne ha facoltà.
ALOISI (M.S.I.):
Di fronte a questo guazzabuglio, io, in
segno di protesta, abbandono l'aula.
PRESIDENTE:
Se nessuno chiede la parola, pongo in
votazione l'ordine del giorno presentato dai Consiglieri Pascale,
Pedrini, Tamone, De Grandis, Baldassarre, Sandri, Cout e Berti:
ESITO DELLA VOTAZIONE
Presenti: 24
Votanti: 15
Favorevoli: 15
Astenuti: 9 (Beneforti, Bondaz, Chabod, Fosson, Lanivi,
Maquignaz, Martin, Pollicini e Ricco)
Il Consiglio approva
PRESIDENTE:
Se nessuno chiede la parola, pongo in
votazione l'ordine del giorno, nel testo emendato, presentato dai
Consiglieri Maquignaz e Ricco:
ESITO DELLA VOTAZIONE
Presenti: 27
Votanti:20
Favorevoli: 19
Contrari: 1
Astenuti: 7 (Breuvé, Cout, Dolchi, Mafrica, Millet, Pascale e
Tonino)
Il Consiglio approva
PRESIDENTE:
Signori Consiglieri, il Consiglio regionale
termina i suoi lavori. Auguro buone vacanze a tutti, con la
speranza di non doverci ritrovare di nuovo anche durante le ferie
estive.
La seduta è tolta
L'adunanza termina alle ore 13,03
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK