Consiglio Regionale della Valle d'Aosta - Oggetto del Consiglio n. 279 del 7 novembre 1967 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
(Nessuna classificazione presente)
Precedente
Successivo
Trascrizione informale del dibattito dell'aula
Oggetto del Consiglio n. 279 del 7 novembre 1967 - Resoconto
OGGETTO N. 279/67 - Piano di lavori pubblici da eseguire nel
Comune di Aosta. Richiesta di informazioni. (Interpellanza)
Colombo (P.S.I.)
- L'interpellanza chiede quale opera è
stata eseguita o perlomeno iniziata con i fondi del 1967, quale
opera s'intende eseguire nel 1968, quali progetti sono stati
allestiti, dove e quando i Consiglieri regionali possono prendere
visione di detti progetti. Per quanto concerne le opere che sono
state previste per il 1967, io ho qui l'elenco che mi è stato
trasmesso dal Comune e che naturalmente è stato, ritengo, approvato
dal Consiglio comunale, e dove abbiamo, per manutenzione e
sistemazione straordinaria stabili comunali £. 45 milioni, e sono
stati eseguiti i lavori per un totale di £. 18.100.000.
- Acquisto beni immobili diversi, per attrezzature uffici, 10
milioni, completamenti spesi.
- Completamento edifici relativi impianti scuola materna: 25
milioni, di cui finanziati una parte, disponibile ancora
19.765.000, per le rifiniture.
- Acquisto attrezzature scolastiche: 6 milioni, che sono stati
completamente spesi.
- Per il terzo lotto della piscina: 22.565.000, i lavori sono
ultimati con una spesa totale di 30.160.000.
- Sistemazione campi tennis, stadio Puchoz. 5.000.000 e i lavori
sono in corso di esecuzione.
- Saldo acquisto area stadio E. Tesolin, 3.000.000 che sono
ancora da pagare per i terreni.
- Costruzione del canile 2.000.000, lavori da eseguire.
- Costruzione ed ampliamento impianti pubblica illuminazione
17.770.000, di cui la maggior parte i lavori sono già stati
eseguiti.
- Copertura del canale Monte Emilius 3.500.000, i lavori sono
già stati eseguiti.
- Costruzione loculi del cimitero: 33.100.000, i lavori sono in
corso di esecuzione.
- Terzo tronco strada Excenex-Arpuilles, 6.500.000, sono stai
eseguiti i lavori per 6.240.000.
- Primo tronco strada Excenex-Entrebin, 15.000.000 e i lavori
sono ancora da eseguire.
- Sistemazione e asfaltatura strada accesso cimitero di
Porossan, 1.000.000, il lavoro è stato eseguito.
- Marciapiedi, Via Vittorio Avondo, Viale Gr. S. Bernardo,
4.000.000, i lavori sono stati già deliberati e sono da
eseguire.
- Costruzione del primo tronco strada collinare, 53.000.000,
anche qui i lavori sono già stati appaltati, e sono da
eseguire.
- Allargamento cavalcavia ferrovia, 20.000.000, i lavori sono in
corso di esecuzione.
- Completamento via Chambery, 71.000.000, i lavori sono da
eseguire, però è stato fatto uno storno parziale di questa somma,
per finanziare i lavori della fognatura di St. Martin de
Corléans.
- Manutenzione straordinaria delle strade 60.000.000, i lavori
sono stati eseguiti per una spesa totale di 66.000.000.
- Acquisto area e piazza Excenex 1.500.000, i lavori sono da
eseguire.
- Recinzione Ospedale Mauriziano 2.500.000, i lavori sono stati
deliberati, e dovrebbero iniziare a breve termine.
- Sistemazione semafori 6.000.000, i lavori sono in corso di
esecuzione.
- Costruzione impianti e reti fognatura 16.550.000, deliberati e
da eseguire.
Il totale di questa elencazione di lavori ammonta a 430.000.000
è quindi pari a quello che è il contributo finanziato dalla Valle
per i lavori straordinari del Comune di Aosta.
L'interpellanza chiede quali siano le opere che si intende
eseguire nel 1968. Qui c'è da dire subito che finora non c'è stato
nessun finanziamento da parte dell'amministrazione regionale nei
confronti del comune per il 1968, e quindi, naturalmente, il
problema si porrà, al momento del finanziamento.
I progetti, qui, per i progetti, il Comune mi ha detto che sono
a disposizione di tutti i consiglieri, all'Ufficio Tecnico del
Comune di Aosta.
Manganoni (P.C.I.)
- Dunque, dall'elencazione che ha
fatto Colombo, che io purtroppo, non ho potuto seguire
completamente...
Colombo (P.S.I.)
- Te ne passo una copia.
Manganoni (P.C.I.)
- Ecco, grazie. Però, cosa ho
osservato? Che in quella elencazione ci sono delle opere non
previste da questo piano: sistemazione semafori e strada accesso
cimitero di Porossan, per esempio, mi sembra che qui non ci sono.
Allora, io mi domando, perché noi facciamo dei piani? Questo,
approvato dal Consiglio regionale il 6 giugno 1967...
rispettiamoli, perché se noi facciamo dei piani, con una
elencazione di opere, e poi facciamo delle opere non previste dal
piano.
Colombo (P.S.I.)
- Intanto, c'è un chiarimento, questo
per mettere a posto, per chiarire il problema; sistemazione e
asfaltatura strada accesso cimitero di Porossan: più che altro è
stata una asfaltatura.
Manganoni (P.C.I.)
- Allora è compresa nei 60 milioni
della bitumatura...
Colombo (P.S.I.)
- No, è stata una perizia suppletiva
questa qui della bitumatura, cioè, lì si parla di bitumatura di
strade, però non è che si erano precisati quelli che erano gli
importi; mi pare che tra l'altro sulle bitumature ci sia stata
ancora una aggiudicazione in questi ultimi tempi che riguarda le
bitumature di alcune strade del quartiere Cogne, quindi il tutto,
naturalmente, nei confronti di quello che era l'elencazione che era
stata presentata in Consiglio, a motivazione del finanziamento al
Comune di Aosta; era una elencazione di opere di larga massima.
Successivamente, quando c'è stato effettivamente il mutuo al Comune
di Aosta, allora è stato fatto l'elenco preciso corrispondente a
quello che naturalmente è la somma mutuata dalla Regione al Comune
di Aosta; questo per chiarire, appunto, un po' le procedure.
Manganoni (P.C.I.)
- Allora, dunque, dopo aver fatto
questa osservazione che si fanno delle opere non previste qui,
pregherei di trasmettere ai Consiglieri, almeno di trasmetterlo a
me - che non so cosa ne pensano gli altri Consiglieri - il piano
definitivo; perché se il Consiglio regionale approva un piano, io
sono del parere che questo piano deve essere eseguito, tenuto conto
di un fatto, che questo piano, che era molto generico, per esempio:
lavori di sistemazione e manutenzione straordinaria di strada 160
milioni, sono 160 milioni che il Comune di Aosta può spendere dove
vuole, come vuole, no, manutenzione di strada, un qualsiasi lavoro
che si può fare sulla strada, che andrà dalla bitumatura, dal
rifacimento, all'allargamento ecc...
Quindi, era già largo, nel senso che poteva fare un po' quello
che voleva, però, non so, delle opere non previste qui sono state
eseguite, ed allora, caro Colombo, ti pregherei di una cosa, di
mandarci, o almeno, di mandarmi l'elenco definito, perché non è
serio che il Consiglio regionale approvi un piano e poi dopo loro
ne fanno un altro, prima cosa.
Poi, sulle bitumature, e qui io pregherei la Regione di
interessarsi, cioè, di non limitarsi a presentare al Consiglio
regionale quanto richiede il Comune di Aosta, di accertarsi sulla
effettiva necessità, perché noi abbiamo, visto che sono state
bitumate delle strade dove assolutamente non era necessario, perché
la condizione della pavimentazione era ancora ottima, tipo per
esempio, l'Arco d'Augusto, giù sotto, a valle dell'Arco
d'Augusto.
Ora, che il Comune di Aosta debba fare guadagnare un sacco di
milioni a Sogno, perché quelle bitumature, già quando sono state
portate in programma, già si sapeva che le faceva Sogno, ed io
pregherei l'Assessore Colombo - come autorità di tutela, e
trattandosi di quattrini nostri - di aprire gli occhi anche sugli
appalti che fa il Comune, no? Perché, vedi Colombo, quelle
bitumature, quel sistema di bitumature era una greppia perché si
trattava di stendere un tappeto sulle bitumature esistenti, e tu
sai molto bene che in quel caso si tratta non più a metro quadrato,
come fa normalmente la Regione, ma a metri cubi, e tu sai cosa
vuole dire farlo a metri cubi, tu lo sai, ed allora io direi che la
Regione, trattandosi di quattrini suoi, vero, apra gli occhi e
controlli un po', e specialmente non faccia bitumare delle strade,
non dico tutte; una parte, sì avevano necessità di essere bitumate,
della stesura del tappeto sopra, ma altre assolutamente no; quelli
sono dei quattrini spesi male, scusami Colombo, e tu hai queste
responsabilità! Non sei stato tu che hai fatto stendere, ma avevi
però il dovere di accertarti, e dove non necessitava la stesura del
tappeto, dovevi dire: "qui no, la Regione non è disposta a
spendere, buttare dei quattrini dalla finestra, ad eseguire dei
lavori non necessari"; prima cosa.
In secondo luogo, i progetti sono in visione all'Ufficio Tecnico
del Comune di Aosta; permetti Colombo che io ti dica che come
Consigliere regionale, non intendo andare al Comune, all'Ufficio
tecnico del comune di Aosta a vedere i progetti; sono opere
finanziate dalla Regione? Ed allora i Consiglieri regionali, cioè
gli amministratori della Regione hanno diritto di consultare questi
progetti non già peregrinando negli uffici tecnici o nei municipi
dei comuni, ma alla sede, in sede di Regione, ed allora io ti prego
di farti mandare una copia dei progetti, in modo che i Consiglieri
regionali possano prenderne visione in sede di Regione e non nei
vari comuni. Noi, i lavori che stiamo eseguendo con gli altri
comuni, nessun Assessore, e neanche Colombo, ha mai detto: "se
volete vedere, andate al municipio interessato", mai, perché i
progetti i Consiglieri li hanno sempre consultati nell'ufficio
tecnico dell'amministrazione regionale. Allora io chiedo, e qui
chiedo di rispondermi quando - la data, pressa poco, all'incirca -
i Consiglieri regionali possono prenderne visione qui, e non
debbano peregrinare nei municipi.
D'altronde, tu questo, Colombo, dovresti capirlo, anche la
questione di dignità, i Consiglieri regionali devono andare nei
vari comuni a vedere se il Segretario, l'Ufficio ecc. a questo
progetto, e i comuni, ad un certo punto possono anche dire: ma Lei
chi è? Allora, concludendo: trasmetterci l'elenco definitivo, con
una certa celerità, non un altro anno, non dico in otto giorni,
però...
In secondo luogo io penso che, variando il piano di lavori, il
Consiglio debba anche prenderne atto ufficialmente, penso, non so
se questo è competenza del Presidente del Consiglio; noi abbiamo
approvato un piano, ne fanno un altro, lo variano, ci possono anche
essere delle ragioni per cui è stato variato, però almeno il
Consiglio regionale prenda atto che è stato variato questo piano,
prima cosa.
Seconda cosa che questi progetti vengano dati in visione in sede
di amministrazione regionale; in terzo luogo allo scopo di evitare
che anche per altre opere si faccia come si è fatto per le
bitumature, io pregherei l'Assessore interessato e l'ufficio
tecnico della Regione di accertarsi della necessità di queste
opere, cioè, di non fare dei lavori inutili come si è fatto in
parte, dico in parte, per le bitumature nel Comune di Aosta.
Io vorrei una risposta di Colombo su quelle due questioni che io
ho posto.
Colombo (P.S.I.)
- La questione dei progetti, d'accordo:
io chiederò senz'altro al Comune di Aosta di mandarci una copia
perché sia messa a disposizione dei Consiglieri; sulle altre cose,
beh, non è che noi possiamo ad un certo momento andare a vedere se
tutte le strade che sta bitumando un comune sono proprio necessarie
oppure no: mi pare che qui usciamo fuori da quelli che sono i
compiti, diciamo così, di controllo da parte dell'amministrazione
regionale. A me pare che naturalmente spetta al Comune questo
compito ed io mi auguro che i Comuni naturalmente, lo facciano con
perizia e soprattutto lo facciano quando è necessario; questo è un
po' la raccomandazione che noi facciamo a tutti i comuni perché,
almeno da parte nostra, alle bitumature ci passiamo solamente
quando le bitumature sono necessarie.
Manganoni (P.C.I.)
- E le variazioni del progetto, cioè,
sulle modifiche apportate al piano?
Colombo (P.S.I.)
- Manderò la copia, così come mi è stato
richiesto, la copia senz'altro, con la variazione del piano,
manderò la copia così come è stato richiesto.
Manganoni (P.C.I.)
- Volevo solo dire questo, sai,
l'autonomia dei comuni, scusami Colombo, se quando gli altri comuni
ti chiedono un'opera voi vi accertate sulla necessità di
quell'opera; è vero o no? Fatelo anche per il Comune di Aosta.
Scusami, se la frazione di Les Combes, a Introd, ti chiede, non
so, la costruzione di un acquedotto nuovo, tu vai e dici, un
momento, vediamo un po' quello che c'è, è vero o non è vero? Lo fai
questo? Ed allora, perché per il Comune di Aosta non si fa?
Colombo (P.S.I.)
- Il controllo delle bitumature è già
una cosa molto diversa...
Manganoni (P.C.I.) -
Io ti accennavo a quello e tu questo
devi darmi ragione, perché laggiù, all'Arco d'Augusto, tutti ci
siamo passati, era perfetta la bitumatura; chissà perché bisogna
metterci un tappeto sopra? Quindi, vedi che lì il Comune ha mancato
di serietà; io ti ho detto... lì si trattava... c'era Sogno, c'era
Sogno...
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK