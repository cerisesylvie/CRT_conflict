Consiglio Regionale della Valle d'Aosta - Oggetto del Consiglio n. 2140 del 12 gennaio 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ENERGIA
Risparmio energetico e fonti alternative
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2140 del 12 gennaio 2023 - Resoconto
OGGETTO N. 2140/XVI - Interrogazione: "Contenuti e azioni
dell'attuale politica regionale di supporto e sviluppo della
produzione di idrogeno.".
Bertin (Presidente) -
Punto n. 19 all'ordine del giorno.
Risponde l'assessore Bertschy.
Bertschy (AV-VdA Unie) -
L'interrogazione chiede
informazioni riguardo al recente bando che è stato approvato dalla
Giunta e poi dalle strutture tecniche, quindi passo velocemente
alle risposte, visto che sono abbastanza lunghe e articolate.
Quali siano i principali dettagli dell'avviso. L'avviso è
finalizzato alla selezione e al successivo finanziamento di
proposte progettuali, volte alla realizzazione di siti di
produzione di idrogeno rinnovabile in aree industriali dismesse, da
finanziare nell'ambito dell'investimento 3.1 previsto nella
Missione 2, "Rivoluzione verde e transizione ecologica", Componente
2, Energia rinnovabile, idrogeno, rete mobilità sostenibile,
ovviamente del PNRR. L'importo destinato alla Regione autonoma
Valle d'Aosta è pari a 14 milioni di euro. Possono beneficiare
delle agevolazioni le imprese di tutte le dimensioni che sono
regolarmente costituite e iscritte come attive nel registro
imprese, che sono in regime di contabilità ordinaria e dispongono
di almeno due bilanci approvati.
Gli interventi ammissibili devono essere finalizzati alla
produzione di idrogeno rinnovabile e devono prevedere entrambi le
seguenti componenti: a) uno o più elettrolizzatori per la
produzione di idrogeno rinnovabile, comprensivi di eventuali
sistemi di compressione e di stoccaggio dell'idrogeno; b) uno o più
impianti addizionali asserviti agli elettrolizzatori, comprensivi
di eventuali sistemi di stoccaggio dell'energia elettrica.
L'elettrolizzatore deve avere una potenza nominale complessiva non
inferiore a 1 megawatt e non superiore ai 10 megawatt ed è
necessario prevedere l'installazione, nell'area dove è ubicato
l'elettrolizzatore o in aree poste entro dieci chilometri dal
perimetro di quest'ultima, di uno o più impianti addizionali di
produzione di energia elettrica da fonte rinnovabile asserviti agli
elettrolizzatori, con una capacità totale almeno del 20 percento
della potenza elettrica dell'elettrolizzatore stesso. Ad esempio,
per un elettrolizzatore da un megawatt, bisogna prevedere un
impianto per almeno 200 kilowatt.
I componenti di impianti di produzione di idrogeno rinnovabile
devono essere realizzati presso siti localizzati nel territorio
della Regione e devono essere collocati su un'area industriale
dismessa avente le seguenti caratteristiche principali: la
connessione alla rete elettrica, le risorse d'acqua adeguate alla
produzione di idrogeno rinnovabile, la connessione alla rete gas e
l'accesso alla rete stradale. Inoltre, il sito individuato deve
essere contiguo o prossimo, ovvero distante non più di 50
chilometri, a un'area caratterizzata dalla presenza di industrie o
altre utenze che possano esprimere una domanda potenziale di
idrogeno.
I progetti possono essere presentati dal 9 gennaio fino al 16
febbraio. Le attività di istruttoria e di valutazione delle domande
presentate saranno di natura amministrativa e tecnica e dovranno
essere effettuate in tempi rapidi, in modo da consentire
l'approvazione della graduatoria delle domande entro e non oltre il
31 marzo 2023. In ogni caso, i progetti devono essere poi ultimati
entro 36 mesi dalla data del provvedimento di concessione
dell'agevolazione e comunque non oltre il 30 giugno 2026. Si
evidenzia che il termine del 31 marzo 2023 è stato definito dal
MASE ed essendo un obiettivo del PNRR non può essere modificato. Le
agevolazioni sono concesse nella forma del contributo a fondo
perduto e non possono essere superiori al cento percento dei costi
ammissibili, di cui all'articolo 7 dello stesso avviso.
Punto 2: quale sia il ruolo che la Regione autonoma riveste e
rivestirà nell'ambito della gestione del già richiamato avviso. La
Regione è stata individuata come soggetto attuatore dell'avviso,
ovvero il soggetto a cui sono delegate da parte del MASE le
funzioni di monitoraggio, controllo e rendicontazione della spesa e
degli obiettivi dei
target
. Il soggetto attuatore pertanto è
tenuto ad assicurare la piena attuazione degli interventi
finanziati con il PNRR da parte dei soggetti beneficiari che sono
le imprese, verificandone l'avvio tempestivo e la realizzazione
operativa, per non incorrere in ritardi attuativi e concludere
nella forma, nei modi e nei tempi previsti, al fine di garantire il
soddisfacente conseguimento secondo le scadenze concordate con
l'Unione europea degli obiettivi e dei target a essi collegati per
la quota parte di competenza, nonché a individuare eventuali
fattori che possano determinare ritardi che incidano in maniera
considerevole sulla tempistica attuativa e di spesa dei
beneficiari, definita nei cronoprogrammi di progetto, relazionando
così tempestivamente al Ministero dell'ambiente e della sicurezza
energetica.
Inoltre, al soggetto attuatore compete l'onere di rispettare gli
adempimenti connessi agli obblighi di relazione e imputazione nel
sistema informativo ReGiS dei dati di monitoraggio relativi
all'avanzamento finanziario, fisico e procedurale e di quelli
inerenti all'avanzamento del conseguimento della quota parte di
competenza degli obiettivi dei target associati alla misura,
effettuando verifiche, validazione dei dati di monitoraggio forniti
dai soggetti beneficiari sulla base delle indicazioni del
Ministero, al fine di presidiare l'avanzamento dei progetti, nonché
di garantire la correttezza, l'affidabilità e la congruenza con il
tracciato informativo previsto per sistema il ReGiS, nel rispetto
delle indicazioni fornite dal Ministero.
La terza domanda è quella direi un po' più politica ed eviterei
di leggere tutta una serie di cose, che poi possiamo dare anche
come informazione. Rispetto alla politica regionale di supporto e
sviluppo della produzione di idrogeno in termini di programmazione
e regolamentazione, misure operative e di incentivazione, posso
rispondere che, in termini politici, stiamo partecipando a tutti i
tavoli di confronto a livello nazionale ed europeo, interregionale,
in particolare con la Regione Piemonte, ma anche attraverso alcuni
primi progetti relativi, per esempio, al programma ALCOTRA, a tutte
le azioni che si stanno sviluppando e che mettono a disposizione
dei programmi di sviluppo della produzione di idrogeno numerose
risorse. Questo presidio avviene sia sotto il profilo tecnico che
politico e ci ha messo in condizione per ora di intercettare dei
primi importanti programmi; questo avviso è uno di questi. C'è in
corso anche un avviso a livello nazionale per la realizzazione di
40 distributori a idrogeno previsti uno per regione, che devono
però vedere la partecipazione di un soggetto privato interessato
ovviamente alla sua realizzazione. Il lavoro politico che è stato
fatto in questo momento è anche stato quello di garantirci,
all'interno della programmazione finanziaria, delle risorse sui
fondi strutturali; li ho già citati più volte, sono i 4 milioni di
euro che sono a disposizione nel POR FESR 2021-2027.
Abbiamo, come Consiglio, approvato la legge del primo studio
sull'impatto dell'idrogeno per il settore dei trasporti e
recentemente approvato una delibera, la n. 1570, che dà i primi
indirizzi sulla diffusione del vettore energetico a idrogeno nel
settore dei trasporti in Valle d'Aosta, per cercare di dare
attuazione al progetto sulla realizzazione del distributore alla
filiera.
In questo momento, come Commissioni, abbiamo cercato di emendare
nel Decreto Milleproroghe la data di utilizzo dei fondi che sono a
disposizione per il rinnovo degli autobus con i finanziamenti che
sono dedicati, che scadeva il 30 settembre 2022, era stato
prorogato al 31 dicembre 2022, ed è oggi in corso un emendamento da
parte della Conferenza delle Regioni per portarlo al 31 dicembre
2023, perché a oggi non ci sono né sufficiente produzione ma
neanche disponibilità di autobus per poter seguire quella misura di
finanziamento.
L'atto più importante che speriamo di concludere al più presto
sono le linee guida che faranno parte del piano energetico
ambientale regionale, che daranno la possibilità di avere un atto
di programmazione anche per lo sviluppo dell'idrogeno in Valle
d'Aosta.
Stiamo cercando, con tutta la determinazione necessaria, di
organizzarci sia politicamente che amministrativamente con degli
atti e con un lavoro che ci permetta di stare al passo con quello
che si sta sviluppando, sapendo che buona parte di queste risorse
dovranno essere utilizzate in tempi molto brevi e che tutte le
Regioni oggi vivono un po' la difficoltà di riuscire a collegare la
visione programmatoria ai tempi che i vari decreti stanno mettendo
in campo, a volte con delle grandi difficoltà. Ricordo l'ultimo
decreto uscito il 23 dicembre, alla vigilia di Natale, e su quello
abbiamo dovuto fare le modifiche necessarie per completare l'avviso
e metterlo in disponibilità.
Io spero al più presto di poter fornire al Consiglio questa
documentazione, così da potere anche permettere una discussione
politica e un confronto sulla programmazione futura.
Presidente -
Consigliere Aggravi.
Aggravi (LEGA VDA) -
Quest'interrogazione nasceva dalla
lettura del comunicato stampa che annunciava l'avviso. Qui faccio
una battuta, Assessore: forse nella
home page
del sito
regionale, invece di metterlo in fondo a destra, io avrei messo un
banner
un pochettino più visibile; ma questo non è un
problema suo, è un problema di come è costruito oggi il sito della
Regione, che forse necessiterebbe di essere un pochettino più
smart
; questo lo do come consiglio, perché subito non
trovavo neanche io la localizzazione dell'avviso. Ma voleva essere
anche utile per fare un po' il punto su quello che effettivamente è
stato fatto perché, come spesso capita nei comunicati stampa,
sembrava che di colpo ci fossimo messi a produrre idrogeno, poi
sappiamo che è facile fare dei grandi titoloni.
Il problema che emerge, che non è nostro ma molto più generale,
è che un vettore di questo tipo, come qualsiasi vettore energetico,
un conto è produrlo, un conto è consumarlo ma un altro conto è
costruire tutta la filiera. Giustamente lei citava quell'altro
bando per la costruzione di un distributore per regione: io posso
fare tutti i distributori di questo mondo, ma se poi non ho degli
autobus, dei mezzi o comunque una filiera che utilizza questo
vettore, ovviamente sto facendo un esercizio, più che di stile,
molto oneroso e che non mi porta da nessuna parte.
In parte forse quello che è la parte più interessante dello
studio sull'idrogeno io lo collegherei direttamente con il piano
regionale dei trasporti, che è rimasto un po' in formalina, per un
discorso molto semplice: lì si parlava o si parla spesso di autobus
e di utilizzo del vettore idrogeno, nel piano regionale dei
trasporti la parte di autobus è comunque importante e forse quella
può essere, ed è quella la via, l'occasione di poter utilizzare e
sviluppare la filiera di questo vettore, un po' come hanno fatto
anche altre realtà. Non cito sempre gli amici o anche i
diversamente amici del Sudtirolo, perché altrimenti ne abusiamo. Ci
sono realtà che sul trasporto pesante: noi non abbiamo porti,
quindi sulla parte delle navi poco possiamo fare, ma penso che
sulla parte di autobus molto si può ragionare.
Quello che in più ci preoccupa, ma ripeto, dipende soprattutto
da eventi esterni, è che un po' come il mondo del fotovoltaico,
anche gli elettrolizzatori sono degli impianti non proprio di
semplice reperimento e costruzione. Purtroppo sappiamo che la
transizione energetica ecologica, ma io direi soprattutto
industriale, perché questa è una vera e propria transizione
industriale, una violenza sul sistema industriale occidentale,
perché bisogna anche prevedere delle politiche e delle misure
effettivamente che aiutino questa transizione, rendono, insieme
alla data dell'
annus horribilis
, che è il 2026, la necessità
di reperire necessariamente tutti questi impianti che sono
tecnologicamente non soltanto onerosi dal punto di vista
finanziario, ma soprattutto anche sempre di più strategici e la cui
produzione, che ci piaccia o no, non dipende totalmente
dall'Occidente. Chiamo in causa proprio l'Occidente, perché quando
si parla di catene globali del valore, non possiamo più parlare
d'Italia, non possiamo più parlare di sud Europa, non possiamo
parlare di Europa, dobbiamo per forza allargare i nostri confini.
Quindi, io mi auguro che tutto possa andare nel migliore dei
modi.
Un altro passaggio che volevo fare, rispetto alla precisazione
che giustamente lei ha fatto e che è stata anche oggetto di parte
delle nostre interlocuzioni in II Commissione sul PNRR, è il fatto
che la Regione sia un soggetto attuatore che ha tutta una serie di
incombenze non di poco conto: al di là dell'elencazione, il
monitoraggio, controllo e quant'altro, sappiamo che questo ha un
costo, perché ovviamente ci saranno delle strutture deputate a fare
questo. Mi si permetta la battuta, visto l'ordine del giorno del
Consiglio: se da un lato esternalizziamo, qui dobbiamo anche capire
se le risorse ci sono e non sono solo risorse finanziarie, ma sono
anche risorse di competenza, di voglia e di volontà, quindi c'è un
carico sugli uffici che non è banale, e che non riguarda soltanto
l'idrogeno, ma tutte le progettualità che fanno parte di questi
progetti.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK