Consiglio Regionale della Valle d'Aosta - Oggetto del Consiglio n. 35 del 4 novembre 2020 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ISTRUZIONE PUBBLICA
Personale docente e non docente
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 35 del 4 novembre 2020 - Resoconto
OGGETTO N. 35/XVI - Interpellanza: "Previsione di test
diagnostici per gli insegnanti per garantire il regolare
svolgimento delle lezioni".
Bertin (Presidente) -
Vedo che l'assessore Caveri è
rientrato, pertanto seguiamo l'ordine del giorno come previsto e
passiamo al punto n. 19. Per l'illustrazione, la parola al
consigliere Perron.
Perron (LEGA VDA) -
Da quando abbiamo presentato
l'interpellanza il 23 ottobre in realtà parecchie cose sono
cambiate nella situazione generale. A causa dell'evolversi del
contagio e del susseguirsi dei DPCM, siamo a rivivere in un "eterno
divenire", per citare un po' il filosofo greco Eraclito, che
certamente avrebbe visto in questi tempi una conferma della sua
visione del mondo. Appena si trova un punto normativo che pare
stabile, ecco che si riparte verso nuove regole, come purtroppo
sanno gli Italiani e anche i Valdostani di questi tempi,
soprattutto quelli che hanno la sfortuna e direi la vocazione
eroica ormai nel mantenere aperta un'attività imprenditoriale
propria. Sola eccezione a questo mutamento di situazioni è stato il
concorso straordinario per docenti ormai partito in piena pandemia,
ineluttabile, inarrestabile, quanto meno fino a poche ore fa,
perché anche qui c'è stata una novità, che vedrà presumibilmente
decine e centinaia di docenti in tutta Italia ricorrere in quanto
impossibilitati a sostenere la prova causa quarantena. In realtà
poi è di pochissime ore fa la notizia che il concorso è stato
bloccato e quindi le prove già svolte saranno valide e le altre
riprenderanno, insomma potevamo utilizzare il famoso verso
manzoniano: "ai posteri l'ardua sentenza", visto che era il
ministro Azzolina che in questo caso è andata oltre a ogni utilizzo
di buon senso, e non me ne voglia Napoleone per l'accostamento col
ministro Azzolina.
Pur nel caos di questi tempi, dicevo, qualche punto fermo direi
che siamo qui e possiamo metterlo. Qualche punto fermo che possa
dare a noi uomini e donne del XXI secolo, oggi un po' sgomenti in
balia della Storia che ritorna, una Storia con la "S" maiuscola,
quella che i più temisti o sprovveduti avevano considerato conclusa
per "magnifiche sorti e progressive", cito qui il grande Giacomo
Leopardi, che probabilmente sogghigna nella tomba vedendoci alle
prese con epidemie planetarie e attentati terroristici, a conferma
di un mai sopito fanatismo in questo caso di matrice islamica.
Allora in tutto questo uno dei punti fermi che noi riteniamo si
possa mettere è quello della scuola, della sua importanza, della
sua centralità e della sua capacità di istruire e formare i giovani
che rappresentano il nostro futuro. E anche se "del doman non v'è
certezza", come direbbe invece Lorenzo de' Medici, quanto meno
possiamo cercare di renderlo migliore del dì presente, che in
effetti è - ahinoi! - piuttosto buio.
Allora di qui la nostra richiesta all'Assessore competente per
conoscere il numero degli insegnanti di scuola primaria e
secondaria, di primo e secondo grado, la scuola dell'infanzia
provvidenzialmente è al riparo dai contagi... che siano stati messi
in quarantena a partire dall'inizio della scuola, quindi da
settembre 2020, quanti di questi abbiano effettuato il tampone, tra
l'altro, ad ottobre si parlava ancora dei tamponi molecolari, oggi,
per fortuna, c'è stato in questo caso sia uno sviluppo positivo, si
parla di tamponi rapidi di tipo antigenico, come ha già detto il
presidente Lavevaz stamattina, e quindi la nostra richiesta è di
sapere anche quanti di questi siano risultati positivi.
La nostra richiesta, che sto contestualizzando un po' appunto
perché gli eventi si modificano in fretta, era dettata anche
dall'impossibilità dei docenti di effettuare la didattica a
distanza quando posti in quarantena o in isolamento fiduciario,
cosa che faceva perdere agli studenti altri giorni preziosi, per
quanto già la modalità a distanza sia per sua natura deficitaria
sotto molti aspetti, ma su questo ci si tornerà, ahimè, nelle
prossime settimane e nei prossimi mesi. Ora la situazione a quel
livello è mutata, dicevo, perché c'è un nuovo contratto collettivo
nazionale integrativo, per cui dalla didattica digitale integrata
sarà esentato soltanto colui che rientra in malattia certificata,
quindi anche questo problema si è risolto un po' da sé. Chiediamo
comunque quale sia la strategia di test diagnostici che questo
Governo intende attuare per garantire il miglior svolgimento
possibile della didattica, sia essa a distanza o in presenza, e con
esso ottemperare al fondamentale diritto alla formazione e
all'istruzione al quale facevo riferimento poc'anzi.
Presidente -
Per il Governo, la parola all'assessore
Caveri.
Caveri (VdA Unie) -
Caro consigliere Perron, mi vergogno
un po' di non aver preparato delle citazioni letterarie all'altezza
del suo
incipit
, la prossima volta sarò preparato e mi
preparerò qualche cosa che vada dalla storia alla letteratura come
ha fatto lei e mi felicito caldamente. Mi rifarò invece alla
freddezza dei dati che lei ha chiesto, partendo però dal
presupposto di quanto noi siamo interessati alla scuola e quanto
siamo pieni di inquietudine rispetto al susseguirsi dei DPCM e alle
attese che il Presidente questa mattina ha manifestato, che
impatteranno fin dalle prossime ore sul nostro sistema scolastico,
dopo aver assunto nell'ordinanza cui facevo cenno questa mattina di
immaginare di potere in una prospettiva all'uscita dalla
drammaticità più difficile che oggi stiamo vivendo, cioè immaginare
che ci possa essere sempre più un sistema intelligente scuola per
scuola, che possa consentire di tenere conto che oggi quelle
percentuali che sono fissate: 75, 25 piuttosto che quegli altri
numeri che sentiremo in queste ore soprattutto rispetto alle
classi, no? Noi cioè se siamo rossi, dovremo mettere in didattica a
distanza la seconda e la terza media, se invece fossimo arancioni
solo la terza media, cioè sono degli elementi meccanici che in
realtà non sono corrispondenti alla grande diversità che noi
abbiamo fra una piccola scuola di montagna e una grande scuola come
può essere il Cotonificio Brambilla di Verrès.
I dati estratti dalla piattaforma regionale della Protezione
civile dal 1° settembre al 27 ottobre ci danno 262 casi, questi
sono gli insegnanti che sono stati messi in quarantena; di questi,
ed è la risposta alla domanda n. 2, sono 153 gli insegnanti che
hanno effettuato un tampone di cui 68 positivi. Credo che sia
interessante per lei sapere - aggiungo un dato, perché, come
dicevamo, è stata la sua un'iniziativa
in progress
e quindi
le aggiungo un elemento - che in questo momento gli insegnanti
positivi sono 65, ma l'aspetto che è più preoccupante è l'effetto
moltiplicatore delle quarantene, pertanto in questo momento abbiamo
218 insegnanti in quarantena.
Da questo punto di vista, vorrei ricordare, per rispondere alla
sua garbata domanda n. 3, che agli inizi del corrente anno
scolastico è stata avviata una campagna, come lei ben sa, di test
sierologici rapidi per Igm e Igc da Covid-19 su base volontaria,
rivolta a personale docente e non docente delle scuole valdostane
di ogni ordine e grado e anche allo stesso personale che opera
presso centri di formazione professionale, anche gli operatori dei
nidi d'infanzia e le tate familiari. Ebbene, su 4.365 soggetti se
ne sono presentati 3.301, quindi l'affluenza è stata notevole,
direi anche segno di grande senso di responsabilità, il 75,64
percento hanno fatto questo test. Sono state all'epoca rilevate 14
positività per gli anticorpi che compaiono all'inizio della
malattia e 86 positività per i cosiddetti "anticorpi a lunga
durata". Poiché in caso di positività è stato richiesto il tampone,
tenuto conto che in tre casi il soggetto è risultato positivo per
entrambe le tipologie di anticorpi... sono stati richiesti 97
tamponi diagnostici corrispondenti al 2,9 percento del campione
testato, nessun soggetto è risultato positivo al tampone.
Attualmente gli insegnanti che risultano essere stati contatti
stretti, come si dice tecnicamente, se asintomatici, devono
osservare la quarantena con due alternative: tampone diagnostico al
decimo giorno e cessazione della quarantena se negativo, quarantena
di 14 giorni senza tampone. Attualmente però, e su questo abbiamo
trovato la larga disponibilità fin dall'inizio dell'assessore
Barmasse, gli insegnanti sono sottoposti al cosiddetto "tampone
rapido" al decimo giorno. Si prevede di continuare in questo modo
stante per fortuna la disponibilità di test rapidi.
Aggiungerei solo una questione che lei ha già sollevato e cioè
il fatto che oggi chi è in quarantena può svolgere la didattica a
distanza prima di definire un'eventuale positività, sempre che non
abbia nel periodo di quarantena delle situazioni patologiche che
trasformano la quarantena in vera e propria malattia.
Noi adesso stiamo lavorando con l'USL e con l'INAIL per definire
sempre meglio dei percorsi che evitino soprattutto questo fenomeno
moltiplicatore di cui parlavo all'inizio, cioè un certo numero di
allievi e un certo numero di insegnanti che moltiplicano poi
all'infinito in maniera molto drastica, in maniera molto corposa il
numero delle persone che finiscono in quarantena, tenendo conto,
tra l'altro - e questa è una novità di questi giorni -, che, nel
momento in cui una persona, un insegnante diventa positivo, entra
nel girone INAIL, cioè in questo momento non è più mutua ma diventa
una malattia da manifestare all'INAIL. Per questo noi la settimana
prossima continueremo ad approfondire con le autorità sanitarie del
caso per vedere quali sono i meccanismi che possono consentire, da
una parte, una guardiania e un'attenzione sempre più forte rispetto
alla salute degli allievi, degli insegnanti e del personale
scolastico e, dall'altra, avere anche una certa celerità che ci
possa consentire in qualche modo di poter avere le scuole pronte,
pur sapendo che una serie di chiusure ormai dipendono dalla gravità
della malattia, ma bisogna essere pronti per quando la ripartenza
ci consentirà finalmente di avere di nuovo una situazione
ottimale.
Presidente -
Per la replica, la parola al consigliere
Perron, ne ha facoltà.
Perron (LEGA VDA) -
Ringrazio l'assessore Caveri, lo
perdono per questa volta per le mancate citazioni, ho perduto
facoltà diciamo di mettere i voti, posso solo più interrogare ormai
da quando ho questo ruolo.
Quello che per noi è importante è certamente avere la scuola al
centro di una visione strategica, perché, al di là di questo
periodo diciamo di fiammata del Covid che ci imporrà delle
limitazioni forzate, io credo sia importante avere una strategia di
lungo termine perché avremo a che fare presumibilmente col virus
per parecchi mesi. Una visione sulla scuola strategica a lungo
termine che possa in tutti i modi possibili privilegiare una
didattica sempre integrata ma con la parte in presenza che sia
forte quindi credo che possa essere un
focus
fondamentale,
anche perché sottolineo e ricordo che una didattica a distanza,
purtroppo, per quanto soluzione necessaria in certi momenti, è una
didattica che favorisce le disuguaglianze sociali, le
disuguaglianze di ceto, le disuguaglianze culturali in quanto molti
ragazzi, molti bambini che non possono essere seguiti hanno un
peggioramento ulteriore della loro capacità scolastica. Credo che
in un Paese, tra l'altro, in cui purtroppo meritocrazia e mobilità
sociale sono ridotti ai minimi, la scuola debba rappresentare un
modo per poter bypassare questo e dare la possibilità a chiunque
abbia capacità di progredire e quindi la didattica in presenza, una
didattica integrata forte... credo anche insieme agli istituti
tecnici e professionali, che sono quelli che maggiormente soffrono
per ovvi motivi, insomma, la didattica a distanza non può integrare
bene i laboratori... quindi ci ritroveremo con degli alunni... e
io, tra l'altro, vengo da molti anni nei professionali, che non
hanno le competenze necessarie per integrarsi poi nel tessuto
economico, quindi cercare in tutti i modi di limitare il danno e
avere una visione di lungo termine che ci permetta di farlo... in
questo senso troverà certamente il nostro gruppo propositivo e
molto attento.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK