Consiglio Regionale della Valle d'Aosta - Oggetto del Consiglio n. 148 del 7 novembre 1983 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 148 del 7 novembre 1983 - Resoconto
OGGETTO N. 148/VIII - INIZIATIVE IN CORSO PER IL SETTORE
ENERGETICO CON PARTICOLARE RIFERIMENTO ALLE INDUSTRIE
SIDERURGICHE.- (Interpellanza).
PRESIDENTE:
Do lettura dell'interpellanza presentata dai
Consiglieri Mafrica, Millet e Cout.
INTERPELLANZA
Poiché il problema dei costi energetici è di grande
importanza per le industrie siderurgiche valdostane;
i sottoscritti Consiglieri regionali
INTERPELLANO
il Presidente della Giunta per sapere:
1)
se sono ripresi i contatti fra Regione, ENEL e
Nuova Sias sul problema delle centrali dell'azienda siderurgica di
cui l'ENEL reclama la subconcessione;
2)
se hanno fatto passi in avanti le trattative per le
centrali CRAVETTO e come la Giunta intende risolvere il problema
della loro gestione;
3)
a che punto si trovano i lavori per il metanodotto
Ivrea-Aosta e quali soluzioni la Giunta intende adottare per la
distribuzione del gas destinato ad usi civili.
PRESIDENTE:
Illustra l'interpellanza il Consigliere
Mafrica, ne ha facoltà.
MAFRICA - (P.C.I.):
Questo è un argomento di grande
importanza sia per l'attività della Regione per i servizi che
interessano i cittadini, sia per la possibile difesa del settore
industriale. Non è passato molto tempo da quando, come Consiglio,
abbiamo deciso di sospendere la subconcessione all'Enel di una
centrale della Nuova Sias e credo sia opportuno ridiscuterne subito
per essere informati, anche perché la situazione della siderurgia,
e della Nuova Sias in particolare, è molto grave; se ci sono quindi
delle trattative è bene esserne informati per verificare che
procedano con la dovuta speditezza. Il Presidente della Giunta si
era impegnato, in occasione della sospensione di quella
subconcessione, a far incontrare nuovamente i rappresentanti
dell'Enel e i rappresentanti della Nuova Sias, o meglio della
Finsider se possibile, per concordare una convenzione che in
qualche modo permettesse di tener conto degli interessi delle due
parti. Ci interesserebbe sapere se ci sono stati sviluppi positivi
e se si intravede una via d'uscita per questo problema che per la
siderurgia valdostana ha una grande importanza. Addirittura la
direzione della Nuova Sias potrebbe accampare a scusante delle
proprie difficoltà il fatto che la Regione non tutela abbastanza i
suoi diritti. Noi crediamo che invece la Regione debba dimostrare
tutta la sua buona volontà per trovare una soluzione al problema
delle centrali della Nuova Sias.
Secondo punto è quello degli sviluppi della trattativa per le
centrali Cravetto: abbiamo letto sui giornali che sono stati fatti
dei passi avanti e ci interesserebbe sapere a che punto sono le
trattative ed in modo particolare,come potrà essere risolto il
problema della gestione, visto che in quelle centrali operano una
ventina di lavoratori che devono avere delle garanzie rispetto alla
possibilità di continuare a svolgere il proprio lavoro.
Il terzo punto dell'interpellanza riguarda il metanodotto.
Sappiamo che, probabilmente, nel nuovo bilancio ci sarà una quota
ulteriore di finanziamento a carico della Regione per quest'opera
ed il finanziamento regionale è molto consistente; è chiaro a tutti
che è interesse della Regione un rapido avvio ed un rapido
completamento dell'opera stessa.
Il problema importante per cui occorre muoversi in tempo è
quello della gestione: sarebbe infatti una perdita di tempo non
giustificata avere il gas che arriva vicino ad un certo Comune e
non avere ancora i collegamenti con le abitazioni per il servizio
civile o con le industrie per le attività industriali. Quindi
chiediamo alla Giunta a che punto ci si trova con la costruzione
del metanodotto e quali passi sono stati fatti per predisporre, in
modo che quando il metano arriva immediatamente possa essere
utilizzato dalle industrie e dagli abitanti dei Comuni
interessati.
Ancora a proposito della gestione, vorremmo sapere se si pensa
ad un appalto ad una società specializzata oppure alla costituzione
di una società a carattere regionale, pubblica o mista, per la
distribuzione o quali altre soluzioni si stanno intravedendo.
PRESIDENTE:
Ha chiesto di parlare il Presidente della
Giunta, ne ha facoltà.
ANDRIONE - (U.V.):
Rispondo sui punti 1 e 3. Per quanto
riguarda il punto 1, ho chiesto al Ministero dell'Industria di
convocare le parti perché venga chiarita la posizione sia dal punto
di vista giuridico che da quello di fatto. L'Enel non tratta più
con la Nuova Sias in quanto aveva fatto delle proposte che la Nuova
Sias ha rifiutato e la questione o si risolve a livello di
applicazione delle leggi esistenti o modificando la legge di
nazionalizzazione dell'Enel o sarà risolta dalla Cassazione perché
è pendente un giudizio in materia, dopo che la Nuova Sias ha perso
la causa al Tribunale Superiore delle Acque.
Per quanto riguarda il punto 3, abbiamo preso contatti con
l'Italgas, è in corso di studi una convenzione specifica con questa
ditta per la fornitura di gas ai civili. Per quanto riguarda le
industrie, l'allacciamento è a carico dell'industria stessa e la
progettazione è in fase avanzata. La SNAM dovrebbe - uso il
condizionale - arrivare a Pont-Saint-Martin alla fine del 1984. Per
quanto riguarda il finanziamento, anche prevedendo delle spese a
carico della Regione, con l'inizio dei lavori imminente dovrebbe
essere ottenibile per la seconda tranche il prestito BEI e di
conseguenza il gas si pagherebbe da solo.
PRESIDENTE:
Ha chiesto di parlare l'Assessore Faval, ne
ha facoltà.
FAVAL - (U.V.):
Per rispondere al punto n. 2 in quanto
per incarico del Presidente della Giunta ho curato direttamente
queste trattative.
E' stato trovato l'accordo fra la Regione e la Società Cravetto
per l'acquisto delle centrali al prezzo di 10 miliardi, che sarà
pagato tramite un mutuo che la Regione intende contrarre con banca
di primaria importanza con la quale sono già stati presi i dovuti
contatti. Gli uffici stanno predisponendo gli atti ed al più presto
la porteremo in Consiglio.
Per quanto riguarda la gestione degli impianti, si pensa di
poterla fare per il tramite di una cooperativa da costituirsi fra
gli attuali dipendenti della società Cravetto,i quali sono già
stati interpellati in proposito ed hanno espresso la loro
disponibilità anche per iscritto. Si tratterebbe di costituire una
cooperativa alla quale dovrebbe partecipare nella forma che vedremo
anche la Regione per dare garanzie di un certo tipo e la gestione
essere operata direttamente da coloro che lavorano nella
Cravetto.
PRESIDENTE:
Ha chiesto di parlare il Consigliere Mafrica,
ne ha facoltà.
MAFRICA - (P.C.I.):
Sono soddisfatto per i punti 2 e 3,
con l'osservazione che per la Cravetto nella cooperativa bisognerà
tener conto di tutti gli interessati, perché credo che la legge non
consenta di vendere energia elettrica ma di utilizzarla per i soci,
quindi se l'Ilssa-Viola per esempio dovrà utilizzare questa energia
elettrica dovrà entrare anch'essa nella cooperativa, sennò non
potrebbe diventare utilizzatrice.
Per quanto riguarda l'Italgas, si tratta di fare dei conti
perché probabilmente, dovendo distribuire delle quantità tutto
sommato ridotte di energia, ci sarà la tendenza a rivalersi sui
prezzi. Quindi bisognerà arrivare a delle convenzioni che
salvaguardino l'utenza valdostana, specialmente la piccola utenza
dei Comuni con un numero limitato di abitanti.
Per quanto riguarda il punto l, non sono soddisfatto perché, da
notizie avute attraverso dirigenti dell'Enel, mi risultava esserci
una proposta interessante dell'Enel di un prezzo dell'energia pari
a ca. 12 lire al kw/h per un certo numero di anni e pensavo che su
questa proposta, se esiste, si potrebbe avviare una trattativa più
rapida. Quando ricorriamo alla mediazione del Ministero
dell'Industria, purtroppo l'esperienza è negativa, perché passano
dei mesi prima di riuscire a mettersi in contatto.
Sollecito nuovamente la Giunta di stare dietro a questa cosa,
perché non mi sembra che una trattativa a livello ministeriale sia
molto rapida ed insistere non guasta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK