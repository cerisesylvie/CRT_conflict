Consiglio Regionale della Valle d'Aosta - Oggetto del Consiglio n. 968 del 17 novembre 1999 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
CONSIGLIO REGIONALE
Attività consiliare d'aula
Precedente
Successivo
Resoconto integrale del dibattito dell'aula
Oggetto del Consiglio n. 968 del 17 novembre 1999 - Resoconto
OGGETTO N. 968/XI Ratifica della deliberazione n. 3730, in
data 25 ottobre 1999, adottata dalla Giunta regionale in via
d'urgenza.
Oggetto n. 3730 in data 25 ottobre 1999
: Integrazione
del programma regionale di previsione dei lavori pubblici per il
triennio 1999/2001, approvato con deliberazione del Consiglio
regionale n. 488/XI del 10 marzo 1999, con
l’inserimento dei lavori di sistemazione del
fabbricato destinato alla realizzazione del museo "IVAT", in comune
di Fénis.
Président
La parole à la Conseillère Squarzino
Secondina.
Squarzino (PVA-cU)
Rispetto all'idea di un museo in cui
raccogliere e rendere fruibili le opere che sono state date in
comodato dalla Regione all'IVAT e che testimoniano la ricchezza del
nostro patrimonio artigianale, credo che nessuno abbia niente in
contrario, è sicuramente un elemento positivo da sostenere.
Rispetto però alla decisione in concreto, a mio avviso sarebbe
interessante sapere alcune cose che rappresentano il contesto in
cui si inserisce questo provvedimento.
Dal punto di vista dei contenuti, sarebbe interessante sapere se
questo è l'unico museo dell'artigianato IVAT che è previsto nella
nostra regione, cioè se si prevede un'unica sede per l'artigianato
oppure se sono previste più sedi dell'artigianato e poi se è stato
già fatto un progetto di utilizzo di gestione rispetto a questo
museo e se sono stati valutati i relativi costi. Questo per quanto
riguarda il significato di questo museo.
Per quanto riguarda la procedura che è stata seguita, ho da fare
un appunto per quanto riguarda il fatto che, nonostante si
definiscano dei programmi regionali triennali di previsione dei
lavori pubblici, quindi nonostante si affermi continuamente che si
definiscono i piani triennali per poter sapere esattamente cosa si
fa e come vengono spese sia le risorse economiche e finanziarie sia
anche le risorse professionali e la priorità con cui si attivano i
diversi interventi, ancora una volta, nonostante tutto questo
piano, poi ci si inserisce con opere che si vogliono introdurre
dopo che è stata fatta la programmazione senza aspettare che ci sia
il prossimo anno l'aggiornamento annuale di questo piano. Non si
capisce bene come, a fronte di una programmazione definita, poi
senza motivazioni che non appaiono così chiare dal testo della
delibera, si modifichi lo stesso piano inserendo delle opere
nuove.
Sempre per quanto riguarda la procedura sarebbe interessante
capire i criteri in base ai quali è stato affidato l'incarico per
la progettazione, cioè non si capisce come mai non è stato scelto,
fra le decine e più di richieste dei vari professionisti che sono
pervenute in seguito all'affisso presso la bacheca dell'assessorato
della possibilità dell'affidamento di quest'incarico, come mai non
è stato preso in considerazione il progettista che aveva redatto
già per conto dell'IVAT lo studio di fattibilità.
Non si capisce come mai si è voluto cambiare in corsa il
professionista per completare l'opera, perché in genere chi fa lo
studio di fattibilità poi si vede affidato il compito di redigere
la progettazione preliminare, poi la definitiva e infine
quell'esecutiva dei lavori. Come mai questa procedura non è stata
seguita? Forse che l'idea originale di questo studio preliminare
non ha funzionato, non era adeguata, non andava bene per cui la
Giunta ha deciso di accantonarla e di cercare altri professionisti
che avessero idee diverse? Oppure ai professionisti a cui è stato
affidato il compito di progettare in modo definitivo ed esecutivo i
lavori è stato fornito lo studio di fattibilità con lo schema
progettuale già elaborato dal progettista a cui l'IVAT aveva dato
in prima battuta l'affidamento per definire questo studio di
fattibilità?
Questi sono i due gruppi di domande che intendo fare sia per
quanto riguarda i contenuti di questo museo, sia per quanto
riguarda la procedura seguita che si conclude nella delibera che
oggi si chiede al Consiglio di approvare.
Président
La parole au Conseiller Marguerettaz.
Marguerettaz (Aut)
Anch'io ho qualche domanda pur non
avendo approfondito la questione in oggetto.
Prima di fare una domanda faccio un'osservazione sempre che sia
corretta. Siamo giunti ad avere già un progetto esecutivo su questo
al momento?
(assenso dell'Assessore Vallet, fuori microfono)
? sì, quindi l'osservazione è che quest'architetto e
quest'ingegnere, mi pare che siano due i professionisti ai quali è
stato affidato quest'incarico, vadano tenuti in forte
considerazione perché se tutti i progettisti lavorassero con dei
tempi così celeri, credo che tutti i lavori pubblici della nostra
Regione avrebbero dei tempi assai più corti perché vedo dalla
delibera che l'incarico risale al 19 luglio, quindi immagino che
questi non abbiano fatto neanche un giorno di ferie e abbiano
prodotto in tempi molto, molto brevi un progetto esecutivo di
quest'opera.
La domanda è la seguente: si tratta di una sistemazione di
fabbricato che io non conosco, mi è stato riferito essere nei
dintorni del castello di Fénis e credo che come localizzazione sia
senz'altro indicata.
Prendo atto comunque che la spesa non è irrilevante, soprattutto
se trattatasi di una sistemazione di fabbricato.
Mi chiedo se con 3,4 miliardi di spesa presunta o di previsione
di spesa che dir si voglia, non si poteva realizzare qualcosa di
diverso.
Non ho idea delle dimensioni di questo museo, delle dotazioni
anche tecniche che questo museo potrà avere ma, leggendo le parole
sulla delibera dei lavori di sistemazione di fabbricato per un
importo complessivo di 3,4 miliardi, mi sembra una cifra
considerevole della quale chiederei motivazione all'Assessore.
Président
La parole à l'Assesseur au territoire, à
l'environnement et aux ouvrages publics, Vallet.
Vallet (UV)
Risponderò alle due ultime questioni poste
dalla Consigliera Squarzino e in parte alle domande formulate da
Marguerettaz lasciando al collega Ferraris la risposta per quanto
riguarda il merito della scelta e le ragioni che hanno portato ad
individuare questo fabbricato e i passi che sono stati compiuti
insieme all'IVAT per giungere a questa scelta.
Per quanto riguarda il non inserimento nel piano di previsione
triennale e quindi l'esigenza adesso d'integrarlo, per una
questione banalissima la legge n. 12/96 prima della "modifica
Vallet", chiamiamola così, prevedeva che, per poter inserire nella
programmazione triennale un intervento, si dovesse disporre almeno
della progettazione preliminare. Alla data di approvazione del
piano di previsione non si disponeva di nessuna progettazione,
tant'è che l'incarico è del luglio di quest'anno. Ecco perché non è
stato inserito nel piano dei lavori.
Vero è, e lo dirà l'Assessore Ferraris, che intorno a quest'idea
e intorno a questa realizzazione si lavorava e si pensava da tempo.
Per quanto riguarda i criteri di scelta del professionista, intanto
occorre fare riferimento alla valutazione delle competenze che
viene svolta dagli uffici che istruiscono la delibera per
l'affidamento delle progettazioni e che fanno la cernita dei
professionisti che hanno fatto richiesta, che hanno le competenze o
che non hanno le competenze. Per quanto riguarda i professionisti
in questione, evidentemente sono stati classificati fra quelli che
avevano le competenze.
Ricordo poi alla Consigliera Squarzino che, per quanto riguarda
l'affidamento d'incarico per più di 700 mila ECU all'anno è da
rispettarsi un criterio di rotazione. Tenuto conto che il
professionista che ha svolto lo studio di fattibilità per conto
dell'IVAT in questo momento ha un rapporto con l'Amministrazione
che riguarda una progettazione e direzione lavori attinente a
lavori per circa 8 miliardi, abbiamo ritenuto opportuno applicare
il criterio della rotazione e quindi affidare ad altri l'incarico
in questione.
Président
La parole à l'Assesseur à l'industrie, à
l'artisanat et à l'énergie, Ferraris.
Ferraris (GV-DS-PSE)
Nel merito delle domande poste dalla
Consigliera Squarzino e anche dal Consigliere Marguerettaz, la
decisione di costruire un museo regionale - quindi di museo
regionale se ne fa uno solo, non c'è una duplicazione - risale
intorno alla metà degli anni '80 e riguarda il fatto che l'IVAT
avesse il compito, fra gli altri, anche quello di raccogliere gli
oggetti che erano stati collezionati dall'EVART con lo scopo, poi,
di andare verso la costruzione del Museo dell'artigianato
valdostano.
La Consigliera Squarzino pare condivida questo tipo di scelta,
il fatto è particolarmente significativo, visto che le decisioni
della maggioranza sono molto parcamente condivise dalla
Consigliera, di questo me ne felicito.
Per quanto riguarda la scelta del posto - Fénis, la Maison
Nicoletta - è dovuta al fatto che questo luogo presenta condizioni
particolari per quanto riguarda servizi, parcheggi, eccetera, che
lo rendono particolarmente interessante, anche perché il castello
di Fénis ha già una propria attrattività e questo consente di
formare un polo artigianale e turistico di particolare
interesse.
Il museo avrà una superficie destinata all'area espositiva di
quasi 600 metri quadri, una superficie totale, compresi gli
impianti e i servizi vari, di 780 metri quadri con un'area verde
all'esterno di quasi 500 metri quadri; questo definisce anche i
costi che derivano dal museo stesso.
Tenuto conto della rilevanza che ha l'artigianato in Valle sia
per numero di addetti, sia per il radicamento che ha nella regione
(come sapete la Regione Valle d'Aosta ha una tradizione di
artigianato e di artigianato artistico che è unica nell'arco
alpino), penso che questo museo rappresenti un obiettivo importante
soprattutto per conservare le radici e la memoria, e soprattutto
pensare anche a una destinazione per un'attività che in questa
regione coinvolge moltissime persone e rappresenta sia una
continuità rispetto alle tradizioni che un'importante occasione
economica e turistica per la Regione stessa.
Président
Je soumets au vote la délibération:
Conseillers présents: 30
Votants: 21
Pour: 21
Abstentions: 9 (Beneforti, Comé, Curtaz, Frassy, Lanièce,
Lattanzi, Marguerettaz, Squarzino Secondina, Viérin M.)
Le Conseil approuve.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK