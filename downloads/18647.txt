Consiglio Regionale della Valle d'Aosta - Oggetto del Consiglio n. 1754 del 21 dicembre 2000 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ASSETTO DEL TERRITORIO
Urbanistica e pianificazione territoriale
EDILIZIA
Precedente
Successivo
Resoconto integrale del dibattito dell'aula
Oggetto del Consiglio n. 1754 del 21 dicembre 2000 - Resoconto
OGGETTO N. 1754/XI Reiezione di proposta di legge:
"Modificazioni alla legge regionale 6 aprile 1998, n. 11 (Normativa
urbanistica e di pianificazione territoriale della Valle
d’Aosta)".
Articolo 1 (Sostituzione del comma 1 dell'articolo 55 della
legge regionale 6 aprile 1998, n. 11)
1. Il comma 1 dell'articolo 55 della legge regionale 6 aprile
1998, n. 11 (Normativa urbanistica di pianificazione territoriale
della Valle d'Aosta) è sostituito dal seguente:
"1. In ogni Comune è costituita la commissione edilizia,
nominata dalla Giunta comunale per quanto riguarda i componenti
elettivi. Due di tali membri sono nominati su indicazione della
minoranza consiliare. Qualora il numero dei membri da eleggere sia
inferiore a cinque, la minoranza consiliare indica un solo
componente."
Articolo 2 (Inserimento del comma 1bis all'articolo 55 della
L.R. 11/1998)
1. Dopo il comma 1 dell'articolo 55 della L.R. 11/1998, come
sostituito dall'articolo 1, è inserito il seguente:
"1bis. La commissione edilizia esprime pareri preventivi
obbligatori non vincolanti sul merito delle proposte di PUD, di
programmi, di intese e di concertazioni, attuativi del PRG, e delle
relative varianti nonché sul merito delle istanze per il rilascio
delle concessioni edilizie e delle relative varianti ed altresì sul
merito delle eventuali istanze per pareri preventivi e sugli atti
di annullamento di concessioni edilizie."
Président
J'ai le devoir de vous rappeler à ce sujet que
la III
ème
Commission a exprimé à la majorité un avis
contraire sur le projet de loi en question, et qu’un
avis contraire a été également émis par le Conseil permanent des
collectivités locales.
La parole au rapporteur, la Conseillère Squarzino Secondina.
Squarzino (PVA-cU)
Con questa proposta di legge non si
vuole modificare l’impianto, le scelte politiche e
tecniche che stanno alla base della legge regionale
sull’urbanistica.
Si vuole intervenire su di un aspetto marginale rispetto
all’intera legge, per cercare una soluzione ad un
problema che si è verificato nel momento
dell’applicazione della legge stessa.
Per capire il senso della questione è opportuno ricordare il
contesto di innovazione normativo in cui ci si trova ad
operare.
La riforma della pubblica amministrazione, con la relativa
scelta di scindere le responsabilità
dell’amministratore, con ruolo e funzione politica,
dal dirigente, con ruolo e funzione tecnica, ha suggerito anche di
togliere dalle varie commissioni la parte politica presente fino a
poco tempo fa (basti pensare alle commissioni di concorso regionale
in cui da anni non è più presente un rappresentante della parte
politica).
Tale scelta si ripercuote nelle diverse commissioni che sono
state via via riviste alla luce di tale principio.
Così la precedente commissione edilizia comunale, in cui erano
presenti politici e tecnici, è stata trasformata, con la legge
regionale n. 11/98, in una commissione squisitamente tecnica.
In base a tale scelta fanno parte della commissione, oltre ai
due membri di diritto (che nella legge sono indicati come un
rappresentante del Servizio igienico-sanitario
dell’USL e un rappresentante del Servizio
"prevenzione incendi"), anche membri "elettivi", nominati dalla
giunta comunale, in numero diverso da comune a comune - non meno di
tre e non più di sette - secondo quanto stabilisce lo statuto del
comune.
Non solo. La legge indica anche le competenze richieste a questi
tecnici: debbono possedere
"esperienza e specifica preparazione
nelle discipline riguardanti l’edilizia,
l’urbanistica e l’ambiente".
Come si vede, il legislatore ha indicato come membri della
commissione solo dei "tecnici", alcuni dei quali però sono nominati
dalla giunta comunale perché devono - giustamente - godere della
fiducia dell’esecutivo, cui la commissione fornisce
pareri per le decisioni da assumere.
Nel momento in cui la legge è stata applicata, si è registrato
però un comportamento da parte dell’esecutivo che di
fatto riconduce l’attuale commissione, pensata e
voluta come "tecnica", nella sfera politica.
Infatti fra i tecnici nominati dalla giunta si ritrovano
sindaci, vicesindaci, assessori comunali, consiglieri di
maggioranza o, in alcuni - rari - casi, mi sembra due o tre in
tutta la Regione, consiglieri di minoranza. Dando origine ad una
situazione per lo meno paradossale.
I diversi membri della giunta comunale, infatti, come
commissione edilizia esprimono un parere sulle diverse materie
(rilascio di concessioni edilizie, varianti al piano regolatore,
eccetera), parere destinato ad essere preso in conto dal sindaco e
dalla giunta, cioè dagli stessi che l’hanno
formulato. Siamo arrivati all’assurdo che la stessa
persona, come sindaco, chiede alla commissione di esprimere un
parere su di una concessione; come membro della commissione dice sì
- o no - a tale questione; e, di nuovo come sindaco, esegue quello
che lui, in quanto tecnico in commissione, ha proposto al sindaco,
cioè a sé stesso, di fare.
Questa situazione non concerne solo alcuni comuni della
Regione.
Da un’indagine fatta, su 54 comuni che hanno
risposto alla nostra richiesta di conoscere la composizione della
commissione edilizia, risulta che:
- 6 comuni debbono ancora procedere alla nomina di tale
commissione;
- 5 comuni registrano la presenza di soli tecnici nella
commissione edilizia;
- 43 sono i comuni della Valle, nella cui commissione edilizia
sono presenti membri della giunta o del consiglio (fra cui ben 30
Sindaci).
A fronte di tale aberrazione giuridico-amministrativa i
consiglieri comunali di minoranza non potevano rimanere
indifferenti ed hanno sollevato la questione, chiedendo di poter
anche loro contribuire ad indicare almeno tecnici di loro fiducia
(si veda la lettera firmata dai gruppi consiliari di 31
comuni).
Le modifiche proposte vanno quindi in questa direzione.
La proposta di legge è semplicissima:
- l’articolo 1 prevede che parte dei membri
tecnici nominati dalla giunta siano indicati dalla minoranza,
quindi è sempre la giunta che nomina i tecnici, ma alcuni tecnici
sono suggeriti dalla minoranza consiliare;
- l’articolo 2 non innova nulla, ma riprende tali
e quali le competenze della commissione edilizia comunale, che
erano precedentemente inserite nel primo comma
dell’articolo 55, modificato con
l’attuale articolo 1. Esso serve per dare omogeneità
di contenuti ai singoli commi della legge.
Président
La parole au Conseiller Curtaz, en qualité
d’auteur du projet de loi.
Curtaz (PVA-cU)
Voglio spiegare ai consiglieri perché ci
siamo fatti carico di presentare questo disegno di legge, che già
la collega Squarzino ha illustrato.
Ci siamo fatti carico di presentare questo disegno di legge,
perché la questione che molti gruppi di minoranza dei consigli
comunali valdostani hanno posto ci sembrava una questione seria e
per certi versi emblematica.
Dicevo una questione seria, perché nei comuni la commissione
edilizia non è una commissione qualsiasi; molti di noi hanno delle
esperienze di amministratori comunali, molti come me avranno fatto
parte delle commissioni edilizie, e se le competenze comunali sono
per almeno il 90 percento di carattere urbanistico, la
concretizzazione di queste competenze avviene attraverso il vaglio
della commissione edilizia, che è quella che esprime pareri sulle
concessioni edilizie, applicando le norme di legge in materia
urbanistica e i piani regolatori comunali.
Quindi è una commissione che ha un'importanza centrale rispetto
all’amministrazione. È vero che la commissione
edilizia dà soltanto un parere consultivo non vincolante, ma è
anche vero che per il prestigio e per l’importanza
della commissione edilizia sono rarissimi i casi in cui il sindaco
si discosta in concreto dal parere di quella commissione. Quindi la
commissione edilizia riveste una funzione estremamente
importante.
La legge n. 11/1998 prevedeva un criterio teoricamente
condivisibile, cioè che i membri della commissione edilizia fossero
dei tecnici, mettendoli nelle condizioni di dare un parere il più
possibile obiettivo sugli oggetti sottoposti
all’esame della commissione.
Tuttavia, la prima applicazione di questa normativa, che era
condivisibile nei suoi contenuti, ma che forse conteneva una
qualche ingenuità, è stata stravolta dalla pratica, perché in luogo
di nominare i tecnici si sono nominati dei politici mascherati da
tecnici, creando delle situazioni - a volte - al limite del
ridicolo, in quanto si sono inventate delle competenze in
riferimento a persone che competenze assolutamente non avevano.
Quindi abbiamo visto che su circa 50 comuni 30 sindaci sono
entrati nelle commissioni edilizie, là dove non sono entrati i
sindaci sono entrati i vicesindaci, assessori comunali, qualche
volta consiglieri, raramente consiglieri di minoranza. E allora,
ripeto, un principio di legge condivisibile, è diventato una norma
probabilmente a maglie troppo larghe che ha consentito questo
sviamento normativo.
A questo punto, per superare il problema che si è evidenziato in
maniera così seria, abbiamo pensato ad una soluzione semplice. Dal
punto di vista teorico si potevano immaginare tantissime soluzioni,
per certi versi era anche più onesto tornare alla situazione di
prima. Perché se devono esserci i politici, con un tot di membri
nominati dalla maggioranza e un tot dalla minoranza come succedeva
in passato, si assicura almeno una certa rappresentatività.
Perché è vero che la commissione edilizia ha una funzione
soprattutto tecnica, ma è anche vero che se poi una minoranza
consiliare - per la maggioranza è più facile ovviamente - non sa
quello che avviene in commissione edilizia, è difficile che abbia
la conoscenza dei problemi del paese. È un problema reale questo,
ci deve essere un contatto fra chi è in commissione edilizia e chi
svolge l’attività di amministratore comunale, sia
esso consigliere di maggioranza o di minoranza.
In questo modo non c’è nessun legame, ma non
c’è neanche questa terzietà, questa obiettività
della commissione edilizia che in concreto è finita in mano ai
politici, naturalmente ai politici di maggioranza, con ciò
escludendo nella stragrande maggioranza dei casi i consiglieri di
minoranza o comunque persone che facessero riferimento alle
minoranze.
Quindi noi cosa proponiamo? Proponiamo un meccanismo semplice:
non intacchiamo il complesso normativo della legge, che ci sembra
buono, proponiamo che sia la giunta, in modo più agile, a
continuare a nominare i membri tecnici della commissione edilizia,
ma che qualcuno dei tecnici venga nominato su indicazione della
minoranza. Abbiamo trovato anche un criterio, in modo che se i
membri da nominare sono più di 5, l’opposizione
possa nominare 2 membri, quindi il rapporto è ancora nettamente a
favore della maggioranza, e in caso che i membri siano meno di 5,
la minoranza consiliare indica un solo componente.
Non abbiamo voluto intaccare o proporre delle strane soluzioni,
ma abbiamo solo voluto fare una cosa che ci sembra di buon senso,
cioè che anche le opposizioni possano avere qualcuno di loro
fiducia in commissione edilizia, in modo che ci possa essere questo
scambio, utile e indispensabile, fra membri della commissione
edilizia e consiglieri di minoranza, per capire cosa avviene a
livello urbanistico nel proprio comune. E questo è quanto
proponiamo.
Immagino che a queste nostre proposte verranno fatte delle
obiezioni, e allora mi riserverò di ritornare su queste obiezioni.
Per intanto mi fermo. Ma voglio utilizzare un’altra
riflessione più generale. Perché dicevo all'inizio che questo
problema è emblematico? Perché a mio giudizio rivela una tendenza
che si sta rapidamente diffondendo nella nostra Regione ed è quella
di togliere gli spazi di confronto, di dibattito, di
democrazia.
Si va verso un sistema che tende sempre più ad accentrare tutto
su una persona, su un sindaco, su una giunta, su una maggioranza,
comprimendo con i fatti ogni possibilità di dibattito, di
confronto, di democrazia. Quello che avviene in
quest’aula spesso si sta riproducendo tale e quali
nei comuni.
A me sembra una cosa poco sana, soprattutto in una realtà
piccola e che dovrebbe essere vivace anche dal punto di vista
politico come la nostra, che ci sia questa coperta che vuole
coprire tutto e nascondere chi dissente, chi ha qualcosa di diverso
da proporre, chi vuole in ogni caso non uniformarsi a quella che è
la regola della maggioranza, del più forte, di chi ha i numeri per
comandare.
È una cosa che diciamo spesso in quest’aula, io
credo che questo problema che sta emergendo nella nostra Regione
non vada sottovalutato, ma vadano anzi trovati gli strumenti
normativi per impedire che questa deriva persegua, facendo danni
sul tessuto democratico della nostra Regione.
Président
La discussion est ouverte.
La parole au Conseiller Cottino.
Cottino (UV)
Devo anzitutto chiarire in modo preciso la
posizione che abbiamo tenuto in commissione a proposito di questa
proposta di legge; evidentemente il messaggio non è rivolto ai
consiglieri che ne sono a conoscenza molto bene, ma è un messaggio
che deve arrivare all’esterno.
Abbiamo votato contro questa proposta di legge proprio per
consentirle di arrivare in Consiglio, perché se ci fossimo
astenuti, senza il parere della commissione la proposta non sarebbe
approdata in Consiglio.
Noi volevamo invece che approdasse in Consiglio per un confronto
serio, un confronto approfondito, contrariamente a quanto è stato
appena affermato dal collega Curtaz, e verificare la giustezza e la
fondatezza delle ragioni che hanno portato a questa modifica?
(interruzione del Consigliere Curtaz, fuori
microfono)
? sì, caro Curtaz, di tanto in tanto ti dimentichi delle
affermazioni che fai, ma ci ritornerò!
Detto questo, credo di dover rilevare in modo molto marcato, ma
nello stesso tempo molto tranquillo, le contraddizioni che questa
proposta contiene. Contraddizioni notevolissime che non ci
permetteranno neanche in quest’aula di votare a
favore della proposta in oggetto.
Quali sono queste contraddizioni?
La prima contraddizione è che si vuole che la commissione
edilizia sia un organo tecnico, ma nello stesso tempo nominato
dalla giunta comunale. Dal punto di vista legislativo questo non è
possibile, dal punto di vista del principio della separazione dei
poteri di direzione politica e di direzione amministrativa questo
non ha nessuna logica? cioè se non fosse tecnico, forse ho
dimenticato un "non", perché se non fosse tecnica di conseguenza
dovrebbe essere nominata dal consiglio, proprio in quanto organo
politico.
Con quel "non" ho fatto un po' di confusione forse, dunque
ripeto che se si vuole che l’organo non sia tecnico,
non può essere votato dalla giunta, ma la rappresentanza politica
non può che essere nominata dal consiglio.
L’altra contraddizione è quella che avevo
iniziato a dire. Se si vuole che sia un organo tecnico, in questo
caso può essere votato dalla giunta, ma qualcuno mi deve spiegare
che logica ha che ci siano tecnici rappresentanti della maggioranza
e tecnici rappresentanti della minoranza.
Questo non ha nessuna logica: o sono tecnici, o non lo sono; se
sono tecnici, possono essere votati dalla giunta, ma in quel caso
non ha logica la rappresentanza politica, oppure non sono tecnici e
in quel caso non è logico che siano nominati dalla giunta.
La legge n. 11 prevede che siano tecnici, questo lo dice un
fautore di una posizione che era contraria; non ho nessun timore di
dire in quest’aula che il sottoscritto al momento in
cui era stata presentata la legge n. 11 dall’allora
Assessore Riccarand, dunque da un assessore che rappresentava il
gruppo che oggi fa una proposta esattamente contraria, il
sottoscritto assieme a tanti altri colleghi aveva chiesto che la
commissione edilizia rimanesse a grandi linee quella che era
precedentemente.
La risposta era stata molto netta ed erano stati addotti due
principi che ho già ricordato, il primo quello della separazione
dei poteri, e quanto al secondo, poiché purtroppo da molte parti si
ha l’impressione che tutti i politici e tutti gli
amministratori debbano essere disonesti, debbano favorire il
clientelismo, si era stabilito che all’interno delle
varie commissioni, non solo della commissione edilizia, dovevano
esserci i tecnici, i funzionari, i dirigenti, e via di questo
passo. Questa è una scelta che è stata fatta non tanto e non solo a
livello locale, anche questo è da precisare, perché questo è un
indirizzo generale che "potrebbe", uso il condizionale, in caso di
modifica in altro senso della commissione edilizia crearci dei
problemi al vaglio della Commissione di Coordinamento.
Sicuramente al momento in cui andiamo a dire che queste proposte
non sono accoglibili, non lo facciamo per togliere il confronto,
semmai forse era prima che si voleva far questo. Il confronto ci
deve essere, siamo convinti che è giusto che ci sia il confronto;
non sono così convinto, e apro un inciso, della fondatezza delle
affermazioni che sono state fatte dai colleghi che mi hanno
preceduto, non sono convinto che lo abbiano fatto per necessità,
per convinzione.
Troppo sovente mi sono accorto in questi due anni che da parte
di certi gruppi politici, in particolare da parte del gruppo
dell’Ulivo si è voluto a tutti i costi cavalcare
tutte le tigri del dissenso e del malcontento, espressioni che in
qualche caso e anche nel caso specifico possono anche avere una
fondatezza, però è il comportamento che questo gruppo ha sempre
tenuto che mi fa sorgere dei dubbi.
Noi non possiamo da una parte continuare a sostenere che i
comuni debbano avere l’autonomia, debbano avere la
possibilità di agire in modo molto celere, e poi a tutti i costi
quando ci conviene o quando vogliamo dobbiamo per forza di cose
metterci il cappello, metterci delle catene e dei paletti che li
limitano nella loro azione. Questo non è accettabile.
Sono convinto che là dove i comuni hanno ritenuto di inserire
dei non tecnici all’interno della commissione
edilizia, là dove i comuni hanno ritenuto di snobbare le minoranze,
hanno sbagliato. In linea di massima ritengo che abbiamo sbagliato,
in linea di massima ritengo che il loro comportamento avrebbe
potuto forse essere diverso.
Ma attenzione, anche qui non possiamo comunque e sempre
generalizzare, perché ci possono essere dei comuni in cui il
dialogo fra maggioranza e minoranza - e non tra esponenti del
partito A piuttosto che del partito B o viceversa - è di un certo
tipo. E il movimento che qui rappresento non è presente solo ed
esclusivamente in maggioranza, ma anche in minoranza, in qualche
caso è presente addirittura e in maggioranza e in minoranza?
(commenti da parte dei Consiglieri del gruppo
dell’Ulivo, fuori microfono)
? ma certo, se mi permettete di finire, non è colpa nostra se i
rappresentanti dell’Ulivo all’interno
di molti comuni non hanno nessuna persona che ha voglia o che è
degna di rappresentare la popolazione. E visto che non è colpa
nostra, questo dimostra contrariamente a quanto è stato detto la
vivacità e la possibilità del confronto, magari non sempre nel modo
più corretto possibile.
Se questo è vero, allora può darsi che questo tipo di confronto
in molti casi non dia quei risultati o quelle possibilità che tutti
auspichiamo; e non è detto sempre che la colpa sia solo della
maggioranza o sia solo della minoranza. In qualche caso può essere
colpa dell’uno, in qualche caso può essere colpa
dell’altro, in altri casi può essere colpa di
entrambi.
Forse è necessario un ripensamento o una riflessione su quanto è
accaduto e su quanto sta accadendo, nessuno lo nega; questo non
significa che oggi, alla luce di questa situazione, si debba o si
possa votare questa legge.
Voglio ancora ricordare alcune cose. La prima è che i comuni
attraverso il loro statuto avranno la possibilità di regolamentare
quello che è l’organo che deve nominare la
commissione edilizia, e questo è previsto in modo specifico dalla
legge n. 54.
L’altra cosa che voglio ricordare, e che
personalmente ho sempre sostenuto, è che è abbastanza normale che i
sindaci, che per legge continuano a firmare le concessioni
edilizie, vogliano far parte dell’organo consultivo.
Ma attenzione, vogliono farne parte in quanto tecnici e in quanto
responsabili della concessione edilizia.
Nessun sindaco è stato nominato che io sappia in quanto tale, ma
tutti i sindaci sono stati nominati in quanto tecnici. E poiché i
comuni non hanno a disposizione i dirigenti di cui invece dispone
la Regione e a cui molti sono abituati a far riferimento, per cui
sovente il sindaco è quello che deve approfondire tutta una serie
di tematiche per poi rilasciare la concessione sotto la sua
esclusiva responsabilità, ho sempre sostenuto che il fatto di far
parte della commissione edilizia gli dia qualche atout in più per
conoscere quello che lui sta per concedere.
Ancore due questioni che voglio affrontare. Una è la questione
dei dati. Collega Squarzino, più di 15 giorni fa, in occasione
della commissione edilizia, i proponenti avevano preso
l’impegno di darci tutta la documentazione.
Documentazione che è arrivata ieri pomeriggio. Quando questo
succede da parte del Governo allora c’è una levata
di scudi. Mi fa piacere che metto di buon umore la Consigliera
Squarzino.
Quando invece lo fanno loro, noi dobbiamo accettare di buon
grado e magari dire anche grazie.
Noi ci troviamo anche di fronte ad un parere del CELVA, Conseil
permanent des collectivités locales?
(commenti da parte dei Consiglieri dell’Ulivo,
senza microfono)
? se c’era ancora necessità di avere una
controprova, la stiamo avendo, perché quando i colleghi Curtaz e
Squarzino ci tengono per delle ore a ripetere le stesse identiche
cose, dobbiamo tenere una certa attitudine, altrimenti si sentono
profondamente offesi. Quando invece sono altri che stanno esponendo
le loro ragioni, allora diventa normale, normalissimo interromperli
parecchie e parecchie volte. D’altronde questo
rientra nel concetto di democrazia più volte espresso, ma che ha
sfaccettature abbastanza diverse a seconda dei punti di vista. Caro
Curtaz, io normalmente non ti interrompo, tu sistematicamente lo
fai.
Dicevo, abbiamo un parere del CELVA, se noi oggi facessimo una
cosa diversa per accontentare forse alcune minoranze, che
potrebbero avere anche attualmente delle ragioni, ci troveremmo
contro il sistema che tutti assieme abbiamo voluto, perché vorrei
ricordare che anche qui la legge n. 54, riapprovata in base
all’articolo 31, è dell’altra
legislatura ancora. Per cui io credo che di questo dobbiamo tener
conto, pur essendo disponibili, ripeto ancora una volta, a
ragionare, a confrontarci, a verificare quali sono le possibilità
reali di modificare alcune cose, tenendo conto però
dell’impianto di una legge, perché una legge ha una
sua filosofia, una sua globalità, e non può essere, a seconda degli
interessi o a seconda delle ragioni, modificata in una parte
piuttosto che in un’altra.
È per queste ragioni, poi eventualmente se ci saranno ulteriori
interventi vedrò se sarà il caso di reintervenire, però è per
queste ragioni che dichiariamo che non possiamo accettare questa
proposta di legge e dunque ci asterremo per non farla passare,
contrariamente a quanto abbiamo fatto in commissione, proprio per
permetterne l’approdo in Consiglio.
Président
La parole au Conseiller Tibaldi.
Tibaldi (FI)
Siamo commossi dal "buonismo" del
Consigliere Cottino per quanto riguarda la possibilità di
analizzare oggi in aula questo progetto di legge, e siamo
esterrefatti d’altra parte di fronte al suo concetto
di democrazia. E adesso spieghiamo il perché.
Dal 1990, grosso modo in questo ultimo decennio, abbiamo
assistito a livello nazionale a una progressiva decadenza del
Consiglio e di tutte le sue emanazioni nelle diverse commissioni
consiliari quanto a funzioni e competenze.
Dal 1990, in particolare con la legge n. 142, abbiamo visto che
i poteri e le funzioni si sono concentrati nelle mani dei sindaci e
delle giunte, naturalmente spogliando di rilevanza politica e
amministrativa i singoli consigli comunali e di conseguenza le
emanazioni dei consigli comunali nelle diverse commissioni
consiliari e quindi anche nella commissione edilizia, che ha una
funzione più tecnica, è vero, ma dove è sempre esistita anche una
rappresentanza politica.
La Valle d’Aosta non ha fatto eccezione a questo
processo evolutivo, anzi si è adeguata totalmente, pur avendo una
competenza primaria, pur potendo sperimentare, grazie a questo suo
modello autonomista e federalista, normative un po' più
innovative.
Abbiamo visto recentemente che con le nuove amministrazioni
comunali, che si sono costituite nel maggio 2000, e con la
designazione dei nuovi organi nelle commissioni edilizie,
c’è stata questa esautorazione delle opposizioni.
Esautorazione che è stata poi rilevata in una petizione di
principio da molti consiglieri comunali che siedono
all’opposizione nei vari enti locali e che
appartengono indistintamente ai diversi partiti, fra i quali anche
l’Union Valdôtaine.
Evidentemente la sensibilità democratica di questi consiglieri
comunali è diversa dalla sensibilità democratica che ha dimostrato
poc’anzi il Consigliere Cottino, perché pur
appartenendo al partito di maggioranza relativa bisogna che si
renda conto che anche la stabilità e la continuità di un organo
politico deve aver sempre una garanzia democratica.
Pur essendo vero che nelle commissioni edilizie le questioni
affrontate sono prettamente tecniche e urbanistiche, ed è vero
quello che dicevano poc’anzi i colleghi
dell’Ulivo, che nei comuni vengono affrontati
argomenti di forte valenza tecnica, è altresì vero che questa
esclusione dei consiglieri di opposizione non trova alcuna
giustificazione plausibile.
Ed è per questo che la legge così formulata ci sembra che agisca
in maniera indolore su quello che è l’impianto
normativo della legge regionale n. 11/1998 e possa costituire una
soluzione seria e serena che garantisce la governabilità e quindi
le scelte politiche di chi ha vinto le elezioni, ma anche
l'esercizio del controllo di chi è
all’opposizione.
Consigliere Cottino, la designazione dei tecnici,
l’importanza dei tecnici all’interno
della commissione consiliare sappiamo che esiste e ha una sua
valenza. Sappiamo però anche come vengono scelti i tecnici. Lei ha
amministrato per anni il Comune di Gressan, immagino che lei i
tecnici li abbia scelti con un criterio che non sempre era
"tecnico": può darsi che ci fosse una fiducia personale o una
conoscenza personale, un'amicizia personale, e quando lei faceva il
passaggio sul clientelismo in quest’aula forse quel
ragionamento potrebbe esserle ribaltato contro. Non so se lei
sempre ha scelto dei tecnici in virtù delle loro capacità e
competenze tecniche, o piuttosto in virtù di altri criteri.
Sappiamo anche che i tecnici hanno albi d’oro in
questa Regione e nei nostri comuni; abbiamo periodicamente
l’elenco degli incarichi professionali che vengono
conferiti e di conseguenza vediamo i soldi che vengono profusi in
questa direzione.
Allora oggi perché il Consigliere Cottino diventa il difensore
strenuo dei tecnici? E vuole escludere una parte politica, che
comunque ha una funzione rappresentativa nell’ambito
dell’ente comunale di riferimento? Perché questo
ragionamento? Sinceramente non riusciamo a comprenderlo! Eppure,
dicevo prima, la Valle d’Aosta con un suo modello
autonomista avanzato rispetto ad altri modelli regionali, potrebbe
essere un terreno di sperimentazione in senso positivo e propulsivo
da questo punto di vista, prendendo in considerazione per
l’appunto anche una legittima e normale
partecipazione, come era in passato, di componenti dell'opposizione
in seno alla commissione edilizia.
Pensavo che al "buonismo" iniziale del Consigliere Cottino che
dice
"che questa legge possiamo discuterla"
, anche se
paradossalmente ci viene a dire che
"questa legge gli è stata
recapitata ultimamente, ieri"
. Ma lei si rende conto di quello
che fate da due anni e mezzo a questa parte? E non solo, anche
prima era un vezzo quello di proporci le leggi
all’ultimo minuto, le iscrizioni di urgenza, e
magari fra un po' avremo occasione di verificarlo, e di chiederne
la votazione immediata, solo perché avete la logica dei numeri
dalla vostra parte!
E oggi lei ci viene a dire che questa legge vi è capitata fra
capo e collo e che siete voi a dare la possibilità ad una forza di
opposizione di discuterla? Noi dobbiamo inchinarci perché la vostra
forza dei numeri oggi ci dà la possibilità di esaminare un
argomento di importanza rilevante, peraltro chiesto da consiglieri
comunali che sono rappresentanti qualificati della comunità
valdostana. Grazie, Cottino, che lei permette oggi, in quanto
rappresentante della forza di maggioranza relativa, di discutere di
questo argomento in Consiglio. Di nuovo, grazie.
Pensavo che a questo suo "buonismo" iniziale corrispondesse
anche una proposta finale di apertura, cioè se questa legge non va
bene per qualche ragione sostanziale, riportiamola in commissione
per riesaminarla. Vi siete astenuti in commissione per poterla
bocciare qua? O l’avete bocciata in commissione per
dimostrare che qui avete la forza dei numeri e potete di nuovo
bocciarla? Non so se questa chiusura sia così premiante, per la
democrazia s'intende. Anzi non credo assolutamente che sia
premiante.
Il gruppo di Forza Italia vede con favore questa proposta di
legge, quindi se non ci sarà un rinvio in commissione, al termine
dell’esame in aula, la voterà favorevolmente.
Ancora una considerazione. Il rinvio al comune, affinché i
comuni adeguino i loro statuti e possano prevedere la possibilità
di inserire un consigliere di opposizione nella commissione
comunale, come apparenza può sembrare un rispetto del principio di
sussidiarietà; è l’ente minore,
l’ente più vicino al cittadino, che in questo caso è
il comune, che deve decidere di normare questa singola
situazione.
In realtà sappiamo che non sarà così, perché il reclamo espresso
attraverso quella petizione di principio ci fa già capire, visto
che ci sono anche i rappresentanti del suo partito, che non si
andrà assolutamente in quella direzione, che nei comuni, dove il
sistema autocratico è più forte e pregnante, non si andrà in quella
direzione. Per cui o si riesce ad esaminare in questa sede politica
e quindi a dare un indirizzo attraverso la modifica della legge n.
11/1998, altrimenti il discorso è già chiuso. E voi volete, in
questo caso, che sia già chiuso!
Quindi ribadiamo il nostro favore a questa proposta modificativa
della legge n. 11/1998, auspicando che se c’è
un'accoglienza in tal senso anche da parte della maggioranza si
possa ridiscuterla nelle commissioni competenti, altrimenti se si
va al voto, il nostro sarà positivo.
Président
La parole au Conseiller Fiou.
Fiou (GV-DS-PSE)
Vorrei partire da una considerazione che
aveva già fatto Cottino. Siamo nell’ambito di un
percorso legislativo che interessa tutto il lavoro della pubblica
amministrazione, che si rifà ad alcuni criteri guida, criteri che
se noi perdiamo di vista per inseguire soluzioni e problemi
particolari, rischiamo di fare pasticci. Ne cito due: la
separazione dei ruoli, delle competenze e, in base a questo, la
responsabilizzazione di chi un ruolo lo deve giocare.
In materia urbanistica per i comuni vedo due momenti nettamente
separati, perché hanno logiche separate. Sono il momento delle
scelte politiche, che non dimentichiamo diventano norma, e il
momento dell’applicazione di queste norme e quindi
tutta la vicenda delle procedure che segue quanto previsto dai
piani regolatori, dalle varianti, dai regolamenti edilizi, e via
dicendo.
In tutta questa materia il momento delle scelte politiche e
normative spetta al consiglio; il dibattito deve avvenire nel
consiglio, deve avvenire nell’eventuale commissione
consiliare che è competente per questa specifica materia. Quindi lì
avviene il confronto sulle scelte politiche. Una volta che il
consiglio ha deciso, passiamo in una fase che è completamente
diversa, che è quella dell'applicazione operativa delle norme, cioè
l’istruzione delle pratiche, e così via. Qui ci sono
altri attori, i principali non dimentichiamo che sono gli uffici,
con tecnici, dirigenti, eccetera, che hanno responsabilità precise
sull’applicazione delle norme di carattere edilizio
urbanistico.
Quando la pratica è istruita, passa in commissione, che ha
funzioni consultive, che ha compiti di verifica su quanto fatto
dagli uffici affinché questi non diano interpretazioni non corrette
di quelle che sono le norme, che sono state votate dal momento
politico. È vero che questa commissione qualche volta assume un
relativo ruolo di controllo, però il suo compito è puramente di
carattere tecnico, proprio perché è l’applicazione
di norme che non devono essere in questo contesto ridiscusse.
Guai se la commissione edilizia diventa un organismo in cui
c’è di nuovo il confronto politico sulle norme già
decise; questo sarebbe un grave errore, perché ci sarebbero
organismi a ripetizione, si potrebbero modificare norme su cui
qualcun altro ha competenza, e così via. E dopo la commissione
c’è chi firma, in Valle d’Aosta nella
maggior parte dei casi sono i sindaci, qualche volta non sono
neanche i sindaci, ma un dirigente delegato che firma le
concessioni. Questo per dire che siamo in una fase eminentemente
tecnica.
Questo è il percorso lineare, ma non sempre avviene così.
Sovente la commissione edilizia diventa un momento di confronto
politico, e secondo me questo è sbagliato, va corretto.
E non credo che sancire questo eventuale stato di fatto (che non
funziona) sia una scelta da fare, cioè il dire che "comunque nella
commissione edilizia avviene il confronto politico, avviene
dappertutto, per cui decidiamo che là riproponiamo le proporzioni
fra maggioranza e minoranza perché questo dibattito sia
democratico". Secondo me fare questo sarebbe un errore! Bisogna al
contrario sancire un percorso che dica in maniera netta che là il
confronto politico non deve avvenire.
Per concludere, come nominare una commissione di questo
genere?
Ora, è vero che quella commissione ha anche qualche funzione di
controllo di applicazione delle norme, per cui qui applicherei il
buon senso e visto che la nomina della commissione è una competenza
puramente comunale e il problema deve essere risolto lì, nel senso
che non deve esserci una norma che va ad irrigidire le posizioni,
se dovessi dare un suggerimento ai comuni, direi di agire con il
buon senso.
E quindi, nel rispetto anche di una funzione relativa di
controllo, che ripeto è solo il controllo
sull’applicazione delle norme, non mi scandalizzo
che ci siano interpretazioni diverse da comune a comune, che ci sia
il comune dove il Sindaco dice:
"voglio avere le mie certezze,
visto che firmo, e voglio che quelli che mi dicono che la procedura
è corretta mi diano tutte le garanzie"
. È una scelta anche in
linea con le logiche della legislazione attuale.
Non mi scandalizzo neanche se qualcun altro dice:
"Visto che
c’è anche una funzione relativa di controllo, questo
controllo può allargare la presenza anche a tecnici o non tecnici,
nominati dalla minoranza"
.
Però, nel caso della legge in discussione, non condividere che
venga sancito un funzionamento distorto delle commissioni edilizie
limitando tra l'altro possibilità di scelta che sono dei
comuni.
Président
La parole au Vice-président Viérin Marco.
Viérin M. (Aut)
Questo è un tema, come diceva qualcuno,
già trattato negli anni scorsi in senso più generale, però è un
tema che è sempre di attualità, anche perché tocca direttamente i
cittadini e le amministrazioni.
Ritengo che la richiesta pervenuta da vari amministratori
comunali sia legittima e anche fondata, però bisogna analizzare
l’aspetto in senso complessivo, e cioè ripercorrere
la storia di questa vicenda, perché siamo arrivati a questa
situazione, e successivamente valutare come potremmo affrontarla in
maniera reale e complessiva, altrimenti andremo sempre ad
aggiungere delle virgole o dei trattini, che creerebbero solo nuove
incomprensioni.
Partendo dalla fondatezza della richiesta arrivata in
quest’aula da molti consiglieri comunali, veniamo
alla storia.
Condivido qui il primo passaggio di Curtaz, che dice che la
commissione edilizia ha un'importanza enorme. Penso che tutti i
colleghi attribuiscano una grande importanza a questa commissione,
perché è vero che pochissimi sono i sindaci che hanno fatto alcuni
provvedimenti al di fuori dei pareri rilasciati dalla commissione
edilizia.
Però, collega Curtaz, partiamo dalla legge n. 11. A prescindere
dal fatto che questa proposta è stata fatta
dall’allora Assessore Riccarand, e io ricordo
chiaramente quei momenti perché abbiamo abbandonato
l’aula, in quanto furono portati il PTP e la legge
n. 11 nello stesso momento, con certi crismi, quindi se
tecnicamente può essere condivisibile quello che era stato il
dibattito sulla legge n. 11, senza il nostro contributo perché
eravamo contrari a certe modalità, se allora si fece la scelta di
dire che la commissione edilizia deve essere una commissione di
tecnici e non più una commissione della quale facciano parte anche
i politici, perché così si può avere una commissione edilizia più
obiettiva, dove non sono presenti persone di "quel" comune elette
da "quegli" azionisti? perché ritengo che un cittadino è un
azionista di un comune, 1400 anime in un comune sono rappresentante
dai consiglieri comunali, e quelle 1400 anime sono azioniste del
patrimonio del loro comune? dunque il Consiglio regionale approvò
allora questo concetto dove la garanzia dell'obiettività era che
qualcun altro venisse ad amministrare l’urbanistica
di quel comune, mentre chi era nominato dalla popolazione a gestire
il proprio bene che è il territorio comunale, era persona che
poteva non andare bene!
Questo è un concetto che noi abbiamo condannato e condanniamo
anche oggi.
Quindi si sono nominati non dei politici, per fare in modo che i
pareri fossero più obiettivi, o meglio si è previsto che la
commissione edilizia fosse composta non da politici perché i pareri
resi fossero più obiettivi.
Ma lo si sapeva già allora che i tecnici sarebbero stati
comunque dei rappresentanti, e quindi il problema non sarebbe
cambiato nella sostanza. E allora perché si è voluto dare questa
finestra che non poi non è servita a niente, e sapevamo che non
serviva a niente, ma arrivando a creare solo un aspetto
peggiorativo della non rappresentanza di tutti? Questo è successo
perché chi ha portato avanti la legge ad inizio del 1998 aveva,
alle soglie, una campagna politica regionale e doveva presentarsi
con qualche medaglia. E la medaglia fu del PTP, la medaglia fu
della legge n. 11, la medaglia fu anche la legge sulle nomine.
E qui apro una parentesi per ribadire un punto di scontro con la
forza dei Verdi Alternativi, perché, come dico da sempre, il
problema sta in tutto. Prendiamo la legge sulle nomine: voi avete
fatto una battaglia sulla legge sulle nomine, perché non fosse più
il Consiglio regionale a scegliere i rappresentanti della Regione,
ma fosse la Giunta regionale, e qui voi avete fatto valere la forza
dei numeri, caro Curtaz. Ma bisogna fare attenzione quando si
utilizzano certe affermazioni, perché ci si ricorda del passato, e
oggi abbiamo una situazione delicata anche lì. Per il PTP il
problema è lo stesso.
Allora su questa questione ribadisco che non si può affrontare
un problema solo quando questo sorge e solo momentaneamente, ma si
deve avere il coraggio di affrontarlo in maniera complessiva e
quindi si prende la legge n. 11 e la si rivede sui principi. Non si
può procedere a spizzichi e a bocconi di tutto quando è il momento
che conviene e quando non conviene stare zitti. Caro Tibaldi,
vogliamo ribadire che non eravamo d’accordo allora e
siamo favorevoli a rivederla, non cambiamo opinione su questo,
invece qualcun altro ha cambiato opinione.
Guardiamo i risultati reali dell’applicazione
della legge n. 11: anche qui hanno ragione i Verdi perché in alcuni
comuni i sindaci si sono presentati come tecnici per essere in
commissione edilizia.
Vogliamo ragionare sul perché è successo questo? Vogliamo capire
che i cittadini, quando hanno un problema diretto, non vanno a
cercare il tecnico della commissione edilizia, ma vanno a cercare
l’amministratore che può essere di maggioranza o di
minoranza per capire perché è stato bocciato un provvedimento o è
stato rinviato o è stato approvato?
E hanno ragione i cittadini perché il loro referente non è il
tecnico nominato nella commissione edilizia, ma è chi essi hanno
votato perché amministrasse il loro bene che è il comune. Questa è
la dimostrazione che la legge non va in senso complessivo, di
fondo.
Non voglio difendere alcuni colleghi dell’Union,
che non hanno bisogno di essere difesi, ma possiamo prendere anche
l’intervento del collega Borre che queste cose ha
detto durante la discussione della legge n. 11, ma anche lì, per il
discorso dei ruoli, dei numeri, della forza della maggioranza,
qualcuno doveva mandare avanti la legge n. 11 subito.
Queste sono le cose vere.
Adesso cosa possiamo fare? Chiaramente qualcosa si deve fare,
però va fatto in maniera diversa, cioè non possiamo qui approvare
una legge di questo tipo e pensare di aver risolto il problema.
Ripeto che si deve affrontare la legge n. 11 per rivederla in
senso complessivo e ragionare di nuovo su una partecipazione, noi
siamo d’accordo su questo, però va rivisto lo
strumento normativo in senso completo, altrimenti non si potrebbe
capire come modifichiamo la legge n. 11 secondo quanto ci viene
proposto oggi e come invece vediamo altri aspetti in maniera
diversa sempre presenti nella legge n. 11.
Bisogna che tutti noi capiamo che la gente, i cittadini
residenti nei rispettivi comuni quando hanno un problema edilizio
chiamano gli amministratori, di maggioranza o di minoranza e gli
chiedono cosa sia successo. Questo è l’amministrare
in maniera diretta.
Abbiamo messo un altro paletto fra
l’Amministrazione e i cittadini e alla fine è
successo che gli amministratori hanno dovuto cercare una "gabola"
in questi trenta comuni in alcuni casi, questa è la verità. Perché
mi spiegate se uno di noi fosse un sindaco, ci sono quattro persone
che hanno avuto la concessione rinviata, vengono a chiedere al
sindaco in quanto capo dell’amministrazione come mai
è stata rinviata e il sindaco deve rispondere:
"Non lo so perché
non ne faccio più parte"
, ci sono i tecnici, mi spiegate cosa
dice la gente di questo sindaco?
Vi siete posti questa domanda? Direbbero che è un incapace, che
non si interessa della comunità, non dedica abbastanza tempo ad
amministrare la cosa pubblica, il proprio comune. Queste sarebbero
le riflessioni che i cittadini, coloro che sono proprietari dei
beni del comune, direbbero al loro amministratore: che non è
informato, non si impegna, non vuole prendersi le
responsabilità.
Ripeto che siamo disponibilissimi a rivedere il concetto, è
chiaro che non possiamo rivederlo solo a spizzichi e bocconi.
Président
La parole au Conseiller Borre.
Borre (UV)
A me pare strano, e quindi chissà i cittadini
che ci ascoltano cosa ne pensano, pare strano che chi era in
maggioranza prima ed oggi è all'opposizione contesti una legge, chi
era all'opposizione allora e ora dice di voler entrare in
maggioranza contesti la stessa legge.
Io dico che Riccarand ha portato avanti la legge n. 11 e non
l’ha votata solo Riccarand, l’abbiamo
votata tutti quelli che eravamo in maggioranza allora, con la
convinzione, legata alla legge n. 142/1990, che la separazione dei
poteri maturando nel tempo nella cultura degli amministratori desse
veramente i frutti che tutti ci auspicavamo perché a me non piace
andare dal sindaco a chiedere come mai la mia concessione è stata
bocciata e quella del mio vicino magari è stata approvata.
A me piace sapere che ci sono delle norme a cui i tecnici si
attengono e approvano la mia se è in regola e approvano quella del
mio vicino se è in regola e questo mi sembrava che fosse il
discorso chiaro fatto dal Consigliere Fiou e prima ancora dal
Consigliere Cottino. Dobbiamo mettere in piedi delle norme noi
amministratori e poi dobbiamo farle applicare ai tecnici in maniera
responsabile. Non deve essere più il sindaco che va in tribunale se
una norma non viene applicata, ma deve essere il dirigente che è il
responsabile di quella norma.
Parlare di modificare tutta la legge n. 11 perché si discute su
un problema di una commissione edilizia i cui contenuti sono poi
sempre solo due: uno è la modalità di elezione e
l’altro è il contenuto vero e proprio.
Per quanto riguarda la modalità di elezione, il mio Capogruppo
ha detto chiaramente che ci sarà uno statuto che i comuni dovranno
elaborare dicendo se è il consiglio o la giunta che deve andare a
votare la commissione edilizia; per quanto riguarda il contenuto,
lì sono i tecnici che devono essere presenti
all’interno della commissione stessa.
Se questo non è avvenuto in questa fase di nomina delle
commissioni, andiamo ad esaminare il perché, cerchiamo di far
capire qual era la nostra intenzione perché io l’ho
votata convinta questa legge e anche questa riforma la voto
convinto anche se all’interno del mio pensiero dico
che a volte è meglio essere responsabili noi politici perché noi
veniamo votati e corriamo il rischio di non avere più il consenso,
mentre magari il dirigente è più freddo e distaccato dal consenso e
può valutare attentamente. Quindi facciamo attenzione a non
confondere questi momenti, cerchiamo di cambiare la cultura e la
mentalità, non andiamo a cercare dei sotterfugi per tornare a
gestire come vogliamo anche le parti tecniche.
Président
La parole au Conseiller Martin.
Martin (FA)
Quando ci è stata recapitata la proposta di
legge a firma dei colleghi del gruppo dell’Ulivo,
non avendo partecipato in quel periodo al dibattito della legge n.
11, sono andato a ricercare fra gli atti del Consiglio il dibattito
che si era sviluppato, le proposte che erano state avanzate, per
cercare di capire qual era la filosofia che aveva ispirato la
presentazione da parte dell’Assessore Riccarand
della legge n. 11.
Mi pare di aver capito, leggendo la documentazione, che alla
base di questa legge c’era una filosofia ben precisa
ossia quella che demandava al consiglio comunale la gestione
politica della questione urbanistica, nel senso che il consiglio
era deputato ad approvare un piano regolatore e poi
c’era una seconda fase, cosiddetta "fase di gestione
del piano regolatore e quindi di gestione della commissione
edilizia", che era invece demandato a un organo tecnico. Questa mi
pare fosse la filosofia di fondo che ispirava questa legge, quindi
la separazione dei ruoli: ruolo politico e ruolo amministrativo,
per cui il consiglio comunale approvava il piano regolatore e poi
era compito dei tecnici indicati naturalmente dalla giunta comunale
di interpretare le norme che l’amministratore aveva
evidenziato nel piano regolatore.
Se questa filosofia è tuttora valida, non ha nessun senso andare
a modificare la legge n. 11, quindi la legge presentata dal gruppo
dell’Ulivo secondo me non ha alcun senso.
Se questa filosofia viceversa è cambiata, bisogna andare a
rivedere questa legge.
Questo penso sia il problema di fondo che dobbiamo porci.
Non nego che, avendo avuto modo di parlare con diversi
amministratori comunali, avendo avuto modo in III Commissione di
fare una riflessione approfondita su questo tema, mi sono posto e
ci siamo posti anche in commissione alcuni quesiti: ci siamo detti,
per esempio, che se, come in tutte le cose, albergasse un po' il
buon senso, questo problema non si porrebbe perché anche nella
nomina da parte della giunta comunale dell’organo
tecnico nulla vieta che un rappresentante possa essere non dico
espressione della minoranza, che è forse un termine un po'
eccessivo perché i tecnici non dovrebbero essere né di maggioranza
né di opposizione, sono dei tecnici e basta, ma nulla vieta che il
sindaco e la giunta comunale possano richiedere dei nominativi
suggeriti dalla minoranza consiliare e quindi inseriti nella
commissione edilizia.
E devo dire per la verità che in molti comuni questo è avvenuto
e a me fa molto piacere perché è giusto che in un consesso così
importante qual è quello della commissione edilizia, che va a
toccare gli interessi di tutti i cittadini, ci sia
l’espressione più ampia della rappresentanza
consiliare. Questo è successo in tanti comuni e io mi compiaccio
con quei sindaci e con quei comuni che hanno avuto questa
sensibilità di far rappresentare anche una parte importante del
consiglio.
Non sono d’accordo viceversa con quei consigli
che hanno applicato tout court la legge e hanno indicato i
nominativi che credevano più opportuni in quel momento senza
interessare l’opposizione, però la legge oggi, lo
ripeto, lo consente e rimane nella filosofia che la legge n. 11 si
è data ossia la separazione netta dei poteri.
Se viceversa tutto questo non è più valido, come dicevo, e si
ritiene che l’amministratore in quanto più
direttamente vicino al cittadino, più direttamente coinvolto nella
quotidianità dei problemi che poi si affrontano in commissione
edilizia, debba essere più coinvolto, allora la filosofia deve
essere rivista.
Ho visto anche fra la documentazione che la Consigliera
Squarzino ci ha fatto pervenire e che ha richiesto a tutti i comuni
che in effetti in molti comuni sono stati inventati i marchingegni
più strani per far sì che alcuni amministratori più o meno tecnici
facciano parte di questa commissione però, ripeto, non è che questo
problema si possa definire dicendo sì o no a una proposta di legge
presentata dal gruppo dell’Ulivo perché non è questo
il problema.
Il problema è più serio e più complesso; dobbiamo prima
chiederci se questa domanda di fondo è superata oppure no e questa
riflessione in commissione consiliare ce la siamo posta, tutti i
commissari indistintamente, e abbiamo detto che soprattutto nelle
piccole realtà un maggior coinvolgimento dei consiglieri comunali
sarebbe auspicabile in questo senso. Mi pareva di capire in quella
sede che c’era la volontà di approfondire meglio la
questione.
Ma il proponente o non ha capito o non ha voluto capire, fatto
sta che la proposta è andata avanti e la commissione per permettere
a questa proposta di legge di venire in aula, come qualcuno ha
ricordato, ha dovuto votare contro, altrimenti questa proposta non
sarebbe neanche giunta oggi in quest’aula; quindi
quel voto contrario in commissione non è da interpretare come un
voto contrario a tutto il disegno di legge, ma è da considerare
come un voto responsabile della commissione per permettere a quel
provvedimento oggi di venire e di essere discusso in quest'aula. In
questo senso l’ho inteso e penso che tutti i
commissari che erano presenti con me in commissione abbiano inteso
quel voto. Evidentemente in quella sede si è fatto un ragionamento
più complessivo e ci si è detti disponibili a discutere e a
valutare se qualcosa è cambiato in questi momenti e mi pare che
qualcosa sia cambiato; anche il Consigliere Cottino diceva che
bisognerebbe rivedere certe cose, coinvolgere maggiormente gli
amministratori e cose di questo genere.
Però rimane il problema di fondo: se è sempre valida la
filosofia presentata nel 1998 dall’allora Assessore
Riccarand e votata da una maggioranza, allora questa legge è
perfetta. Se invece è cambiata, perché ci sono dei motivi
contingenti evidentemente, perché quando una legge è da un po' che
funziona può mostrare dei limiti, se si ritiene di fare quel
cambiamento, allora bisogna rivederla, ma non bisogna rivedere
soltanto questo articolo, bisogna rivedere la legge nel suo
complesso.
Président
La parole au Conseiller Beneforti.
Beneforti (PVA-cU)
Non volevo intervenire, ma dopo gli
interventi dei colleghi di maggioranza, non si può rimanere
indifferenti. Comunque sarò breve, farò solo alcune
riflessioni.
Smettiamo di fare della retorica; sempre si va a ricercare chi
aveva promosso o sostenuto una determinata legge. Le leggi si
fanno, ma sono fatte anche per essere modificate nel corso degli
anni, oppure no? Quante leggi in questo Consiglio abbiamo
modificato? Siamo la Regione che ha fatto più leggi di tutte, per
apportare modifiche alla modifica, rimodifiche e via dicendo.
E non troviamo la giustificazione, Consigliere Martin, che
allora bisogna rivedere tutta la filosofia, ma quali sono le leggi
per le quali abbiamo rivisto tutta la filosofia per apportare una
modifica?
Diciamo piuttosto che dovete sostenere la parte e la sostenete
fino in fondo. E non venite qui a dirci che siete voi che avete
permesso a questa legge di approdare al confronto in aula: Signori
miei, è un fatto di democrazia oppure no? O la democrazia la
intendiamo a senso unico? Se una minoranza pone un problema, credo
che abbia tutto il diritto che debba essere sviscerato.
Ho sentito le proteste che si sono levate perché le minoranze
non sono state ascoltate a Nizza, ho sentito le proteste sui
Casinò, perché non sono stati sentiti a Roma: da ogni parte si
protesta quando le minoranze non vengono ascoltate, e qui sembra
quasi che si venga ascoltati per grazia ricevuta!
Signori, smettiamo di fare certi discorsi; capisco quanto dice
il Presidente Viérin, a volte lo ha ricordato anche a me, che tutti
siamo stati in maggioranza e in minoranza e, a seconda della parte
dove stiamo, si tengono degli atteggiamenti forse diversi. Ma oggi
si tratta di vedere se sulla richiesta che ci proviene da tante
minoranze dei consigli comunali, noi vogliamo vedere se è valida
oppure no.
Noi per renderla valida abbiamo presentato un progetto di legge;
discutiamolo, confrontiamoci, non andiamo a ricercare la filosofia
del 1998 o altre cose per respingere questo disegno di legge,
magari con educazione, dicendo che certe cose si dovevano dire
allora piuttosto che oggi. Il problema è uno solo; posso capire
tutto quello che hanno detto Cottino, Martin, Viérin, sono stati
anche amministratori comunali e hanno una certa esperienza, ma il
problema di fondo sta, come in tutte le cose, nella trasparenza che
ci deve essere. Se vogliamo essere trasparenti e democratici, non
dobbiamo aver timore che nella commissione edilizia o in qualsiasi
altra commissione ci sia la presenza anche di chi può rilevare un
aspetto critico sui problemi che vengono esaminati.
Posso capire che ci sia il confronto tecnico e il confronto
politico, ma ci deve essere anche il buon senso. Credo che, per
quanto riguarda la certezza anche per i sindaci, per i consigli
comunali, sia importante avere un organo che decide autonomamente e
che valuta proprio in base alle norme se una concessione edilizia è
da dare o non è da dare, senza risentire, come può succedere, di
aspetti elettorali o clientelari, perché questo c’è.
In quanti comuni ho sentito dire:
"Ma a lui hanno dato la
licenza, a me non la danno; perché a me no e a lui sì? Io ho votato
il sindaco e quell’altro non lo aveva votato. Forse
perché ero schierato da quella parte e non
dall’altra"
. È bello sentirsi dire queste cose
per chi amministra? E noi avalliamo queste situazioni nei
comuni?
Vogliamo eliminare questo avallo, vogliamo rendere le
commissioni edilizie libere in modo che ogni cittadino non abbia
dubbi, che se gli dicono di no, è perché c’è un
giustificato motivo?
Allora se vogliamo eliminarle, non andiamo a ricercare il
passato, ma impegniamoci a modificare una legge facendo si che si
permetta anche alle minoranze presenti in comune di partecipare e
decidere in certi settori. Se c’è questa volontà di
trasparenza e di democrazia, credo che nessuno debba aver timore o
paura a modificare questa legge.
Anche il CELVA esprime parere contrario alla nostra legge; nel
CELVA c’è più maggioranza che minoranza, e quindi è
gestito dalle maggioranze. Il CELVA non esprime parere negativo su
niente, né sulla sanità né sul sociale, tutti i disegni di legge
che vengono presentati riportano sempre il parere favorevole del
CELVA. Forse viene sentito prima, forse qualcuno ci parla prima,
non lo so, ma pare impossibile che non emerga un aspetto di critica
su qualche disegno di legge, critica che noi poi rileviamo in
quest’aula, quindi per me non fa testo né la
filosofia del 1998, né l’apporto del CREL, mi fa
testo una cosa sola: che le minoranze devono essere presenti in
tutti i luoghi dove è possibile inserirle, perché questo è un fatto
di trasparenza, è un fatto di onestà politica e soprattutto di
etica politica.
Président
A défaut d’autres requêtes
d’intervention, la discussion générale est
close.
La parole à la Conseillère Squarzino Secondina.
Squarzino (PVA-cU)
Solo due annotazioni poi credo che
anche il proponente avrà qualcosa da aggiungere.
Noto con soddisfazione che c’è
l’affermazione, da parte dei Consiglieri di
maggioranza che sono intervenuti, che il principio della
separazione dei poteri, è un principio di buona amministrazione.
Condivido le parole dette dal Consigliere Borre che ha messo in
luce questo aspetto e che ha messo in luce anche il cammino che
abbiamo dovuto fare proprio per capire il senso di questa
innovazione all’interno
dell’Amministrazione regionale e nazionale.
Noto che questo principio è condiviso dai Consiglieri Borre,
Cottino, Fiou. C’è il vice-presidente Marco Viérin
che ha più difficoltà, non capisco se la sua richiesta di rivedere
la legge in maniera complessiva, senza peraltro indicare la
direzione del cambiamento, sarà presa in considerazione quando
entrerà a far parte della maggioranza. Lo vedremo.
Non è la nostra una proposta contraria al principio della
separazione dei poteri, perché la commissione edilizia continua ad
essere una commissione di tecnici: solo i tecnici entrano in questa
commissione. Questa è la nostra proposta. Viene mantenuta una
fisionomia tecnica a questa commissione.
Quello che chiediamo, visto che i tecnici comunque è la giunta
che li nomina, è che la giunta nel nominare i tecnici tenga conto,
anche dei nomi suggeriti, indicati dalla minoranza: si tratta
sempre e solo di tecnici.
Nella situazione attuale non c’è la separazione
dei poteri. Ora mi dovete dire come è possibile che venga garantita
la formazione tecnica se in queste commissioni ci sono 30 sindaci,
4 vicesindaci, 31 consiglieri comunali di maggioranza, 2
consiglieri di minoranza oltre ad assessori? Questo che non va
bene. Certo che voi dalla vostra parte avete i numeri: voterete
contro e noi ne prenderemo atto.
Solo un'osservazione rispetto alla documentazione, Cottino: in
commissione avevo detto alcuni numeri, erano una trentina di comuni
all’incirca. Abbiamo aspettato fino a lunedì mattina
che ci rispondessero altri comuni e la documentazione consiste poi
in una tabella di questo genere.
La documentazione è raccolta in tre fogli: in uno
c’è l’elenco dei comuni nelle cui
commissioni edilizie c’è presenza di amministratori,
nell'altro l'elenco dei comuni nelle cui commissioni non c'è
presenza di amministratori e nel terzo, l'elenco dei comuni che
devono ancora nominare la commissione edilizia. I nomi esatti sono
nei fascicoli allegati, ognuno se li va a cercare, se vuole, ma
quello che fa peso sono questi tre elenchi.
Président
La parole au Conseiller Curtaz.
Curtaz (PVA-cU)
Volevo fare brevi repliche ad alcune cose
che sono state dette, anche se sono avvantaggiato dal fatto che
sono stato appena preceduto sia dal collega Beneforti, sia dalla
collega Squarzino che hanno affrontato qualche punto su cui non
starò a ritornare dettagliatamente.
Dico la verità: mi è dispiaciuto che alcuni Consiglieri di
maggioranza abbiano rappresentato la circostanza che un gruppo di
minoranza prepari, depositi, discuta in commissione, porti in aula
una legge come una concessione:
"È Natale, siamo buoni, vi
abbiamo concesso di venire in aula"
. A parte che ci saremmo
venuti ugualmente anche con l’astensione in
commissione, quindi questa è una cosa che dal punto di vista
regolamentare non sta né in cielo né in terra, ci avremmo solo
messo più tempo, ma sarebbe arrivata comunque in aula la nostra
proposta. Quindi non ci avete concesso proprio niente! Ma è proprio
la mentalità ed è la stessa mentalità che c’è nei
comuni e nelle commissioni, è la stessa mentalità. Chiudo su questo
punto.
Abbiamo fatto questa iniziativa per accontentare qualcuno? Non
lo abbiamo fatto per accontentare qualcuno, perché questo è un
problema generale che interessa le minoranze in maniera trasversale
e giustamente. Ci sono appartenenti alla maggioranza,
all’Union, ad altri partiti, ci sono quasi tutti
tranne i Verdi, pochissimi, quindi non è una legge che abbiamo
fatto per accontentare qualcuno.
Lo abbiamo fatto perché c’è un problema da
risolvere, perché abbiamo visto nella pratica che quella norma che
dal punto di vista teorico andava bene e che noi condividiamo -
anch'io ho apprezzato molto le osservazioni che ha fatto Borre e in
parte anche Fiou anche se poi ci tornerò un attimo perché rilevo un
elemento di contraddizione - noi la condividiamo, dicevo, quindi
abbiamo cercato la soluzione che, mantenendo inalterato il
principio, consentisse anche alle minoranze di avere una relazione
fra quanto viene deciso in commissione edilizia e
l’attività del consiglio comunale.
Vedi, Borre, la tua osservazione è giusta, ma qui chi ha violato
il principio non siamo noi, non sono i consiglieri di minoranza,
sono state le amministrazioni comunali, lo dico senza polemica. La
maggior parte dei sindaci sono del tuo movimento, non siamo noi che
siamo venuti meno a questo principio perché noi ai principi ci
teniamo.
Cottino ha fatto un discorso che apparentemente può avere una
qualche fondatezza, che è quello di dire che normalmente le nomine
tecniche le fa la giunta e le nomine politiche le fa il consiglio.
Potrebbe essere anche discutibile, però è vero che in linea di
massima è un principio che è accettato, ma è proprio per questo che
proponiamo che le nomine vengano fatte dalla giunta, però
consentendo con tutte le forme che si vuole alle minoranze di
indicare qualche tecnico, ripeto, per non essere completamente
tagliate fuori dalla conoscenza dei passaggi
all’interno della commissione edilizia.
Quindi la nostra proposta non è assolutamente contraria a
nessuna legge, a nessun principio: quel principio lo abbiamo
condiviso.
Poi ho trovato fastidioso l'atteggiamento di chi strumentalizza
la nostra iniziativa. Questa che è una piccola norma
all’interno di un disegno di legge che fu approvato
nel 1998, che è un disegno di legge enorme, la legge urbanistica,
che abrogò 11 leggi precedenti ed è un tomo di centinaia di pagine.
Noi proponiamo la modifica di un comma e si dice che non si può,
che si deve rivedere tutta la legge. Ma che discorso è? Mica si
discute l’impianto della legge,
l’impianto della legge ci va bene. Abbiamo
verificato che quella norma, che teoricamente va bene, in pratica è
stata applicata in maniera completamente distorta e allora
interveniamo.
E vengo ad un punto che è l’argomentazione forte
che pensavo venisse utilizzata maggiormente, l’ha
accennata solo Cottino.
Si è detto:
"Sussidiarietà: devono decidere i comuni, hanno
lo statuto, devono rifare lo statuto, noi cosa
c’entriamo?"
No, questo ragionamento non vale
perché la norma nel 1998 non l’hanno fatta i comuni,
l’abbiamo fatta noi e siamo noi i responsabili.
Siamo noi che dobbiamo prenderci la responsabilità di modificare
quella norma che è stata malamente applicata dai comuni. Poi ci
ritorneremo quando i Comuni avranno fatto gli statuti e
verificheremo se qualcosa è cambiato.
Vi sembra plausibile, colleghi, che le stesse maggioranze che
hanno votato un certo tipo di commissione edilizia, spesso si sono
autonominate nella commissione edilizia, facciano poi uno statuto
per smentire sé stesse? Mi auguro che ci sia qualcuno che riconosca
di aver sbagliato, ma mi sembra poco probabile che ci sia una
maggioranza che attraverso gli statuti smentisce sé stessa, ma se
così non avverrà, torneremo su questa questione perché oggi la
motivazione più forte e più suggestiva è stata quella di lasciar
decidere ai comuni attraverso gli statuti come vogliono regolare
questa cosa, ma se come io credo la maggioranza degli statuti non
lo farà, dovremo ritornare a discuterne.
Passando a questioni più di dettaglio per arrivare a una
conclusione finale, circa il discorso affrontato dai Consiglieri
Martin e Marco Viérin di rifacimento totale della legge ho già
detto come intanto non sono d’accordo, e poi avrà,
lo ha già accennato meglio di me la collega Squarzino, Marco Viérin
modo di giustificare queste sue contraddizioni quando si avvia ad
essere forse consigliere di maggioranza. Il discorso del parere del
CELVA lo ha già svolto meglio il collega Beneforti. In riferimento
a tali pareri, CELVA e CRER, da quando sono qua, due anni e mezzo,
ci sono stati due pareri contrari, nei confronti di cosa? Nei
confronti di due, ripeto due, proposte di legge
dell’Ulivo. Tutte le altre proposte di legge della
maggioranza hanno sempre avuto parere favorevole! Una
meraviglia!
Alcuni interventi sono stati anche apprezzabili, ci sono stati
anche dei punti interessati che sono stati posti, però
c’è un punto, cari Consiglieri di maggioranza, dove
siete stati deboli, anzi debolissimi.
È che non avete controproposto nulla, avete ammesso chi più chi
meno, che il problema c’è; siete stati tutti a dire
che la nostra proposta è inadeguata per delle ragioni le più
diverse, contraddittorie, ma non avete controproposto nulla. Mi
sarei aspettato di vedere degli emendamenti, mi sarei aspettato la
proposizione di qualche disegno di legge, di qualche altra
proposta, di qualche iniziativa.
Bisogna sottolineare ancora maggiormente la distinzione dei
ruoli? Mi aspettavo una proposta concreta da parte del Consigliere
Fiou.
Bisogna rifare tutta la legge? Mi aspettavo una proposta
concreta del Consigliere Viérin.
Le minoranze sono già rappresentate, bisogna rappresentarle di
più? Diceva Martin che si compiaceva perché molti comuni hanno già
rappresentato le minoranze: due, sono solo due comuni.
Non c’è una proposta concreta.
L’unica cosa che vi unisce è
l’astensione per non fare passare il nostro disegno
di legge, astensione che ricordo equivale a voto contrario, perché
il non raggiungimento della maggioranza sul primo articolo della
legge fa decadere tutta la proposta di legge nel suo complesso.
Quindi al termine del dibattito mi sento di dire che non è stato
un dibattito inutile perché quanto meno c’è stato
uno scambio di opinioni, credo che l’opinione
pubblica si sarà potuta fare un'idea su quali erano le proposte e
quali non erano le controproposte. Noi questo tema della
rappresentatività, della democrazia, della trasparenza nella nostra
Regione qui in quest’aula e nei comuni continueremo
a seguirlo e prenderemo atto del vostro non accoglimento della
nostra proposta.
Aspettando che vengano fatte nel futuro delle controproposte
sicuramente noi torneremo su questa questione perché ci sembra una
questione in parte simbolica, ma in parte sostanziale perché la
commissione edilizia riveste nell’ambito di un
comune una posizione importante e centrale rispetto a tutte le
tematiche dell’urbanistica che rappresentano la
stragrande maggioranza delle competenze in un comune.
Président
La parole à l’Assesseur au
territoire, à l’environnement et aux ouvrages
publics, Vallet.
Vallet (UV)
Il ne faut pas ajouter bien de choses à ce qui
a déjà été très bien dit par les collègues Fiou, Martin et Cottino,
mais il est nécessaire de souligner quelques aspects.
Il ne s’agit que de modifier un article de la loi
n° 11, c’est vrai, mais ce n’est pas
une question minimale, Mme Squarzino, celle que vous avez proposée.
Il s’agit de mettre en discussion deux piliers que
nous jugeons fondamentaux du processus de réforme qui est en cours:
le processus de réforme de l’administration publique
et le processus de réforme des pouvoirs locaux. Je me réfère
évidemment à l’aspect de la séparation des fonctions
entre la direction politique et la direction administrative, qui a
été bien remarqué par plusieurs collègues, ainsi
qu’au principe de l’autonomie
statutaire qui a été peu souligné dans le débat, comme M. Curtaz
vient de rappeler.
Les principes, surtout quand il s’agit de
principes fondamentaux, sont difficiles à comprendre, mais il faut
tâcher toujours d’être cohérents avec ces principes,
surtout si on déclare d’y croire. Permettez-moi de
le dire, cette proposition de loi n’est pas
cohérente avec les principes qui ont été énoncés.
Il n’existe pas de techniciens de majorité et de
techniciens de minorité. Le principe de la séparation des fonctions
attribue à la commission communale pour le bâtiment le rôle
d’organe technique, il s’agit
d’appliquer les règles et elles sont égales pour
tous. Il n’existe pas de règles pour la majorité et
des règles pour la minorité. Si les règles ne sont pas appliquées,
il y a les sièges opportuns pour faire appliquer les lois.
Je répète, il n’existe pas de techniciens de
majorité et de techniciens de minorité. Là peut-être on escompte
une attitude ancienne des Verts qui considère que les techniciens
sont bons quand ils font référence à leur aire politique et que les
techniciens sont vendus ou toujours en mauvaise fois si ce sont
d’autres qui les proposent. On a connu cette
attitude et je pense que certains raisonnements sont le fruit de
ces arrière-pensées.
On nous reproche de rien proposer, par contre.
C’est bien simplement parce que nous retenons que le
texte de l’article 55, en tant qu’il
est conçu, répond aux principes inspirateurs de la loi n° 11 et aux
principes de réforme que j’ai tantôt énoncés.
M. Curtaz a dit que la loi a été mal appliquée, les communes ont
nommé des politiciens masqués en techniciens, mais cela ne signifie
pas que la loi est trompée, peut-être il y a eu une application
incohérente de la loi, mais attention, aux principes il faut croire
et il faut tenir une attitude conséquente. Si nous croyons à
l’autonomie des pouvoirs locaux, nous devons
respecter l’autonomie des organes des pouvoirs
locaux et si une junte communale fait des nominations
d’une certaine façon, il faut respecter son
choix.
Là il y a deux possibilités: ou le choix viole les règles, et
alors là les organes compétents peuvent prétendre que les règles
seraient respectées?
(interruzione dei Consiglieri Squarzino Secondina e Curtaz,
fuori microfono)
? si par contre, comme vous l’avez dit,
l’application viole les principes,
c’est autre chose. Là il s’agit de
responsabilité des choix, les organes et les administrateurs qui
ont fait certains choix en répondront au moment opportun aux
citoyens. Moi je refuse, avec tout le respect que je porte à
l’autonomie des organes et des pouvoirs locaux, de
prévoir des règles qui puissent limiter leur autonomie. Ils
prennent des décisions, ils en supportent les conséquences.
Permettez-moi de conclure avec un petit mot à propos de la loi
n° 11 et de l’exigence manifestée par
quelqu’un de réformer cette loi.
La loi n° 11 est une bonne loi, elle est fille des temps
évidemment et contient l’application pratique des
principes déjà énoncés, mais elle contient aussi beaucoup
d’aspects innovateurs, nous n’avons
pas encore commencé à l’appliquer, nous avons pourvu
à définir tout ce qui est nécessaire pour sa concrète application
et donc, avant de parler de réformer la loi n° 11, il faut
l’expérimenter. S’il y a des aspects
dans la pratique qui créent des problèmes, là on pourra y
penser.
Voilà, ces quelques mots pour confirmer que notre attitude par
rapport à cette proposition de loi sera
d’abstention.
Si dà atto che il Consigliere Lanièce lascia l'aula
consiliare alle ore 11,42.
Président
On passe à l’examen article par
article.
Sur l’article 1
er
la parole au
Conseiller Curtaz.
Curtaz (PVA-cU)
Per annunciare il nostro voto
favorevole.
Volevo solo approfittare della possibilità datami dalla
dichiarazione di voto per fare due osservazioni
all’Assessore Vallet.
Condivido quando egli dice che la legge n. 11 è una buona legge,
la nostra iniziativa non intendeva ovviamente intaccare nulla di
questa legge.
L’Assessore ha insistito con una frase ad effetto
che:
"Non ci sono tecnici di maggioranza né tecnici di
minoranza"
. È una bella frase a cui si potrebbe rispondere
scherzando che in effetti è vero perché ci sono solo tecnici di
maggioranza.
Ma non è neanche vero perché ci sono tecnici di maggioranza e
politici di maggioranza nelle commissioni edilizie, è questo il
fatto che non viene mai esplicitamente ammesso.
L’Assessore dice che forse ci sono dei casi, ma
non forse, c’è tutta una serie di casi, quasi
dappertutto è successo questo.
Allora questo ci deve far riflettere. Ripeto, ritenete che la
nostra proposta di legge sia inadeguata? Controproponete, emendate,
eccetera; in realtà non è stato fatto perché questa situazione è
funzionale a tutta una serie di cose, siete soddisfatti che ciò
avvenga, quindi non bisogna trovare gli strumenti per fare in modo
che queste incongruenze non abbiano a verificarsi.
Président
La parole au Conseiller Fiou.
Fiou (GV-DS-PSE)
Riprendo laddove mi pare che fossimo
tutti d’accordo salvo qualche precisazione che è
andata un po' fuori rispetto a questa interpretazione: che la
Commissione edilizia sia una commissione di carattere
tecnico-operativo.
Avevo anche sottolineato due funzioni proprio per chiarire la
cosa: una funzione che chiamerei di garanzia per chi deve assumersi
la responsabilità di emanare la concessione edilizia e una funzione
di relativo controllo, spiego poi perché relativo,
nell’applicazione delle norme che vengono decise dal
Consiglio.
Dico relativo perché questa commissione non ha un carattere
decisionale, ma dà un parere ed è qualcun altro che si prende la
responsabilità della decisione.
Il come nominare questa commissione può privilegiare o
l’uno o l’altro di questi aspetti. Se
devo esprimere un parere personale, direi che il ricercare un
equilibrio fra queste due funzioni sarebbe opportuno, però dopo che
ho detto questa mia opinione torno all'individuazione di chi ha
competenza nel prenderla e secondo me la competenza in tal senso
non può che essere dei comuni. Perché il comune è il livello
istituzionale che ha competenze sul piano regolatore e dunque
sarebbe illogico che il nominare una commissione che poi va a fare
la parte operativa riguardo al piano regolatore fosse decisa da
qualcun altro.
I problemi di democrazia che vengono sollevati, che sarebbero
solo di rapporto fra maggioranza e minoranza, ritengo che debbano
anche comprendere il rispetto dei ruoli e delle decisioni dei
livelli istituzionali per cui se il comune tal dei tali prende una
decisione che io posso anche non condividere?
(interruzione della Consigliera Squarzino Secondina, fuori
microfono)
? non è contro la legge, assolutamente. È una decisione che
l’organismo prende democraticamente per cui io la
rispetto.
Sarebbe contro la legge se inserissimo quella norma che voi
volete inserire nel vincolare la composizione della
commissione.
Il problema che stiamo discutendo, quello della composizione che
può avere rappresentanti o meno di maggioranza e di minoranza, è un
dibattito puramente politico che non comporta questioni
normative.
Voi dite:
"Non avete dato soluzioni"
, condivido la
soluzione che ha dato l’Assessore, la davo per
scontata.
La soluzione è lasciare la norma così com’è ed
eventualmente il dibattito politico che state facendo qua portatelo
nei comuni perché le decisioni nei comuni vengano prese con un
maggior equilibrio, ma è inutile che, quando una decisione viene
presa a un certo livello, non condividendola, cerchiamo subito un
livello superiore che la smentisca. Su questa procedura non
concordo perché la riterrei antidemocratica.
Président
La parole au Vice-président Viérin Marco.
Viérin M. (Aut)
Mi sembra doveroso chiarire, perché non
vorrei che qualcuno utilizzasse il mio intervento, che è stato un
intervento veramente su quello che penso e su quello che credo?
(interruzione della Consigliera Squarzino Secondina, fuori
microfono)
? anche perché poi la collega Squarzino dice che non rispondo
alle sue domande. Dicevo, per evitare che si interpreti male quanto
ho detto poco fa, voglio ricordare ai colleghi che mi hanno
richiamato che il mio intervento è stato un intervento chiamiamolo
di cuore, nel senso di dire quello che sto percependo nei comuni in
merito a questa questione.
Ho dato in maniera corretta, ritengo anche ragione ad alcune
considerazioni dei colleghi Curtaz e Squarzino, cioè questo è un
problema che è emerso e che è legittima ed anche comprensibile la
proposta che è pervenuta da vari amministratori comunali su questo
argomento.
La cosa sulla quale io, ma anche il mio gruppo ritiene che si
dovrà ragionare è proprio quell’argomento che è
stato ripreso da tutti. Oggi la legge n. 11 ha fatto nettamente la
separazione dei ruoli, però su questo tema vedo
nell’intervento dei Verdi che c’è
contraddizione, bisogna essere onesti.
È chiaro che oggi nei comuni si scelgono dei tecnici che
ragionano da tecnico, ma che hanno la fiducia di chi li nomina,
parliamoci chiaro, sono tecnici che riscuotono la fiducia di chi li
nomina, quindi il concetto che ho voluto lanciare oggi è che,
quando la legge n. 11 avrà completa applicazione, dobbiamo avere il
coraggio di rivedere alcune cose che non funzionano fra cui una
potrebbe essere questa, ma dobbiamo ragionare in senso complessivo,
non possiamo ragionare a spizzichi e bocconi anche perché, quando
si richiama la sensibilità, caro Curtaz, bisogna essere convinti
fino in fondo. Faccio qui un riferimento che non ha del personale,
ma per far capire ai colleghi che bisogna essere concreti fino in
fondo: nel tuo comune, dove siete in maggioranza, è stato nominato
il sindaco.
Cosa avete detto in quel consiglio comunale voi come forza
politica? Voglio capirlo. Non si può venire qua, accettare un
principio come forza politica, dove uno ha il proprio movimento, e
poi qui fa un discorso completamente diverso. Io non accetto queste
cose. Allora, abbiamo il coraggio quando la legge avrà piena
applicazione, come diceva l’Assessore, di verificare
se ci sono problemi e uno potrebbe essere questo.
Abbiamo riconosciuto che questo problema esiste, io
personalmente ho detto che i cittadini vogliono risposte dirette
perché sono stufi di sentirsi rispondere che chi decide lì sono i
tecnici, i politici non c’entrano niente. Questa è
una reazione che sta nascendo nella comunità valdostana, bisogna
fare una riflessione su questo.
In conclusione riteniamo di non poter votare questa legge,
pertanto ci asterremo.
Anche qui voglio dire al collega Curtaz che tante altre volte i
Verdi hanno motivato l’astensione come una cosa
molto diversa dal voto contrario; anche qui non utilizziamo certi
sistemi di valutazione quando fa comodo.
Ti invito ad andare a prendere i verbali per leggere che
finalità avete dato all'astensione che era molto diversa dal voto
contro, allora bisogna essere responsabili delle affermazioni fatte
in certi momenti rispetto ad altri.
Président
Je soumets au vote l’article
1
er
:
Conseillers présents: 30
Votants: 4
Pour: 4
Abstentions: 26 (Agnesod, Bionaz, Borre, Cerise, Charles Teresa,
Collé, Comé, Cottino, Cuc, Ferraris, Fiou, Lavoyer, Louvin,
Marguerettaz, Nicco, Ottoz, Pastoret, Perrin, Perron, Piccolo,
Praduroux, Rini, Vallet, Vicquéry, Viérin, D., Viérin M.)
Le Conseil n’approuve pas.
Je rappelle qu’aux termes de
l’article 77, 2
ème
alinéa, du Règlement
du Conseil, le refus du premier article implique le refus de la loi
toute entière.
Il Consiglio respinge la proposta di legge in
oggetto.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK