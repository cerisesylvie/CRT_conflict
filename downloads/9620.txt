Consiglio Regionale della Valle d'Aosta - Oggetto del Consiglio n. 700 del 25 settembre 1989 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 700 del 25 settembre 1989 - Resoconto
OGGETTO N. 700/IX - COMPLETAMENTO DEI LAVORI Dl COSTRUZIONE
DEL PARCHEGGIO COPERTO SITO IN VIA CARREL DEL COMUNE DI AOSTA.
(Interrogazione)
PRESIDENTE:
Do lettura dell'interrogazione presentata dai
Consiglieri Bajocco e Tonino, ed iscritta al punto 13 dell'ordine
del giorno.
INTERROGAZIONE
Il 17 giugno 1983, con deliberazione n. 3921, la Giunta
regionale approvava il progetto generale relativo ai lavori di
costruzione di un parcheggio pluripiano in via Carrel, nel Comune
di Aosta ed appaltava i lavori del 1° lotto, per un importo di
circa 4 miliardi.
Iniziava allora un iter complesso di perizie suppletive e
varianti, che ancora non si è concluso, ad oltre sei anni
dall'approvazione dell'opera, nonostante le reiterate assicurazioni
rilasciate dall'Assessore competente in risposta ad iniziative del
Gruppo comunista (i lavori avrebbero dovuto essere completati entro
la fine dell'anno passato - secondo quanto affermato dall'Ing.
Fosson il 6 maggio 1988 - o nei primissimi mesi del 1989).
Poiché la carenza di parcheggi contribuisce non poco ad
aggravare la già caotica situazione del traffico nel capoluogo
regionale, i sottoscritti Consiglieri regionali del Gruppo
comunista
INTERROGANO
l'Assessore competente per sapere:
1) quali ragioni hanno provocato un ulteriore slittamento nel
completamento dei lavori del parcheggio di via Carrel;
2) se corrisponde al vero che vi sarebbero difficoltà di accesso
ed uscita per gli autobus;
3) quando il parcheggio aprirà al pubblico e con quale forma di
gestione.
PRESIDENTE:
Ha chiesto la parola l'Assessore ai Lavori
Pubblici, Fosson; ne ha facoltà.
FOSSON (DC):
Il tempo previsto nel capitolato, per
l'esecuzione dell'ultimo lotto dei lavori, era di 210 giorni. I
lavori sono stati consegnati all'impresa il 1° settembre 1988 e
sono stati sospesi per 17 giorni fra il 23 dicembre 1988 ed il 9
gennaio 1989 a causa delle difficoltà nei trasporti,
nell'approvvigionamento del materiale e nell'utilizzo della mano
d'opera per le ferie natalizie. Successivamente, con deliberazione
n. 756 del 28 gennaio 1989, la Giunta regionale ha approvato una
perizia suppletiva di variante, passata per la ratifica anche in
Consiglio regionale, che concedeva una proroga di 30 giorni.
Le motivazioni della perizia e della proroga sono quelle già
riportate nella deliberazione n. 756, che comunque ripeto. Si
trattava di:
- sostituire l'attuale guaina provvisoria con una definitiva,
adatta a sopportare il traffico che transita lungo via Carrel;
- rendere più robusta la prevista fioriera spartitraffico, in
modo da adeguarla agli eventuali urti dovuti al traffico;
- dimensionare la struttura metallica della pensilina in modo da
consentirle di sopportare un carico di neve maggiorato rispetto a
quello previsto dalle leggi vigenti, poiché, trattandosi di tetto
freddo, la persistenza di basse temperature, con una frequenza
ravvicinata di nevicate, può determinare un accumulo di neve
superiore a quello previsto nelle norme in vigore.
Successivamente, con deliberazione n. 5248 del 2 giugno, la
Giunta regionale ha approvato una seconda perizia suppletiva di
variante, con una proroga di 100 giorni. Anche questa deliberazione
è già passata per la ratifica in Consiglio. Le motivazioni
erano:
- sistemare e pavimentare la via Carrel, tra il parcheggio e la
via Vevey, quindi verso Est;
- migliorare l'apertura delle finestre ai piani interrati con
maniglie a leva e rifinire le stesse con davanzali in lamiera
preverniciata;
- elettrocolorare, d'accordo con la Sovraintendenza, i montanti
in alluminio dei corpi emergenti, in modo da adeguare il colore al
muro romano;
- installare montanti con resistenza al fuoco uguale a quella
dei vetri, in modo da isolare, nei tre piani interrati, i locali
ascensori e scale dal resto del parcheggio;
- posare i parapetti di sicurezza e le copertine per la
protezione antinfortunistica e la rifinitura del muro che delimita
il parcheggio vicino al muro romano;
- e soprattutto costruire il terminal degli autobus previsto nel
progetto generale dell'opera, ma non finanziato nell'appalto
principale, con l'esecuzione di un piazzale e di varie isole
pedonali; quest'ultima opera è stata quella di maggiore importo e
che ha richiesto anche più tempo.
C'è da notare, inoltre, che i lavori sono stati sospesi per 37
giorni, a partire dal 13 luglio, per esigenze prospettate dal
Comune di Aosta e dal suo Servizio di viabilità, che ci ha chiesto
di non lavorare in quel periodo per ovvi motivi di traffico
turistico estivo. L'ultimazione dei lavori è prevista per la
seconda metà di ottobre. Questa è la risposta alla prima
richiesta.
Alla seconda domanda, che chiede se vi sono difficoltà di
accesso e di uscita per gli autobus, rispondo di no, salvo per
quanto riguarda l'uscita, per la quale ci sono alcune difficoltà,
in quanto l'Ente Ferrovie non ci ha ancora concesso l'utilizzo di
circa 150 metri
quadrati di terreno, che abbiamo richiesto dal 10 ottobre 1987 e
sollecitato più volte, sia per iscritto sia verbalmente. Il mancato
utilizzo di questa superficie potrebbe dar adito ad alcuni
inconvenienti nell'uscita dei pullman, ma, ottenuto tale utilizzo,
non dovrebbero più esserci inconvenienti di sorta, anzi tutto
dovrebbe procedere per il meglio.
Quando il parcheggio aprirà al pubblico e con quale forma di
gestione? La gestione sarà affidata ad una impresa mediante
regolare gara d'appalto. Penso che in settimana saranno fatte le
pubblicazioni, in maniera che le imprese interessate a gestire il
parcheggio possano avanzare le loro offerte e presentare i loro
requisiti. Riteniamo che verso la fine di ottobre si potrà
completare la gara, dopo aver valutato le offerte ed aggiudicato
l'appalto. Direi quindi che verso novembre o al più tardi a
dicembre, ma comunque per Natale, il parcheggio dovrebbe essere
aggiudicato definitivamente e quindi aperto e messo in
funzione.
PRESIDENTE:
Ha chiesto la parola il Consigliere Bajocco;
ne ha facoltà.
BAJOCCO (PCI): Noi abbiamo presentato questa interrogazione,
dopo averne presentate diverse altre negli anni precedenti. L'anno
scorso il Gruppo comunista aveva presentato una interrogazione
analoga, chiedendo all'Assessore quando sarebbero stati ultimati i
lavori del parcheggio. Guarda caso, l'Assessore Fosson ci disse:
"Le macchine entreranno lì dentro nel mese di novembre".
Allora non si parlava di varianti, che si sono rese
indispensabili, per cui c'è stato un prolungamento dei lavori.
Oggi ci viene detto che entro il 15 ottobre i lavori saranno
ultimati. Avuto il consenso dell'Assessore, sono andato a visitare
il parcheggio ed ho visto che i lavori stanno effettivamente
finendo. C'era ancora il problema delle finestre e delle pulizie,
ma penso che questa sia l'unica volta in cui l'Assessore dice il
vero e che i lavori possano effettivamente terminare entro il 15
ottobre.
Ci è stato detto che non vi sono difficoltà per l'entrata e
l'uscita degli autobus, ma io vorrei chiedere all'Assessore come
fanno gli autobus che dalla stazione devono entrare nel parcheggio
di via Vevey a girare a sinistra...
(...Interruzione dell'Assessore Fosson...)
... Anche se ci sarà un impianto semaforico, gli autobus non
possono girare in quel punto, perché lo spazio è molto limitato.
Non mi si dica che manderemo questi pullman a girare in Regione
Amérique o all'Arco di Augusto, perché allora avrebbe ragione il
Consigliere Riccarand, il quale si lamenta dei fumi e degli
scarichi per questioni ecologiche. Nel nostro caso ci sarebbe stata
la possibilità di far risparmiare un po' di carburante, ma, andando
a vedere sul posto, mi sono reso conto che i pullman non possono
girare a sinistra e sono costretti ad arrivare sino al Ponte di
Pietra per poter tornare in via Vevey e trovarsi sulla corsia di
destra per entrare con più facilità nel parcheggio.
A mio avviso, questa è una delle cose alle quali si doveva
prestare più attenzione prima.
Vorrei sapere dall'Assessore, sempre ché abbia fatto un
confronto tra il progetto iniziale ed il progetto finale, quali
sono state tutte le varianti, le perizie ed i cambiamenti di un
parcheggio che alla fine ci verrà a costare 10 miliardi per 370 o
380 posti. Forse abbiamo sbagliato a fare il parcheggio lì, perché
l'altro giorno l'architetto Fubini, che sta predisponendo il piano
regolatore della Città di Aosta, ha detto che è stato obbrobrioso
autorizzare la costruzione di un parcheggio in quella zona.
Io sono convinto che il parcheggio verrà aperto nel 1990, anche
se mi auguro che ciò possa avvenire prima. I ritardi di questa
Amministrazione sono diversi e questo non è il primo, infatti più
avanti c'è una interrogazione sulla legge n. 49, concernente i
servizi pubblici, che è stata approvata più di un anno e mezzo fa,
ma che incontra notevoli difficoltà di applicazione.
Mi auguro che questa interrogazione del Gruppo comunista sul
parcheggio di via Carrel sia l'ultima e che quanto prima questa
realizzazione dia alla gente la possibilità di parcheggiare la
propria autovettura, visto che c'è una grande carenza di parcheggi
nella nostra città.
PRESIDENTE:
Se il Consiglio è d'accordo, il punto n. 14
potrà essere discusso congiuntamente al punto n. 17 e pertanto,
poiché in questo momento è assente il Consigliere Gremmo, si passa
alla trattazione dell'oggetto n. 16 all'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK