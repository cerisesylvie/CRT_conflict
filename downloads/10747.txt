Consiglio Regionale della Valle d'Aosta - Oggetto del Consiglio n. 1740 del 20 dicembre 1990 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 1740 del 20 dicembre 1990 - Resoconto
OGGETTO N. 1740/IX - Ritiro della mozione: "Iniziative per il
recupero ambientale e la regolamentazione del traffico sulla strada
del Nivolet".
Presidente - Do lettura della mozione presentata dal Consigliere
Riccarand:
Mozione
Rilevato che periodicamente riemerge il problema della strada
del Nivolet sia sul versante piemontese sia sul versante
valdostano, anche se per motivi differenti;
Sottolineato che, per quanto riguarda il versante piemontese,
esiste, nei mesi estivi, un problema di eccessivo carico turistico,
con conseguenze negative in un ambiente di notevole pregio,
inserito all’interno del Parco Nazionale del Gran
Paradiso;
Evidenziato che sul versante valdostano esiste un problema di
ripristino ambientale per sistemare le opere e scavi che si
presentano con una ferita evidente, aperta nella montagna;
Il Consiglio regionale della Valle d’Aosta
impegna
la Giunta regionale:
1) ad affidare ad un ingegnere o architetto, congiuntamente ad
un esperto in recupero ambientale, un incarico di progettazione per
il ripristino ambientale delle zone deturpate dalle opere
realizzate per la costruzione della strada del Nivolet sul versante
valdostano;
2) a prendere gli opportuni accordi con le competenti autorità
del versante piemontese per un’adeguata
regolamentazione del traffico del valico del Nivolet.
Presidente
- Ha chiesto di parlare il Consigliere
Riccarand, ne ha facoltà.
Riccarand (VA)
- Questa mozione affronta il problema
della strada del Nivolet, una questione che è sul tappeto ormai da
molti anni e che pone problemi, sia pure di diversa origine, sia
sul versante valdostano sia sul versante piemontese, in zone che si
trovano all’interno del Parco del Gran Paradiso.
Per quanto riguarda il versante piemontese sappiamo tutti che
esiste un problema di eccessivo carico turistico durante i mesi
estivi, mentre per quanto riguarda il versante valdostano ci sono i
problemi di una strada che era stata iniziata, per cui erano stati
fatti dei tratti anche rilevanti di percorso, e che poi è stata
interrotta. E’ stata una scelta di non proseguire in
quell’opera, però sono rimaste le ferite aperte sul
territorio, sono rimaste anche alcune strutture dei cantieri di
lavoro, alcuni baraccamenti, eccetera, e il tutto non depone certo
a favore di un ambiente ben conservato e in grado di fare buona
mostra di sè.
Quindi con questa mozione proponiamo che venga fatto uno studio
per quanto riguarda il versante valdostano per un ripristino
ambientale delle zone che sono state deturpate dalle opere
stradali, uno studio che sia affidato congiuntamente ad un esperto
in recupero ambientale e ad un ingegnere o ad un architetto, cioè
due persone che lavorino in équipe: una con competenze di tipo
ingegneristico, architettonico, l’altra con
competenze di tipo naturalistico, in modo da fare una proposta di
sistemazione ambientale.
Per quanto riguarda invece il versante piemontese, è necessario
con la provincia di Torino e con l’ente parco
riuscire a trovare una sorta di regolamentazione del traffico, in
modo da evitare quel concentramento eccessivo di traffico che
durante i mesi estivi si verifica sul colle del Nivolet.
Presidente
- Ha chiesto di parlare il Presidente della
Giunta, ne ha facoltà.
Bondaz (DC)
- Il problema che porta avanti il Consigliere
Riccarand è interessante e degno di particolare nota.
Il problema della frequentazione motorizzata della vallata del
Nivolet e l’esigenza di intervenire per
salvaguardare tale territorio, che si trova nel cuore del parco del
Gran Paradiso, è già nelle intenzioni di questa Presidenza, che ha
preso contatti in proposito con l’ente Parco del
Gran Paradiso. Infatti il Presidente del Parco ha manifestato il
proprio interesse ad una serie di interventi per tutelare
l’ambiente del Nivolet.
Questa Presidenza attraverso i competenti servizi promuoverà uno
studio per valutare i possibili interventi di ripristino ambientale
nelle zone deturpate dalle opere sul versante valdostano.
Per quanto riguarda l’accesso veicolare del
versante piemontese, abbiamo interpellato con una lettera in data
20 novembre il Presidente della Regione Piemonte, rappresentando
l’esigenza di salvaguardare il territorio della
vallata del Nivolet, territorio che si trova nel cuore del parco e
che rischia di essere compromesso a causa della eccessiva
frequentazione dei veicoli a motore.
Abbiamo fatto presente che si tratta di un territorio di
incommensurabile peso turistico e geografico, meritevole della
massima attenzione per una attenta salvaguardia dei valori non
ripetibili in esso presentati.
Prima di prendere i provvedimenti concreti riguardanti il
territorio ricadente sotto la giurisdizione valdostana abbiamo
chiesto di conoscere quali siano gli intendimenti al riguardo della
Regione Piemonte, dando ogni disponibilità per
l’avvio di azioni comuni a tutela della natura del
parco del Nivolet.
Tengo a precisare a questo riguardo che probabilmente è ultronea
questa mozione perché c’è stata una intesa fra la
regione Valle d’Aosta, il Parco e le comunità
interessate per una definizione dei rapporti che riguardano la
tematica esistente ancora con il Parco; sia le comunità montane che
il parco nomineranno un loro tecnico, così come noi abbiamo
nominato il nostro, e probabilmente uno dei pochissimi problemi che
rimarrebbero ancora da risolvere per cui hanno una certa difficoltà
è proprio la questione del Nivolet.
Ora credo che questi tre tecnici dovranno definire fra tutte le
altre questioni in sospeso questa, che è la più importante, per cui
mi sembra che a questo punto nominare un ulteriore tecnico sarebbe
una ripetizione di quello che già sta avvenendo di intesa con il
parco e con le comunità locali.
Penso che se il Consigliere Riccarand ritiene valide le risposte
che sono state date, che poi fra l’altro sono state
definite anche con corrispondenze varie e quindi assolutamente
valutabili, potrebbe essere ritirata questa mozione, perché non
riteniamo di dover affidare ad un ulteriore tecnico un lavoro per
cui è già stato nominato un tecnico che deve definire le stesse
cose.
?-
Si dà atto che alle ore 17,29 assume la Presidenza il
Vicepresidente Bich.
?-
Presidente
- Ha chiesto di parlare il Consigliere
Riccarand, ne ha facoltà.
Riccarand (VA)
- Non sono informato esattamente su chi
sono questi tecnici e con quali finalità sono stati nominati, però
dalle notizie che abbiamo avuto in Consiglio ed anche dai
comunicati stampa mi è sembrato di capire che si parlasse di una
serie di tecnici che dovevano essere nominati per quanto riguarda
lo studio della zonizzazione complessiva del parco, e quindi
partendo dallo studio redatto dall’équipe del prof.
Janin arrivare a definire una sorta di normativa di piano del
parco, soprattutto per quanto riguarda la parte valdostana, visto
che sul versante piemontese si è già molto avanti. Questo è un
lavoro importante da farsi, significativo, però è cosa diversa da
questo tipo di proposta che qui viene fatta, che è una cosa molto
più piccola anche se ha una sua rilevanza, che è quella di uno
studio specifico di sistemazione ambientale di alcuni tratti del
versante valdostano, che sono stati deturpati da questa opera
stradale. Credo che per quanto riguarda l’accesso e
la frequentazione del Nivolet si potranno studiare varie ipotesi,
ma sicuramente quella della strada credo sia ormai abbandonata; su
questo ritengo siamo tutti d’accordo. Però se siamo
tutti d’accordo, siccome nella mozione non sono
stabilite delle scadenze particolarmente ristrette, anzi non è
proprio definita nessuna scadenza, però che ci sia qualcuno esperto
in ambiente che fa uno studio per una sistemazione di queste realtà
deturpate potrebbe essere una cosa utile anche a chi fa poi un
lavoro più complessivo sulla zonizzazione. Insisteremo perché
questa mozione venga approvata, senza porre particolare urgenza,
però ci sembra che sia importante un lavoro specifico su questo
aspetto.
Presidente
- Ha chiesto di parlare il Presidente della
Giunta, ne ha facoltà.
Bondaz (DC)
- Vorrei essere chiaro, forse non lo sono
stato nella risposta: la Giunta ha già nominato un proprio esperto
per definire le questioni del parco, ivi compresa la questione del
Nivolet che è la questione più delicata e forse
l’unica questione che ancora ci pone in situazione
di differenziazione con l’Ente parco. Il Parco ha
assunto dalla nomina del nuovo presidente un atteggiamento
completamente diversificato nei confronti della Regione,
tant’è che gli stessi membri del consiglio di
amministrazione di parte valdostana si dicono abbastanza
soddisfatti di questo nuovo clima che si è venuto ad
instaurare.
Ora di questi tecnici uno sarà l’arch. Bellone,
che è stato già nominato dalla Regione, l’ente Parco
nominerà l’arch. Gambino, la comunità montana non ha
ancora fatto sapere qual è il tecnico incaricato per questa
vicenda, ma dico che qui andiamo a nominare tecnici che vengono a
sovrapporsi l’un l’altro, proprio
perché questi avranno da affrontare la questione del Nivolet. Ora
nominare un altro tecnico in questo ambito, mi sembra una
sovrapposizione tecnica e - non è questo forse il caso di dirlo -
un voler spendere dei soldi inutilmente.
Presidente
- Ha chiesto di parlare il Consigliere
Riccarand, ne ha facoltà.
Riccarand (VA)
- Non voglio che questa mozione sia
respinta perché sarebbe una scelta sbagliata ed un passo indietro
rispetto a dei progressi che possiamo fare, quindi la ritiro. Devo
dire che non sono assolutamente convinto delle risposte che sono
state date, per cui mi riservo, fra sei mesi, se non ci saranno
delle novità significative, di riproporla in questo Consiglio.
***
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK