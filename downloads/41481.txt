Consiglio Regionale della Valle d'Aosta - Oggetto del Consiglio n. 603 del 17 aprile 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ISTRUZIONE PUBBLICA
Personale docente e non docente
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 603 del 17 aprile 2019 - Resoconto
OGGETTO N. 603/XV - Interrogazione: "Rimborso delle spese
sostenute dagli insegnanti per il raggiungimento delle sedi dei
corsi di formazione".
Rini (Presidente) -
Punto n. 15 all'ordine del giorno. La
parola all'Assessore Certan per la risposta.
Certan (AV) -
Per quanto riguarda questa risposta, dirò
che le attività formative rivolte al personale docente sono
disciplinate dal contratto collettivo del comparto scuola.
L'articolo 64 - siccome mi ha chiesto i riferimenti sarò un po'
noiosa, ma sono obbligata a citare articoli e commi - disciplina,
al comma 3, le attività organizzate a livello centrale e periferico
dell'Amministrazione e, al comma 5, i giorni a disposizione dei
docenti per fruire di formazioni da loro stessi individuati.
Il rimborso delle spese di viaggio trova disciplina
nell'articolo 64, comma 3, ovvero: "
Le spese di viaggio che il
docente sostiene per raggiungere la sede in cui si svolge il corso
di formazione organizzato dall'Amministrazione devono essere
rimborsate se aventi diritto, ovvero se la sede del corso supera i
10 chilometri dalla sede di servizio o dalla dimora
abituale
".
Per quanto concerne i giorni a disposizione dei docenti nella
misura di 5, la normativa non fa riferimento al rimborso spese, ma
il contratto disciplina esclusivamente le modalità di sostituzione
di tale personale. Apro una breve parentesi: va ricordato e
sottolineato che la formazione
in itinere
durante l'anno non
è mai gratuita, non è mai a costo zero; in Valle d'Aosta si
sostituisce l'insegnante in formazione e l'onere è a carico
dell'Amministrazione per il supplente.
Per quanto concerne le attività formative per cui è possibile
utilizzare l'importo di 500 euro comunemente chiamato "bonus
docenti", introdotto in Valle d'Aosta della legge regionale n.
18/2016, le spese di trasferta sono chiaramente escluse, in
conformità alle determinazioni nazionali riferite allo stesso
importo e introdotte a livello nazionale dalla legge n. 107/2015,
quella che comunemente è conosciuta come legge della "Buona
Scuola". Vale quindi la pena sottolineare che il diritto del
personale alla partecipazione dei corsi di formazione e
aggiornamento è disciplinato dai criteri di fruizione stabiliti
all'interno di ciascuna istituzione scolastica. In particolare,
ogni istituzione scolastica può deliberare e definire i criteri.
Tra i criteri di fruizione si può per esempio prevedere la
concessione del permesso prioritariamente per attività di
formazione previste dal Piano annuale dell'attività di
aggiornamento e formazione, coerenti con il contenuto delle
attività previste nel Piano dell'offerta formativa (definito POF)
e, se per lo stesso periodo o corso di formazione vi siano più
richieste di partecipazione in tutto o in parte coincidenti, si
darà priorità al docente ad attività di formazione su contenuti
disciplinari od area disciplinare, poi a chi deve completare
l'attività di formazione iniziata nell'anno scolastico precedente,
e poi a chi presenta domanda per la prima volta, e così via. Ogni
istituzione si definisce dei criteri.
L'articolo 65 dispone inoltre che alle istituzioni scolastiche
singole, in rete o consorziate compete la programmazione delle
iniziative di formazione riferite anche ai contenuti disciplinari
dell'insegnamento, funzionali al POF e individuate sia
direttamente, sia all'interno dell'offerta disponibile sul
territorio, fermo restando la possibilità dell'autoaggiornamento.
Faccio un richiamo di nuovo all'articolo 64, comma 5, e al bonus
docente di 500 euro che viene dato ad ogni insegnante per la legge
n. 18/2016.
L'articolo 66, che aggiunge "
In ogni istituzione scolastica
ed educativa il piano annuale dell'attività di aggiornamento e
formazione destinato ai docenti è deliberato dal Collegio dei
docenti coerentemente con gli obiettivi e i tempi del POF
", è
un altro di questi riferimenti per l'aggiornamento.
Appare superfluo rilevare che al personale docente che partecipa
alle formazioni di cui agli articoli 65 e 66 predetti spetta il
rimborso delle spese di viaggio, ferme restando le determinazioni
delle singole istituzioni scolastiche in relazione alle tempistiche
di autorizzazione e alla documentazione richiesta quale
giustificativo.
In conclusione vorrei farle una precisazione, forse più legata
al mio ruolo di insegnante che non a quello che svolgo in questo
momento: ritengo che l'aver tolto l'obbligatorietà alla formazione
degli insegnanti abbia comunque penalizzato tantissimo la
didattica. È vero che stiamo cercando di fare un piano di
formazione regionale e devo dire che in Valle d'Aosta è
assolutamente di qualità, anche molto partecipato. Se poi si
ascoltano pure le esigenze degli insegnanti, che hanno sempre
attenzione nel segnalare quali possono essere le formazioni più
innovative, o comunque più congrue con il periodo storico e sociale
che stanno vivendo nelle scuole, devo dire che è davvero possibile
fare un piano di formazione regionale molto coerente. È però anche
vero che la formazione non è obbligatoria. Nel 2017 - credo che
questo sia stato sempre ripreso, da tutti gli Amministratori -
avevamo sostituito gli insegnanti che vanno in formazione, ma è
chiaro che se poi devono farsi sostituire dagli insegnanti o della
classe o dell'istituzione si crea un cortocircuito all'interno
della scuola. Si era quindi cercato di andare incontro almeno a
queste sostituzioni per poter permettere volontariamente di fare
formazione. A mio avviso questo è un nodo che purtroppo non
possiamo risolvere, perché fa parte di una contrattazione sindacale
che noi non possiamo risolvere a livello regionale, però a mio
parere questa è una criticità che sicuramente influisce molto.
Dalle ore 12:35 assume la presidenza il Vicepresidente
Farcoz.
Farcoz (Président) -
La parole à la collègue Nasso pour
la réplique.
Nasso (M5S) -
Assessore, la ringrazio per la risposta e
anche per i suoi rimandi che possono essere spunto di riflessione.
È vero che la formazione non è obbligatoria, ma quando un
insegnante decide di farla è sicuramente un atto lodevole, e tutti
dovremmo sostenerlo. È vero che è previsto nel contratto
collettivo, però è anche vero che spesso e volentieri il tutto si
riduce a una mera questione di soldi, perché poi nei bilanci delle
istituzioni scolastiche non si riescono a coprire queste trasferte
e l'insegnante paga di tasca propria. Un'idea potrebbe essere
quella di attingere, sempre con le pezze giustificative, ad altre
casse regionali. Ovviamente deve essere un corso di formazione
documentato, rendicontato.
Come ha detto lei, il contratto collettivo lo prevede, c'è una
disciplina, l'articolo 64, comma 3 e comma 5; è tutto già presente,
è tutto vero, però bisognerebbe anche cercare di applicarla e far
lavorare in sintonia tutti questi pezzetti tra di loro. Sarebbe
sicuramente un bel segnale da parte dell'Amministrazione sostenere
maggiormente queste trasferte che vanno davvero nella volontà di
formarsi e autoformarsi da parte degli insegnanti. Continueremo a
seguire questo argomento. Intanto la ringrazio.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK