Consiglio Regionale della Valle d'Aosta - Oggetto del Consiglio n. 2034 del 20 aprile 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
FORMAZIONE PROFESSIONALE
ISTRUZIONE PUBBLICA
Personale docente e non docente
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2034 del 20 aprile 2016 - Resoconto
OGGETTO N. 2034/XIV - Interpellanza: "Sostegno e
potenziamento del settore della formazione professionale
nell'ambito dell'ordinamento scolastico regionale".
Viérin M. (Presidente) -
Ricordo ai colleghi che è stato
deciso ieri e comunicato questa mattina che il punto n. 31 viene
discusso con il punto n. 36, quindi passiamo al punto n. 32
all'ordine del giorno. La parola alla collega Certan.
Certan (ALPE) -
Torniamo a parlare della formazione
professionale. Al riguardo possiamo dire che in questi anni noi
avevamo sicuramente un grande
atout
: quello di avere per la
norma di attuazione, ma non solo, proprio per Statuto, competenza
primaria. Possiamo dire che, avendo in questo settore competenza
primaria, abbiamo fatto pochino, che poteva essere fatto molto di
più. Ci dispiace un po' ricordarlo ogni volta, ma se pensiamo alle
possibilità che abbiamo avuto - e che forse avevamo anche - a
livello di risorse economiche negli anni e quello che in effetti
abbiamo oggi, confrontandolo con delle realtà quali la Svizzera, la
Francia, ma anche Bolzano e Trento, ad esempio, un po' di
amertume
non possiamo che evidenziarla. Ci siamo anche
chiesti per quale motivo, perché è un settore, tra l'altro, anche
molto interessante. Non so se il fatto di essere un settore
condiviso fra due Assessorati, fra due Assessori per cui alla fine
non è mai colpa né di uno, né dell'altro, o peggio ancora è compito
di uno, compito dell'altro...insomma, noi riteniamo che si sia
stati poco incisivi su questo settore. Devo riconoscere che in
quest'ultimo periodo, anche forse sotto l'
élan
della legge
della "Buona scuola", che perlomeno nei suoi principi sollecita e
sostiene la formazione professionale in modo deciso e
puntuale...devo dire che, ad esempio, anche l'Assessore Donzel si
sta occupando e se n'è occupato, quindi dobbiamo riconoscere che
qualche passaggio in più è stato fatto.
Nonostante la poca incisività che noi continuiamo a ribadire,
anche la poca convinzione che, a nostro avviso, c'è stata verso
questo settore, dobbiamo dire che ci sono delle belle realtà di
formazione professionale: scuole paritarie quali IAR, IPRA, Don
Bosco, ad esempio, scuole che hanno saputo fare ricerca,
accreditarsi, formarsi, fare formazione anche in parallelo, che
hanno saputo accogliere, anche l'IPR, che è scuola pubblica. Credo
che l'Istituto Professionale Regionale abbia svolto in questi anni,
oltre al
restyling
della sua struttura - che bisogna
riconoscere potrà mettere in condizione un'attività
pedagogico-didattica professionale sicuramente di miglior livello
-, un ruolo sociale, educativo, pedagogico di preparazione
professionale importante soprattutto nella città di Aosta. Ritengo
che il suo ruolo - forse quasi più sociale che non di istruzione -
in certi casi andrebbe forse sostenuto, preso in considerazione e
affrontato tutti insieme.
Ho inquadrato la situazione della formazione professionale
perché con questa nostra interpellanza vogliamo proprio chiedere in
modo puntuale se è intenzione dell'Amministrazione regionale in
qualche modo sostenere, potenziare un indirizzo dell'Istituto
professionale regionale, che in questi anni, per tutta una serie di
motivazioni - che penso gli Assessori conoscano, o che comunque
invito e sollecito a conoscere, perché credo siano importanti -,
sta perdendo tantissimo
appeal
e chiaramente degli iscritti.
Pare che, nonostante i laboratori di falegnameria siano dei
laboratori molto innovativi e all'avanguardia, l'Istituto
professionale non abbia più i numeri per istituire le classi prime.
Vorremmo capire qual è la posizione della Sovrintendenza e
dell'Assessore all'istruzione, ma vorremmo anche capire che cosa si
sta facendo in sinergia con l'Assessorato delle politiche del
lavoro, che si sta occupando anche lui di formazione professionale.
A nostro avviso, quindi sarebbe importante davvero riuscire a fare
sinergia, a mettere insieme le risorse anche di idee, perché ci
sembra che in una regione come la Valle d'Aosta non avere più un
corso per le produzioni industriali artigianali del legno, pubblico
chiaramente, sia un po' anomalo (uso la parola "anomalo", per non
dire anche un po' increscioso). Sappiamo che ci sono tantissimi
corsi organizzati con il Fondo sociale europeo,
a latere
, la
sera corsi serali di sculture, di lavorazione del legno dove ci
sono anche tantissime richieste di minorenni o comunque di ragazzi
che avrebbero voglia di partecipare, corsi organizzati dai Comuni o
dalle biblioteche, quindi ci chiediamo quale sia il problema, come
mai non ci sia un orientamento forse di qualità o fatto in un
modo...accompagnato, non so come poterlo definire.
Vorremmo anche sapere quali sono chiaramente le prospettive che
si intendono mettere in campo per gli insegnanti di questo settore,
che credo siano degli insegnanti con una specializzazione, con anni
di esperienza, anche in insegnamento in classi...quindi per
l'istituzione di classi iniziali, di nuove classi. Ricordo che i
dati sull'abbandono scolastico, i dati sulla dispersione scolastica
della Valle d'Aosta non sono confortanti, non stanno migliorando.
Rammento anche che queste scuole, se vengono riorientate
soprattutto nei POF, nei loro piani di studi possono sicuramente
andare incontro a quest'esigenza e a queste problematiche
soprattutto dell'abbandono e della dispersione scolastica, ma va
chiaramente capito qual è il problema a monte del perché non vi è
più l'istituzione in una scuola pubblica, ripeto, perché crediamo
che il ruolo delle scuole paritarie e delle scuole pubbliche sia
diverso, che siano utili tutti e due ma diverse, quindi chiediamo
quali siano le intenzioni. Ricordo che, quando parliamo di
riorientamento anche dei piani di studi annuali o quinquennali,
parliamo di fare dei confronti, ad esempio, con le scuole
professionali in Svizzera o le scuole professionali in Francia,
dove le settimane di
stage
sono 28 tra stage estivi e stage
di laboratorio o comunque attività pratica, nei 2 anni vuol dire 14
settimane di stage che, tradotto in mesi, sono almeno 3 mesi e
mezzo che noi non abbiamo. Visto che abbiamo però la competenza
primaria per ora - e non ci è ancora stata tolta per ora -, sarebbe
forse importante riuscire a guardarsi un po' attorno e provare ad
adeguare e, mentre si fanno gli adeguamenti, provare anche a
ripennellare questi corsi quinquennali. Ascoltiamo la sua risposta,
Assessore.
Dalle ore 16:53 assume la presidenza il Vicepresidente
Follien
.
Follien (Presidente) -
La parola all'Assessore Rini.
Rini (UV) -
Io vengo subito alle risposte puntuali alle
sue domande. Credo che in questa sua illustrazione si siano messi
insieme aspetti tra di loro molto diversi. Ha ricordato anche lei
il discorso delle competenze, ma forse abbiamo veramente messo nel
cappello generale dell'istruzione e della formazione professionale
dei settori che tra di loro sono molto diversi.
Innanzitutto venendo alla sua prima richiesta, bisogna chiarire
che il percorso di studi in questione, quindi quello a cui lei ha
fatto riferimento puntualmente in questa sua interpellanza, che è
quello di produzione industriale e artigianale con qualifica
triennale di operatore del legno facente parte dell'offerta
formativa dell'Istituto tecnico e professionale Corrado Gex di
Aosta, è già un percorso quinquennale, questo non è stato
ricordato. È già un percorso quinquennale ed è quinquennale fin
dalla sua origine, cioè dal 1° settembre 2010, decorrenza della
cosiddetta "riforma della scuola secondaria di secondo grado",
com'era peraltro quinquennale l'analogo percorso precedente alla
riforma. Nell'ambito del percorso quinquennale, al termine del
terzo anno può essere ottenuta la qualifica intermedia di operatore
del legno, ferma restando però la possibilità di prosecuzione del
percorso fino al conseguimento del diploma di maturità, quindi con
la conclusione dell'intero percorso.
Con riguardo alla richiesta: "se si intende sostenere e
potenziare l'indirizzo...", si fa presente che tale offerta
formativa è a tutt'oggi presente, ma bisogna ricordare che negli
ultimi anni non ha suscitato grande interesse nelle famiglie, negli
studenti considerando il numero di iscritti che è andato calando ed
è stato ultimamente molto esiguo, infatti nell'anno scolastico
2015-2016 le iscrizioni sono state solo sei, nell'anno scolastico
2014-2015 cinque, in quello 2012-2013 e in quello 2011-2012 sei,
mentre, per quanto riguarda il prossimo anno scolastico,
addirittura c'è una sola iscrizione. È evidente che con numeri così
ridotti di alunni non si possono attivare le classi prime. Si
rammenta che analogo percorso è presente anche presso l'istituzione
scolastica paritaria Istituto professionale industria e artigianato
Don Bosco di Châtillon.
Per quanto riguarda la seconda domanda, gli insegnanti delle
materie specifiche del settore - e non sto ad elencargliele - sono
complessivamente tre, due dei quali sono già in soprannumero
sull'organico regionale - poi, se vuole, le do i dettagli delle
classi - e sono attualmente utilizzati al Corrado Gex: uno su un
posto di un'altra classe di concorso per la quale possiede il
titolo di studio e l'altro ancora su uno spezzone orario della
classe di concorso di titolarità. Nel caso in cui permanga la
mancata attivazione di nuove classi, anche il terzo docente
andrebbe in soprannumero sull'organico e tutti e tre sarebbero
utilizzati o su un'altra classe di concorso, ovviamente se in
possesso dei titoli di studio necessari, oppure collocati a
disposizione di un'istituzione scolastica per l'utilizzazione in
supplenze e/o anche per diverse attività didattico-educative
programmate dall'istituzione scolastica stessa, sulla base
ovviamente delle disposizioni normative contrattuali che regolano
l'utilizzazione del personale docente in soprannumero.
Concludo facendo un'analisi più generale. Tocchiamo oggi qui un
tema importante, che è quello della formazione professionale che,
come lei ha ricordato, riguarda due Assessorati diversi. Io vorrei
sottolinearlo in questa sede, ma credo che i passaggi che sono
stati fatti soprattutto negli ultimi mesi: penso all'approvazione
degli FP - credo che lei l'abbia anche ricordato - dimostrino
quanta sinergia ci sia tra i due Assessori, tra le strutture dei
due Assessorati, che in maniera molto sinergica e convinta hanno
lavorato, hanno portato a casa credo anche un risultato importante
per tutto il settore della formazione professionale in Valle
d'Aosta: un settore nel quale crediamo, nel quale investiamo
risorse ed energie anche umane.
Anche a livello statale due Ministeri diversi si occupano di
queste materie, credo che lo facciano anche con buoni risultati,
quindi non vedo la difficoltà che ci può essere qua...anzi ripeto
come - e non lo dicono le parole ma lo dicono i fatti, i numeri -
quest'offerta stia andando veramente in una direzione concreta, che
dà un'ampia offerta ai nostri ragazzi, andando un po' anche a
superare la criticità emersa negli ultimi anni, quando si stava
rischiando di creare un sistema di educazione di serie A e uno di
serie B. Noi questo concetto non lo vogliamo, sono semplicemente
percorsi di studio diversi, attitudini diverse che hanno i nostri
ragazzi e che quindi giustamente devono essere veicolati in
percorsi di studi che possano affermarli poi nel mondo del lavoro,
percorsi di studi questi che ancora più degli altri devono seguire
l'andamento anche del mondo del lavoro. Credo che proprio in
collaborazione con il collega Donzel si stia cercando davvero di
creare questa stretta sinergia anche con il mercato produttivo
della nostra regione, con il tessuto sociale e lavorativo che poi
offrirà lo sbocco occupazionale per i nostri ragazzi.
Presidente -
Per la replica, la parola alla Consigliera
Certan.
Certan (ALPE) -
Grazie Assessore. Per quanto riguarda la
prima domanda, le chiedo scusa, non ho controllato, era:
"istituendo ancora un corso quinquennale", chiaramente immaginando
anche che ci potesse essere un corso triennale che eventualmente
diventava quinquennale, quindi chiedo scusa su questo. Lo so che è
quinquennale, è stato un problema nello scrivere, ma
nell'illustrazione l'avevo dato per scontato.
Noi abbiamo evidenziato due problemi: uno chiaramente è legato a
che tipo di offerta diamo nella formazione professionale ai ragazzi
dell'Istituto professionale Corrado Gex e l'altro era legato agli
insegnanti: che fine faranno gli insegnanti, queste erano due
richieste. Lei, Assessore, ci dice che la formazione professionale
mette insieme diversi aspetti che io oggi ho in effetti tirato in
ballo. Proprio su questo continuiamo ad insistere, è importante che
questi diversi aspetti si "parlino", perché, a nostro avviso,
finora non si sono parlati e non si stanno ancora parlando, perché
ce li dà lei con i dati gli esempi. Di fronte a questo grande
impegno che si sta cercando di mettere proprio con le imprese, con
le richieste del territorio e tutto quello che ci ha detto, abbiamo
un iscritto per il prossimo anno in un settore di montagna dove la
Valle d'Aosta dovrebbe essere con quattro classi, non una, con
quattro sezioni, anzi la situazione è andata ancora peggiorando
rispetto al 2015-2016, rispetto al 2014-2015, e lei mi risponde che
c'è il Don Bosco. Mi scusi, ma sono due corsi, due filosofie
completamente diverse e mi dispiace ricordarle che una non può
sostituire l'altra e soprattutto uno non deve diventare, come ha
detto lei: "istruzione di serie A e per gli altri rimanga pure
l'istruzione di serie B, ma tanto non istituiremo neanche più
quello".
Io credo che gli Assessorati debbano fare un attento sondaggio
di che cosa richiede il territorio. A mio avviso, per quanto
riguarda le produzioni industriali e artigianali del legno in Valle
d'Aosta, il territorio chiede della formazione in questo senso.
Rimaniamo quindi basiti di fronte ai dati che ci ha dato di un
iscritto per il prossimo anno, ma non vogliamo che vengano
dirottati su scuole paritarie come unica soluzione, perché non è la
stessa cosa, sono scelte diverse! Una è scuola pubblica e deve
esserci la qualità, deve esserci, a nostro avviso, un percorso
sostenuto tanto quanto le altre scuole. Io - ripeto - ho
riconosciuto in questi anni il lavoro che le scuole paritarie hanno
fatto e fanno, lo riconosco. Credo anche che abbiano un ruolo
importante, ma hanno una filosofia anche dell'organizzazione del
loro corso e delle giornate completamente diversa. Lei sorride,
Assessore, a me fa piacere che la faccia sorridere questa nostra
interpellanza, almeno le porta buonumore, però crediamo che ci sia
in ballo il futuro almeno delle prossime due o tre generazioni e
non basta dire che c'è tanta sinergia, che stiamo lavorando in
sinergia e che metteremo insieme. Mancano i dati concreti, quei
dati che se uno prende il lavoro che è stato fatto dalle Province
di Bolzano e di Trento, trova e che qua non troviamo. Se uno va a
vedere il lavoro che viene fatto in Francia, ma non c'è chiaramente
bisogno di andare a Parigi, basta andare dietro il Monte Bianco e
in Svizzera, che ha una cultura de
l'éducation duale et de la
formation professionnelle
trentennale, certo bisogna però
crederci e bisogna soprattutto utilizzare e credere che questa
competenza primaria che come Regione avevamo deve essere utilizzata
per il bene delle prossime generazioni se non l'abbiamo fatto fino
adesso.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK