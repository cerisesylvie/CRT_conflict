Consiglio Regionale della Valle d'Aosta - Oggetto del Consiglio n. 1145 del 25 gennaio 1995 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
CONSIGLIO REGIONALE
Attività consiliare d'aula
Precedente
Successivo
Resoconto integrale del dibattito dell'aula
Oggetto del Consiglio n. 1145 del 25 gennaio 1995 - Resoconto
SEDUTA ANTIMERIDIANA DEL 25 GENNAIO 1995
OGGETTO N. 1145/X Ratifica di deliberazioni adottate dalla
Giunta regionale in via d'urgenza.
Oggetto n. 9698 in data 2 dicembre 1994: Approvazione del
documento unico di programmazione per gli interventi strutturali
comunitari nelle zone interessate dalla realizzazione
dell'obiettivo 5/B, elaborato ai sensi del Regolamento CEE n.
2081/93 e approvato dall'Unione Europea.
Presidente Ha chiesto la parola l'Assessore dell'agricoltura,
forestazione e risorse naturali, Vallet.
Vallet (UV) Se il Consiglio ratificherà questa deliberazione
potremo concludere la fase di approvazione di questo programma,
fase che è iniziata nel luglio del 1993 con la definizione dei
comuni della Regione Valle d'Aosta eleggibili all'obiettivo 5/B,
comuni che sono stati scelti sulla base di criteri riguardanti il
PIL procapite, il tasso di occupazione agricola, il reddito
agricolo, la densità della popolazione, la tendenza allo
spopolamento.
In Valle d'Aosta i comuni selezionati sono stati 22, distribuiti
in 4 aree omogenee. Il programma prevede investimenti che
complessivamente si attestano sui 27 miliardi di lire di cui una
parte finanziati dalla Commissione europea, una parte finanziati
dallo Stato e una parte dalla Regione con la compartecipazione
degli interessati e cioè dei privati, dei comuni e delle comunità
montane. Come i consiglieri avranno modo di vedere, il programma si
articola in 2 filoni principali; uno, riguardante la
diversificazione e il rilancio dell'agricoltura in montagna con
misure che riguardano e il riordino fondiario, la sistemazione e
l'ammodernamento di alpeggi e mayens, il rilancio delle produzioni
minori: castanicoltura, orticoltura, piccoli frutti, erbe
officinali, la promozione e la qualità dei prodotti tipici e
l'agriturismo.
Il secondo filone, riguarda il turismo rurale e l'ambiente
naturale con misure per realizzare percorsi turistico-culturali e
per il recupero del contesto ambientale e quindi attraverso la
risistemazione dei sentieri, della segnaletica, della cartografia,
la valorizzazione del patrimonio di edilizia rurale e la
realizzazione di aree attrezzate per la recezione turistica.
Si conclude oggi un iter che è iniziato circa 18 mesi fa. In
data 19 dicembre la Commissione europea ha definitivamente
approvato il programma, che è stato definito nella forma che oggi
vi viene presentata, e che quindi non è emendabile tenuto conto del
fatto che questo è il documento che a seguito di lunghe trattative
è stato definito, concordato e approvato dalla Commissione
europea.
Il documento viene sottoposto al Consiglio in ratifica tenuto
conto del fatto che era urgente provvedere all'approvazione del
documento, alla predisposizione degli atti che definiscono le
procedure di attuazione contenute nella delibera che,
successivamente, viene in ratifica oggi. Quindi per poter dare
attuazione con puntualità al programma la Giunta ha adottato il
provvedimento con i poteri del Consiglio e quindi oggi si chiede al
Consiglio di ratificarlo.
Presidente Se nessun Consigliere intende intervenire pongo in
votazione la ratifica della deliberazione in oggetto.
Presenti: 33
Votanti: 29
Favorevoli: 29
Astenuti: 4 (Linty, Marguerettaz, Tibaldi, Viérin M.)
Il Consiglio approva
Oggetto n. 9720 in data 2 dicembre 1994: Revoca delle
deliberazioni della Giunta regionale n. 7245, in data 7 agosto 1992
e n. 8966 in data 3 ottobre 1992, recanti l'approvazione di uno
schema di convenzione stipulato con CO.IN.CA. S.p.A. per lo
sviluppo dell'attività produttiva svolta in Verrès.
Presidente Ha chiesto la parola il Consigliere Marguerettaz.
Marguerettaz (PpVA) Solo per chiedere se è possibile avere una
piccola relazione in merito.
Presidente Ha chiesto la parola l'Assessore dell'industria,
commercio e artigianato, Mafrica.
Mafrica (GV-PDS-SV) Con questa deliberazione si revoca una
convenzione che era stata stipulata nel 1992 con la CO.IN.CA.
Questa convenzione prevedeva la costruzione di un nuovo
stabilimento per la produzione industriale ed era basata su un
contratto equo tra l'intervento regionale e l'intervento da parte
della CO.IN.CA. I costi del nuovo stabilimento e dell'impianto di
stoccaggio erano di circa 45 miliardi. La convenzione prevedeva
anche mutui per 11 miliardi e mezzo. L'equità della convenzione
derivava dal fatto che CO.IN.CA. si impegnava a sdoganare quantità
di caffè che avrebbero sostanzialmente ripagato i costi dello
stabilimento, sennonché, nel 1993, sono cambiate le condizioni
doganali e l'imposta principale che viene denominata "Cisa" è stata
abolita, per cui gli introiti indiretti della Regione sotto forma
di imposte diventano molto più ridotti rispetto a quelli
previsti.
La CO.IN.CA. ci ha quindi fatto presente che era possibile
continuare l'attività nello stabilimento attuale con alcune
modifiche e che non era più indispensabile avere la costruzione del
nuovo stabilimento. L'area che era destinata alla CO.IN.CA. è già
stata destinata alla Meridian, quindi viene utilizzata in modo
proficuo. Con questa deliberazione si revoca la convenzione del
1992 che stabiliva questi patti e si revoca una convenzione
successiva che riguardava semplicemente la durata dei tempi dei
lavori per poter introitare, entro il 1994, le somme che erano
destinate al finanziamento della CO.IN.CA. e per poterle utilizzare
per altre attività, che nel frattempo sono state concordate.
Presidente Ha chiesto la parola il Consigliere Marguerettaz.
Marguerettaz (PpVA) Ringrazio l'Assessore perché le motivazioni
che ha dato sono di carattere tecnico e quindi non possono non
essere chiare in merito alla delibera che ci apprestiamo a
votare.
Direi che l'Assessore non ha trattato - spero perché non ci sia
bisogno di trattarlo - un argomento che potrebbe essere implicito a
questa situazione: vale a dire che nel momento in cui l'Assessore
dice che la CO.IN.CA. comunica che non è più necessario un nuovo
stabilimento questo può voler dire molte cose, ma una riflessione
che viene da farsi tra le prime è che quest'azienda, che fino a
qualche anno fa aveva un trend positivo, tanto che richiedeva la
costruzione di un nuovo stabilimento, oggi, tout court, rinuncia a
questa cosa. Io vorrei chiedere se dietro questa decisione non ci
sia quindi una prospettiva di crisi, di riduzione anche in termini
occupazionali per quanto concerne la bassa Valle, perché al di là
del fatto tecnico, illustrato dall'Assessore, credo che a questo
Consiglio interessi quest'altro aspetto della questione.
Presidente Ha chiesto la parola l'Assessore dell'industria,
commercio e artigianato, Mafrica.
Mafrica (GV-PDS-SV) Le attività della CO.IN.CA. sono collegate
al gruppo Lavazza che continua ad avere un trend di sviluppo
positivo. É uno dei principali gruppi italiani e il suo fatturato è
in continua crescita. Rispetto alle attività nella nostra regione,
si trattava sostanzialmente di un trasferimento che permetteva di
razionalizzare le produzioni e a livello di personale, e di
quantità sdoganate; finora nulla è mutato.
La richiesta CO.IN.CA. è di fare degli adattamenti all'interno
dello stabilimento esistente in modo da mantenere i livelli di
occupazione che ci sono senza caricare la Regione di importi molto
elevati che, in modo indiretto, non vengono più restituiti sul
fronte imposte.
Presidente Se nessun Consigliere intende intervenire pongo in
votazione la ratifica della deliberazione in oggetto.
Presenti: 30
Votanti: 25
Favorevoli: 25
Astenuti: 5 (Lanièce, Linty, Marguerettaz, Tibaldi, Viérin
M.)
Il Consiglio approva
Oggetto n. 9875 in data 2 dicembre 1994: Integrazione delle
procedure di attuazione del "Documento unico di programmazione per
gli interventi strutturali comunitari nelle zone interessate dalla
realizzazione dell'obiettivo 5/B", realizzato ai sensi del
Regolamento CEE n. 2081/1993, di cui alla deliberazione di Giunta
n. 6091/1994 e approvazione del bando per la concessione dei
contributi.
Presidente La parola all'Assessore dell'agricoltura,
forestazione e risorse naturali, Vallet.
Vallet (UV) Per illustrare brevemente al Consiglio il perché di
questa delibera. Con il programma la Commissione ha richiesto di
allegare quelle che sono le procedure e i criteri di scelta dei
progetti che poi verranno presentati. Questo era stato fatto e
definito con la delibera n. 6091 del 29 luglio. Come ho detto
prima, il programma ha richiesto messe a punto e modifiche e,
tenuto conto che lo stesso è stato adottato, come decisione di
principio, il 19 di ottobre e poi approvato definitivamente il 19
dicembre, è stato necessario adattare i contenuti della delibera
del luglio alle decisioni che sono state concordate e
approvate.
Presidente Se nessun Consigliere intende intervenire pongo in
votazione la ratifica della deliberazione in oggetto.
Presenti: 30
Votanti: 26
Favorevoli: 26
Astenuti: 4 (Linty, Marguerettaz, Tibaldi, Viérin M.)
Il Consiglio approva
Oggetto n. 9978 in data 9 dicembre 1994: Approvazione dei
criteri di determinazione degli aiuti erogabili in base al
programma specifico di interventi in zone sensibili da un punto di
vista ambientale e sottoprogramma "Alpicoltura" del programma
regionale pluriennale relativo a metodi di produzione agricola
compatibili con la protezione dell'ambiente.
Presidente La parola all'Assessore dell'agricoltura,
forestazione e risorse naturali, Vallet.
Vallet (UV) La Regione ha approvato misure relative ad aiuti
alle zone sensibili seguendo quanto previsto dal Regolamento 2328
del 1991. Queste misure sono applicate dal 1992. Successivamente,
con l'approvazione del programma applicativo del Regolamento 2078
del 1992, in quel programma era stato inserito un sottoprogramma
denominato "Alpicoltura", i cui scopi sono più o meno identici al
programma previsto ai sensi del Regolamento 2328.
Ora ci è parso opportuno, per esigenze di equità e di
semplificazione procedurale, definire dei criteri uguali e univoci
per l'applicazione delle misure previste dai due Regolamenti,
tenuto conto del fatto che chi ha aderito e ha già ricevuto premi
in applicazione del Regolamento 2328, riguardante le aree
sensibili, non può aderire, fino al 1997, al programma dal
Regolamento 2078. Quindi, intervenendo in materie omogenee e negli
stessi siti, ci è parso opportuno definire dei criteri ed
individuare dei massimali per la definizione di questi premi,
criteri e massimali uguali per le misure previste sia dal
Regolamento 2328, sia da quello 2078.
Presidente Se nessun Consigliere intende intervenire pongo in
votazione la ratifica della deliberazione in oggetto.
Presenti: 30
Votanti: 26
Favorevoli: 26
Astenuti: 4 (Linty, Marguerettaz, Tibaldi, Viérin M.)
Il Consiglio approva
Oggetto n. 10160 in data 9 dicembre 1994: Approvazione -
nell'ambito iniziativa comunitaria "PMI" di cui alla comunicazione
agli stati membri 94/C 180/03 in data 1° luglio 1994, della
Commissione europea - del "Programma operativo 1994/99 per zone
della Valle d'Aosta interessate al conseguimento degli obiettivi 2
e 5B Reg. CEE 2052/88" e del suo invio ai competenti organi
nazionali e comunitari.
Presidente La parola al Consigliere Tibaldi.
Tibaldi (LN) Mi sembra di capire che questo documento che siamo
chiamati ad approvare oggi sia strettamente connesso con un
documento unico di programmazione che abbiamo approvato nel giugno
scorso e che riguarda le aree industriali in declino. In quel
documento c'erano tre assi prioritari, di cui uno era finalizzato
allo sviluppo e al rafforzamento delle piccole e medie imprese e il
cui impegno previsto è di 1,5 miliardi che servono a finanziare,
mediante sottoscrizione di capitale azionario, nuove iniziative
imprenditoriali, la ricerca di innovazione tecnologica e anche
l'attivazione di uno sportello informativo per le imprese.
In questo documento che è articolato non su base triennale, come
l'altro, ma su base sessennale, sono previsti 450 milioni di
stanziamento e il soggetto attuatore è il Centro Sviluppo. Anche
qui l'iniziativa è finalizzata a costituire servizi di consulenza
ed assistenza per microimprese industriali o artigiane e
finalizzata allo sviluppo della strategia della "qualità
globale".
Vorrei sapere alcune cose. La prima è la conciliazione tra
questi due tipi di interventi, e cioè come si integrano quello
approvato a giugno e quello che siamo chiamati ad approvare oggi.
Mi pare poi che la sommatoria degli interventi finanziari previsti
denoti uno scarso interesse per la piccola-media impresa e quindi
vorrei sapere se non era piuttosto prevedibile un ampliamento, un
potenziamento di questo intervento, magari studiato anche in forma
diversa, non solo nella cosiddetta strategia della "qualità
globale" a favore delle piccole e medie imprese, e quali garanzie
dà il soggetto attuatore, cioè il Centro Sviluppo, nella guida di
questo progetto di sostegno delle piccole e medie imprese.
Presidente Ha chiesto la parola l'Assessore dell'industria,
commercio e artigianato, Mafrica.
Mafrica (GV-PDS-SV) Il totale dei fondi è di 1 miliardo e 800
milioni e non 450, 900 è il totale pubblico, 450 è una delle voci
che riguarda il Fondo europeo di sviluppo regionale; c'è poi una
parte a carico dello Stato e una parte a carico della Regione. Il
programma in questo caso si rivolge in particolare alla "qualità
globale" che è uno dei servizi che il Centro Sviluppo mette a
disposizione delle piccole e medie imprese, ed è un servizio
indispensabile perché le piccole e medie imprese, che in Valle sono
molto numerose, possano adattarsi alle norme richieste per avere la
possibilità di operare con le normative europee.
Questo programma è indubbiamente utile e consente di dare questi
servizi di consulenza alle piccole e medie imprese nel settore
della qualità. Altri programmi sono già stati attivati, come ad
esempio il servizio neo-impresa che ha sede presso l'Assessorato
dell'industria e che consente di fornire agli imprenditori notizie
in relazione alla formazione dei piani di business e sulle modalità
necessarie per dare attuazione ad un'idea e ad un progetto.
Gli altri fondi previsti in un documento già approvato erano
relativi a spese di costituzione del Centro Sviluppo. Questo è un
programma nella misura specifica di consulenza per le microimprese
per ciò che riguarda lo sviluppo di una strategia di qualità
globale.
Il giudizio sull'attività del Centro è da parte dell'Assessorato
positivo; ovviamente c'è stato un periodo di rodaggio, ma il lavoro
da fare per rendere competitive le imprese piccole valdostane è
grande. Sono già state attuate iniziative di sostegno, per esempio
vengono affiancati dei manager a piccoli imprenditori perché
possano seguire anche dal punto di vista del budget e delle
iniziative da prendere rispetto al marketing e alla gestione
aziendale, le diverse attività imprenditoriali.
Presidente Se nessun Consigliere intende intervenire pongo in
votazione la ratifica della deliberazione in oggetto.
Presenti, votanti e favorevoli: 28
Il Consiglio approva all'unanimità
Oggetto n. 10161 in data 9 dicembre 1994: Approvazione -
nell'ambito iniziativa comunitaria Resider II di cui alla
comunicazione agli stati membri 94/C 180/07, in data 1° luglio
1994, della Commissione europea - del "Programma operativo per
interventi zona Valle d'Aosta interessata al conseguimento
obiettivo 2 (Reg. CEE 2052/88) nel periodo 1994-1997" e del suo
invio ai competenti organi nazionali e comunitari.
Presidente Ha chiesto la parola il Vicepresidente, Viérin
Marco.
Viérin M. (PpVA) Questa ratifica riguarda soprattutto l'area
Cogne. Volevo chiedere all'Assessore perché si va in via sanatoria
quando le decisioni della CEE sono arrivate ad ottobre del 1994.
Vedendo poi il testo della delibera, si prende atto che non c'è
solo una discarica da smaltire all'interno dell'area Cogne, ma ci
sono varie bonifiche da fare.
Vorrei allora avere un quadro un po' più preciso di quello che
si deve bonificare all'interno di quest'area perché si parla di
problemi essenziali e poi si parla anche di aree, al punto 2, 3, 4,
5 e 6, da bonificare con metodologie diverse.
Presidente La parola al Consigliere Tibaldi.
Tibaldi (LN) Anche questa iniziativa comunitaria è strettamente
connessa al piano a cui facevo cenno prima, il documento unitario
di programmazione relativo all'obiettivo 2: "Aree industriali in
declino". Qui sarebbe interessante sapere dall'Assessore le
modalità di attuazione del programma di riconversione siderurgica
previsto sull'area Cogne.
Non vorrei che si trattasse di una sovrapposizione di interventi
anzi, sarebbe opportuno per evitare false impressioni o per
dirimere perplessità a priori, conoscere le modalità di attuazione.
Questo perché il Resider II prevede un investimento di poco più di
28 miliardi, la cui misura unica è il risanamento e la bonifica
ambientale nell'ambito degli investimenti per la riorganizzazione
urbanistica e la riconversione produttiva dell'area ex Ilva-Cogne
e, in particolare, concerne la progettazione esecutiva e la
realizzazione di opere di bonifica in una superficie di 1 milione
di metri quadrati e si fa riferimento alla discarica che si trova
sulla sinistra orografica del torrente Buthier, con asportazione di
elementi contaminati dal suolo e rimozione di sostanze nocive.
Un'analoga iniziativa è prevista, come dicevo, in quel documento
di programmazione del giugno scorso dove l'asse prioritario che
prevede la massima parte dell'investimento è indirizzato nella
riconversione produttiva dell'area siderurgica, e soprattutto per
la bonifica e la sistemazione di una superficie attraverso
l'asportazione di terreno inquinato. Qui però il terreno inquinato
preso in considerazione è di gran lunga inferiore: si parla di 236
mila metri quadrati. Sarebbe opportuno conoscere come vengono
attuate queste bonifiche, se si tratta di bonifiche superficiali o
no perché i costi di intervento variano, quali strumenti si
dovrebbero utilizzare, e con quali tipologie si intende portarle
avanti e promuoverle.
Presidente Ha chiesto la parola l'Assessore dell'industria,
commercio e artigianato, Mafrica.
Mafrica (GV-PDS-SV) Per ciò che riguarda le procedure di
approvazione il documento è stato approvato quando si è avuto dal
Ministero la comunicazione dell'accoglimento del progetto stesso.
Per ciò che riguarda la sostanza, si tratta di chiarire due aspetti
importanti. Il programma di riconversione dell'area industriale fa
parte di un documento unico generale che imposta le azioni
necessarie e che però finanzia soltanto una parte delle spese. Il
documento approvato nell'anno passato non riguardava questi
interventi di bonifica, faceva riferimento alla necessità della
stessa e alla riorganizzazione, ma finanziava in modo particolare
la ristrutturazione urbanistica, vale a dire la strada che è
necessaria per separare la zona in cui sarà localizzata ancora
l'attività siderurgica dalla zona in cui troveranno posto le altre
attività industriali.
Con questo documento c'è un finanziamento di 28 miliardi e
rotti, destinati in modo specifico alla bonifica, non esistono i
pericoli di sovrapposizione degli interventi perché sono interventi
che vengono finanziati attraverso fondi comunitari separati a
seconda della destinazione dei fondi; sono interventi che vengono
affidati ad una sola società che ha l'obbligo della progettazione
degli interventi e della realizzazione, sia per ciò che riguarda
l'infrastruttura, sia per ciò che riguarda la bonifica. La società
denominata "Vallée d'Aoste Structure" è interamente posseduta dalla
Finanziaria regionale e ha il compito di realizzare sia gli
interventi infrastrutturali, sia di bonifica. Non esiste quindi
sovrapposizione né nella destinazione dei fondi né nell'esecuzione
delle opere.
Per ciò che riguarda gli interventi sono finora previsti e
stimati sulla base di uno studio che nel 1993 aveva suddiviso
l'area in 15 zone, aveva previsto per ognuna delle zone interventi
indispensabili ed aveva stimato in 32,6 miliardi tutti questi
interventi, sia quelli relativi alla discarica, sia quelli
necessari in ciascuna delle 15 zone. La stima di allora era di
massima; si tratterà di andare a verificare e progettare ogni
singolo intervento. C'è la richiesta alla CEE, è il senso di questo
documento, che sostanzialmente risponde alla quasi totalità delle
somme ritenute utili; in pratica la bonifica dovrebbe costare
intorno ai 30 miliardi, e qui c'è un finanziamento di 28 miliardi e
rotti su cui si chiede la partecipazione della CEE e dello Stato.
L'esecutore è unico, i finanziamenti sono richiesti e con tutta
probabilità riconosciuti dalla CEE; gli interventi richiederanno
tempo, perciò il programma è pluriennale.
Presidente Per dichiarazioni di voto ha chiesto la parola il
Consigliere Tibaldi.
Tibaldi (LN) Ringrazio l'Assessore, ma dalla lettura dei
documenti mi risultano alcuni dati diversi. Non è vero che
nell'intervento dello scorso anno non siano stati stanziati dei
soldi per la bonifica di una parte dell'area Cogne: ben 9 miliardi
servono anche per la bonifica e la sistemazione di una superficie
pari a 236 mila metri quadrati attraverso l'asportazione di terreno
superficiale inquinato mentre l'intervento, a cui faceva
riferimento l'Assessore, equivale a 6 miliardi per la costruzione
di questo supporto viario.
La mia domanda che riguardava la sovrapposizione degli
interventi mi sembra che non abbia avuto una risposta sostanziale.
Seconda cosa: è rimasta inevasa anche un'altra domanda, e cioè che
tipo di bonifica vogliamo attuare perché le tipologie di intervento
possono essere diverse, e di conseguenza sono diversi anche i
costi. Per quanto mi riguarda non posso considerarmi soddisfatto di
questi chiarimenti.
Presidente Pongo in votazione la ratifica della deliberazione in
oggetto.
Presenti: 30
Votanti: 26
Favorevoli: 26
Astenuti: 4 (Linty, Marguerettaz, Tibaldi, Viérin M.)
Il Consiglio approva
Oggetto n. 10474 in data 23 dicembre 1994: Approvazione delle
modalità per la concessione di contributo affitto a favore di
studenti universitari ai sensi della legge regionale n. 30/1989.
Anno accademico 1994/95.
Presidente Ha chiesto la parola il Consigliere Linty.
Linty (LN) Premetto fin d'ora il voto favorevole come ho fatto
in Commissione. Sarò anche pedante, abbiate pazienza, ma c'è un
ragionamento che non mi quadra, ed è il criterio di votazione che
viene utilizzato per essere ammessi a queste borse di studio. Non
mi riferisco solo a questo atto amministrativo; faccio un discorso
un po' più generale. Se abbattiamo i redditi da lavoro dipendente
del 40 percento in fase di determinazione e continuiamo a mantenere
al 100 percento i redditi del lavoro autonomo, commettiamo due
errori.
Il primo è quello che chi norma queste cose si autodefinisce
giudice fiscale e dice che il lavoratore dipendente non può evadere
il fisco perché vengono fatte le trattenute alla fonte, mentre il
lavoratore autonomo è un evasore fiscale. Sappiamo che se il
lavoratore autonomo può scegliere di denunciare un determinato
reddito, il lavoratore dipendente non può, per il semplice fatto
che è tutto certificato alla fonte. Dobbiamo però tenere in
considerazione che se vogliamo analizzare questo particolare
dobbiamo contestualmente tenere presente che ci sono dei lavoratori
dipendenti che finiscono un lavoro alle ore 14,00 e dalle 15,00
alle 17,00 o alle 19,00 svolgono un secondo lavoro in nero senza
denunciarlo. Se vogliamo esaminare la cosa dobbiamo guardarla con
un'ottica molto ampia, e non soltanto riferita ai fatti che ci
interessano.
Il secondo errore è che indirettamente si danneggia un apparato
produttivo che oggi è importantissimo, ma che diventerà ancora più
importante se la politica si muoverà in un'ottica di
privatizzazione e di libero mercato o di Stato liberista. Io mi
rendo conto che nella nostra regione sono molti i lavoratori
dipendenti, ma dobbiamo anche tenere in considerazione il fatto che
se procediamo puntualmente con questa "discriminazione", alla fine
danneggiamo una categoria a vantaggio di un'altra. Tutto ciò
premesso, ripeto che la Lega Nord voterà favorevolmente su questa
iniziativa.
Presidente Ha chiesto la parola l'Assessore della pubblica
istruzione, Louvin.
Louvin (UV) Je veux assurer au Conseiller Linty que la question
qu'il a soulevée a été examinée et discutée au sein du Gouvernement
régional et je veux l'informer que la décision du Gouvernement
régional a été celle de maintenir des dispositions qui sont déjà en
vigueur pour d'autres cas semblables, c'est-à-dire le maintient de
cette réduction du 40 pour cent en ce qui concerne les travailleurs
dépendants. La question a été débattue au sein de la Vème
Commission et j'ignore si madame le Président a eu le temps
d'informer tout les membres de la Commission au sujet de cet
éclaircissement.
Je voulais préciser que justement cette réduction s'applique
dans le cas présent par le biais du dernier alinéa de l'article 4
de l'avis de concours qui se rapporte aux assegni di studio, et qui
est évoqué dans cette délibération. Je tiens à souligner que
l'éventuelle modification de cette disposition qui concerne la
réduction du 40 pour cent, devrait en quelque sorte faire suite,
d'après le Gouvernement régional, a une révision générale de ces
dispositions et qu'elle ne pourrait s'appliquer dans un cas
particulier qui établirait un cas de figure différent et traité
différemment par rapport à la généralité des cas qui sont
actuellement objet des dispositions de bénéfices de différente
nature. Le Gouvernement est donc disponible à examiner d'autres
solutions et des éventuelles modifications, mais cela dans le cadre
d'une révision générale des dispositions qui concernent cette
matière.
Je tiens a rappeler que la délibération en question, qui a été
adoptée en voie d'urgence uniquement pour permettre que les avis
concernant les assegni di studio et ceux concernant les subsides
pour le logement soient émis en même temps, prévoit une
augmentation très considérable du montant attribué aux préalables
étudiants universitaires qui passe d'un million et 200 mille lires
à deux millions, et qu'il y a également une disposition qui me
paraît importante qui a été appliquée également à d'autres cas
semblables et qui concerne l'augmentation jusqu'au 50 pour cent
pour les étudiants qui fréquentent des universités étrangères dans
le cadre de programmes communautaires.
Il s'agit donc d'une partie de l'effort plus considérable que le
Gouvernement a souhaité mettre en oeuvre au sujet du soutient du
droit à l'étude de la part des étudiants universitaires.
Presidente Se nessun Consigliere intende intervenire pongo in
votazione la ratifica della deliberazione in oggetto.
Presenti, votanti e favorevoli: 28
Il Consiglio approva all'unanimità
Oggetto n. 10625 in data 23 dicembre 1994: Approvazione di
perizia di variante tecnica e suppletiva, nonché di proroga di 90
giorni alla data di ultimazione conseguenti alla realizzazione di
nuove e maggiori opere e a danni di forza maggiore per i lavori
urgenti di protezione dell'abitato di Frayan in Comune di
Châtillon. Approvazione ed impegno di spesa.
Presidente Se nessun Consigliere intende intervenire pongo in
votazione la ratifica della deliberazione in oggetto.
Presenti: 27
Votanti: 25
Favorevoli: 25
Astenuti: 2 (Marguerettaz, Viérin M.)
Il Consiglio approva
Oggetto n. 10644 in data 23 dicembre 1994: Approvazione del
piano di riparto per l'anno 1994 della somma di lire 1.650.000.000
per opere pubbliche destinate all'assistenza delle persone anziane,
inabili e handicappate, ai sensi della legge regionale 21 dicembre
1990, n. 80. Impegno di spesa.
Presidente Se nessun Consigliere intende intervenire pongo in
votazione la ratifica della deliberazione in oggetto.
Presenti: 29
Votanti: 27
Favorevoli: 27
Astenuti: 2 (Marguerettaz, Viérin M.)
Il Consiglio approva
Oggetto n. 10784 in data 30 dicembre 1994: Concessione, ai sensi
della legge regionale 31/1992 di un contributo di lire 14.000.000
allo Sci Club Brusson nelle spese previste per l'organizzazione dei
"Campionati italiani juniores" di sci di fondo, in programma a
Brusson dal 9 al 12 febbraio 1995. Approvazione ed impegno di
spesa.
Presidente Se nessun Consigliere intende intervenire pongo in
votazione la ratifica della deliberazione in oggetto.
Presenti, votanti e favorevoli: 30
Il Consiglio approva all'unanimità
Oggetto n. 10785 in data 30 dicembre 1994: Concessione, ai sensi
della legge regionale 31/1992, di un contributo di lire 30.000.000
allo Sci Club Brusson nelle spese previste per l'organizzazione di
una gara internazionale di fondo valida per la Alpencup, in
programma a Brusson il 4 e 5 febbraio 1995. Approvazione ed impegno
di spesa.
Presidente Se nessun Consigliere intende intervenire pongo in
votazione la ratifica della deliberazione in oggetto.
Presenti, votanti e favorevoli: 30
Il Consiglio approva all'unanimità
Oggetto n. 10786 in data 30 dicembre 1994: Concessione, ai sensi
della legge regionale 21/1992, di un contributo di lire 25.000.000
alla Sport & Promozione nelle spese previste per
l'organizzazione di una gara di golf sulla neve denominata "Cervino
White Skin Game", in programma a Breuil Cervinia il 28 e 29 gennaio
1995. Approvazione e impegno di spesa.
Presidente Se nessun Consigliere intende intervenire pongo in
votazione la ratifica della deliberazione in oggetto.
Presenti: 31
Votanti: 31
Favorevoli: 30
Contrari: 1
Il Consiglio approva
Oggetto n. 10787 in data 30 dicembre 1994: Concessione, ai sensi
della legge regionale 31/1992, di un contributo di lire 68.000.000
al Comitato organizzatore nelle spese previste per l'organizzazione
della XLII Coppa Consiglio Valle, gara internazionale di sci di
fondo, in programma a Brusson il 24 e 25 gennaio 1995. Approvazione
e impegno di spesa.
Presidente Se nessun Consigliere intende intervenire pongo in
votazione la ratifica della deliberazione in oggetto.
Presenti, votanti e favorevoli: 31
Il Consiglio approva all'unanimità
Oggetto n. 10790 in data 30 dicembre 1994: Concessione, ai sensi
della legge regionale 31/1992, di un contributo di lire 6.000.000
allo Sci Club Tersiva nelle spese previste per l'organizzazione di
una gara nazionale di slittino su pista naturale, in programma a
Fénis il 21 e 22 gennaio 1995. Approvazione e impegno di spesa.
Presidente Se nessun Consigliere intende intervenire pongo in
votazione la ratifica della deliberazione in oggetto.
Presenti, votanti e favorevoli: 32
Il Consiglio approva all'unanimità
Oggetto n. 10794 in data 30 dicembre 1994: Concessione, ai sensi
della legge regionale 31/1992, di un contributo di lire 67.000.000
al Comitato organizzatore nelle spese previste per l'organizzazione
dei XXII Campionati europei juniores di slittino su pista naturale,
in programma a St. Marcel dal 15 al 19 febbraio 1995. Approvazione
ed impegno di spesa.
Si dà atto che i Consiglieri Lanivi e Viérin Marco non
partecipano alla ratifica della presente deliberazione.
Presidente Se nessun Consigliere intende intervenire pongo in
votazione la ratifica della deliberazione in oggetto.
Presenti, votanti e favorevoli: 31
Il Consiglio approva all'unanimità
Oggetto n. 10855 in data 30 dicembre 1994: Concessione, ai sensi
della legge regionale 20 agosto 1993, n. 69, di un contributo di
lire 35.535.820 alla Cooperativa "Musica e Muse" di Aosta per
l'organizzazione dei corsi internazionali di perfezionamento
musicale anno 1994.
Presidente Se nessun Consigliere intende intervenire pongo in
votazione la ratifica della deliberazione in oggetto.
Presenti, votanti e favorevoli: 33
Il Consiglio approva all'unanimità
Oggetto n. 11127 in data 30 dicembre 1994: Dipendente regionale
Ing. Raffaele Rocco - Conferimento dell'incarico della reggenza del
posti di ingegnere capo dirigente del Servizio assetto e tutela del
territorio dell'Assessorato dei Lavori Pubblici - Approvazione e
finanziamento di spesa.
Presidente Se nessun Consigliere intende intervenire pongo in
votazione la ratifica della deliberazione in oggetto.
Presenti, votanti e favorevoli: 32
Il Consiglio approva all'unanimità
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK