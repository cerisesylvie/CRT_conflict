Consiglio Regionale della Valle d'Aosta - Oggetto del Consiglio n. 1958 del 26 aprile 2001 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
TRASPORTI E VIABILITÀ
Trasporti
Impianti a fune
Precedente
Successivo
Resoconto integrale del dibattito dell'aula
Oggetto del Consiglio n. 1958 del 26 aprile 2001 - Resoconto
OGGETTO N. 1958/XI Anticipata chiusura degli impianti del
comprensorio sciistico di Pila. (Interrogazione)
Interrogazione Premesso che la stagione invernale è
caratterizzata da tre periodi a maggior afflusso turistico: le
festività di fine anno, il Carnevale e la Pasqua;
Rilevato:
- che la società Pila S.p.A., da quest’esercizio
quasi interamente a capitale pubblico controllato dalla Regione, ha
anticipato la chiusura del comprensorio rispetto agli anni
passati;
- che tale chiusura programmata per l’indomani
del giorno di Pasquetta ha nei fatti pregiudicato gli afflussi
turistici del periodo di Pasqua;
- che l’abbondante innevamento di
quest’anno non giustificava la chiusura anticipata
degli impianti;
- che le altre stazioni hanno mantenuto
l’abituale chiusura a fine aprile, primi di
maggio;
i sottoscritti Consiglieri regionali
Interrogano
l’Assessore al Turismo per sapere:
1) quali siano i motivi della anticipata chiusura degli impianti
del comprensorio di Pila;
2) quali siano stati gli afflussi turistici nella settimana
precedente e susseguente la Pasqua nelle stazioni rimaste
aperte;
3) quali siano stati gli afflussi turistici nella settimana
precedente la Pasqua nella stazione di Pila.
F.to: Frassy - Tibaldi - Lattanzi
Presidente
Ha chiesto la parola
l’Assessore al turismo, sport, commercio e
trasporti, Lavoyer.
Lavoyer (SA)
Sulle premesse
dell’iniziativa è opportuno riprendere alcune
osservazioni e alcuni commenti della Società Pila, che
all’uopo è stata interpellata dall'Amministrazione
regionale.
La società dice che non è assolutamente condivisibile
l’affermazione secondo cui la chiusura programmata
per l’indomani del giorno di Pasquetta nei fatti ha
pregiudicato gli afflussi turistici nel periodo di Pasqua.
Infatti la chiusura è sopravvenuta il mercoledì e quindi il
giorno successivo "all’indomani". Ciò è importante,
perché basta un minimo di attenzione agli organi di informazione,
per sapere che i flussi di rientro dalle località turistiche sono
distribuiti fra la giornata del lunedì e quella del martedì. E
martedì la stazione era regolarmente aperta.
Purtroppo il fatto che in tale giornata le presenze sono
diventate molto basse è provato da un incasso lordo di 6 milioni,
corrispondente alla vendita di 546 biglietti, e questo nonostante
il fatto che in stazione sia stata organizzata per tale giorno,
d’intesa con tutti gli operatori turistici, una
festa della neve promozionale.
Si ritiene importante precisare comunque che la programmazione
del calendario di funzionamento degli impianti è stata definita con
largo anticipo, riservando la necessaria attenzione agli interessi
degli operatori turistici della località. Infatti, in data 6 aprile
2000, e quindi con oltre un anno di anticipo,
l’orientamento della società è stato comunicato agli
operatori turistici. Non avendo ricevuto alcuna osservazione in
senso contrario, in data 19 maggio 2000 è stato confermato il
calendario.
Nel frattempo, e cioè data 2 maggio 2000, tale comunicazione è
stata inoltrata anche all’Assiski, affinché la
stessa potesse dare una completa informativa a tutti gli utenti
interessati all’acquisto di skipass regionali.
Infine, il calendario della stagione invernale, e quindi anche
l’indicazione della data di chiusura, è stato
inserito nella documentazione pubblicitaria della stazione, la cui
distribuzione al pubblico è iniziata nel mese di luglio 2000,
nonché sui tariffari esposti presso le casse aziendali.
A tutti i club e agli enti che non hanno contatti diretti con la
Pila SPA, la programmazione del calendario di attività è stata
comunicata attraverso l’invio nel mese di ottobre di
un'apposita "newsletter", indirizzata a tutti i soggetti inseriti
nei "mailing list" della società.
Anche se il tenore del riferimento che
l’interrogazione fa alla proprietà pubblica della
Pila SPA può lasciare intendere che per tale tipologia di aziende
non debbano applicarsi i principi elementari dell'economia
d'impresa, con l’attenzione di cui sopra si è
cercato di trovare il giusto equilibrio fra
l’esigenza di evitare diseconomie insopportabili e
ingiustificate per la società, e quella di non penalizzare le
aspettative di reddito della collettività e di operatori economici
che gravitano intorno ad essa. Ed è in questo senso, nella sua
sfera di autonomia gestionale, che la società intende agire anche
in futuro.
Qui bisogna capire: più volte siamo rimproverati dal gruppo di
Forza Italia di essere troppo ingerenti nelle attività economiche e
produttive della Regione: in questo caso, viene contestato
l’esatto contrario.
Comunque, al di là di questo aspetto, mi pare che dai dati che
sono stati prodotti non si ravvisino dei danni agli operatori
turistici del settore, anche perché gli stessi sono stati
informati, come è stato sottolineato, in largo anticipo.
Vi era poi anche un aspetto di carattere oggettivo, che è lo
stato di innevamento della località, che è esattamente diverso da
quanto è sostenuto dall’interrogante. Qui abbiamo
delle documentazioni fotografiche con la data in cui è stata fatta
la fotografia, che se l’interpellante vorrà poi
esaminarle vedrà che era molto difficile sciare sul terreno
praticamente non innevato.
Con riferimento agli altri quesiti dell'interrogazione - perché
al primo mi pare di aver risposto ampiamente, si chiede
"quali
sono i motivi dell’anticipata chiusura"
, non
c’è stata nessuna anticipata chiusura, ma si è
trattato della chiusura programmata ed è stato ampiamente
detto.
Secondo quesito:
"quali siano stati gli afflussi turistici
nella settimana precedente e susseguente la Pasqua nelle stazioni
rimaste aperte"
, le tre stazioni aperte sono Courmayeur, La
Thuile e Cervinia. Quanto alle presenze, a Courmayeur sono 8.838
dal 2 all’8 aprile e 20.910 dal 9 al 16 aprile; a La
Thuile 8.241 e 16.384; a Cervinia 23.558 e 45.157.
Infine,
"quali siano stati gli afflussi turistici nella
settimana precedente la Pasqua nella stazione di Pila"
; qui ci
vengono forniti giornalmente i biglietti con un numero di presenze
stimate oltre i biglietti emessi: domenica 8 aprile 1.412 biglietti
per 1.700 presenze, lunedì 9 aprile 798 biglietti per 1.000
presenze, martedì 10 318 per 1.000 presenze, 11 aprile 173
biglietti per 1.000 presenze, 12 aprile 398 biglietti per 1.200
presenze, 13 aprile 524 biglietti per 1.500 presenze, sabato 14
aprile 1.115 biglietti per 2.000 presenze, domenica 15 aprile 1.159
per 1.500 presenze, lunedì 16 aprile 1.149 per 1.500 presenze,
martedì 17 - fra l’altro con le iniziative, il
giorno immediatamente successivo non solo a Pasqua, ma a Pasquetta
- 546 biglietti per 800 presenze.
Presidente
La parola al Consigliere Frassy.
Frassy (FI)
Assessore, siamo totalmente insoddisfatti di
questa risposta, intanto perché è una risposta parziale ed è una
risposta che per noi non è neanche attendibile, perché le foto che
ho intravisto sono le foto dei versanti sud, e sappiamo bene che i
versanti nord hanno un innevamento di un certo tipo e i versanti
sud, che fra l’altro non sono sciabili, rimangono
quanto prima spogli delle nevi! Ma questo è un altro discorso.
La considerazione che però voglio fare è la seguente. In questa
regione più volte si parla di turismo come di una risorsa primaria,
si parla anche di inventare una terza stagione turistica, al di là
della stagione invernale e della stagione estiva. Devo dire che qui
abbiamo ancora difficoltà a far fruttare al meglio la stagione
invernale, ossia la prima stagione, la stagione principe per una
regione di montagna come la Valle d’Aosta.
Penso che sia una considerazione notoria e condivisibile,
difficilmente smentibile quella che tre siano i momenti di maggior
afflusso da un punto di vista turistico nelle località sciistiche:
le festività di fine anno, il Carnevale e la Pasqua. Nella stazione
di Pila si è rinunciato ad ottimizzare al meglio gli afflussi
turistici del terzo evento turistico, ossia la Pasqua.
Lei, Assessore, sa benissimo che c’è tutto un
meccanismo che fa sì che le prenotazioni vengano effettuate a
seconda di quelle che sono certe esigenze; le scuole hanno periodi
pasquali che durano circa un settimana come sospensione delle
lezioni e i dati che lei ha fornito dimostrano come la stazione di
Pila sia stata penalizzata dai turisti, che evidentemente hanno
fatto scelte diverse.
Sapendo che il martedì dopo Pasquetta era
l’ultimo giorno sciabile, hanno preferito
organizzare la loro settimana di Pasqua in quelle località che
hanno tenuto aperto fino al 25 aprile.
Vorrei rispondere alle foto dell’Assessore con le
notizie che escono sulla stampa nazionale. Titola "Il Corriere
della Sera":
"Pasqua sugli sci e assalto alle piste, Cortina
affollata, sulle Dolomiti molti impianti aperti fino a maggio"
.
Questo vuol dire puntare sul turismo!
Nella società di Pila, al di là delle scelte fatte dal
management, va tenuto conto che sono scelte effettuate in una
azienda, dove ormai la presenza pubblica è pressoché totale; la
partecipazione regionale è superiore al 90 percento in quella
società. Sono scelte che vanno a penalizzare anche gli altri
operatori turistici, tutti quelli che lavorano
sull’afflusso turistico nelle piste.
La società Pila, come le altre società, ha sempre chiuso fra
fine aprile e primi di maggio gli impianti, e sarà forse una
coincidenza, ma quest’anno, che è il primo esercizio
iniziato con questa massiva presenza regionale nel capitale della
società, la stagione è stata programmata a chiusura anticipata.
Allora è evidente che è inutile fare campagne pubblicitarie,
quando poi non si utilizza e non si sfrutta il capitale! Il
capitale è la neve, in una regione di montagna il turismo invernale
è un capitale, se non siamo in grado di gestire al meglio questo
capitale è poco credibile che si parli di inventare una terza
stagione, quando dove non c’è nulla da inventare non
si è in grado di ottimizzare!
Devo dire, e devo ripetermi, che si deve andare a prendere
lezioni dal nord-est; nel nord-est le stagioni durano finché la
neve gli consente di durare. Poi è evidente che se non
c’è la capacità di vendere il prodotto Valle
d’Aosta, di far capire che in Valle
d’Aosta si scia anche ad aprile e a maggio, è
normale che non ci siano più turisti che vengano a sciare dalle
nostre parti. Ma i dati che l’Assessore ha fornito
sono significativi: a fronte di presenze insignificanti nel periodo
intorno a Pasqua nella stazione di Pila, le altre stazioni aperte
avevano migliaia di persone che affollavano le piste e sono quelle
stesse migliaia di persone che normalmente vanno a sciare anche a
Pila che rientra fra le stazioni che hanno maggiore attrazione per
il comprensorio sciabile.
Pertanto chiudo con un invito: se è vero che siamo presenti in
quasi in tutte le società di gestione di impianti di risalita di
questa regione in maniera significativa, la politica turistica va
ripensata anche attraverso la presenza che la Regione ha in quei
consigli di amministrazione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK