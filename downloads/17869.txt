Consiglio Regionale della Valle d'Aosta - Oggetto del Consiglio n. 1899 del 21 marzo 2001 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
TRASPORTI E VIABILITÀ
Trasporti
Impianti a fune
Precedente
Successivo
Resoconto integrale del dibattito dell'aula
Oggetto del Consiglio n. 1899 del 21 marzo 2001 - Resoconto
OGGETTO N. 1899/XI Interventi di manutenzione straordinaria
sulla telecabina Aosta-Pila e realizzazione di un nuovo progetto
esecutivo globale. (Interrogazione)
Interrogazione Premesso
- che ogni anno la Regione stanzia ingenti risorse finanziarie
per effettuare interventi di manutenzione straordinaria sulla
telecabina Aosta-Pila;
- che le molteplici opere di manutenzione non hanno sino ad ora
posto termine alle continue disfunzioni;
- che in ogni deliberazione di spesa è ripetuto che gli
interventi in oggetto sono effettuati "in attesa della redazione di
un progetto esecutivo globale";
Rilevato che:
- con delibera di Giunta n. 2517 del 31/07/2000 erano stati
stanziati 796 milioni per gli ennesimi lavori di manutenzione
straordinaria, i quali hanno raggiunto ormai i 3 miliardi in 4
anni;
- nella seconda metà di febbraio l’impianto è
rimasto fermo circa una settimana;
i sottoscritti Consiglieri regionali
Interrogano
l’Assessore al Turismo, Sport, Commercio e
Trasporti per sapere:
1) le cause che hanno determinato la sosta di febbraio e a
quanto ammontino i relativi oneri;
2) quando sono stati effettuati i lavori di cui alla delibera n.
2517;
3) se sia già stato affidato l’incarico di "un
progetto esecutivo globale", di cui in premessa, e nel caso
affermativo quali siano le linee guida dello stesso;
4) quali siano i costi presunti e i tempi per la realizzazione
dell’intervento "globale" sopra richiamato.
F.to: Frassy - Tibaldi - Lattanzi
Président
La parole à l’Assesseur au
tourisme, aux sports, au commerce et aux transports, Lavoyer.
Lavoyer (SA)
Sulle cause che hanno determinato la sosta di
febbraio, dalle informazioni che abbiamo cercato di acquisire,
posso dire che la causa principale è stata la rottura del
cuscinetto superiore della puleggia fissa alla stazione di Pila.
Ritorno dopo sul problema delle cause per rispondere immediatamente
a quanto ammontano gli oneri. I lavori ammontano a presunte lire 60
milioni; detto importo non è stato ancora impegnato.
Merita fare un minimo di approfondimento sulle concause che
spesso determinano la chiusura per interventi di manutenzione su
questo importante collegamento.
Al di là del fatto che soprattutto negli ultimi tempi la
sensibilità sui problemi della sicurezza ha raggiunto dei livelli
che all’epoca in cui è stato costruito questo
impianto sia dal punto di vista della normativa che
dell’attenzione era senz’altro più
ridotta, ma al di là di questo uno dei motivi fondamentali è che
questo impianto, che è un impianto di risalita, lavora il doppio
degli impianti di risalita tradizionali in quanto viene a mancare
una pausa che gli altri impianti di risalita hanno annualmente,
dovuta al fatto che nelle stagioni dove non si scia gli impianti
rimangono fermi e questo periodo di ferma dà la possibilità di fare
manutenzioni approfondite che consentano ad impianti di questo tipo
di avere il doppio della vita rispetto a quello
dell’Aosta-Pila. Questa è una delle motivazioni di
fondo più di carattere generale.
Vi sono poi alcuni aspetti legati al livello tecnologico
esistente nel campo degli ammorsamenti automatici che è uno dei
problemi più regolamentati dal punto di vista della sicurezza che
aveva un livello tecnologico alla data di realizzazione
dell’impianto non in linea con i progressi che sono
stati fatti nel settore. Bisogna sottolineare che
l’impianto è stato realizzato fra il 1985 e il 1987.
Senza entrare poi nel merito che alcune soluzioni funzionali
risalgono addirittura ai primi anni ’80.
Vi sono poi delle obiettive difficoltà tecniche di carattere
specificatamente funiviario dovute ai vincoli di tracciato imposti
dalla committenza in sede di impostazione generale
dell’opera perché l’opera è stata
realizzata tenendo conto di un tracciato già esistente e le
caratteristiche dell’impianto sono delle
caratteristiche di un impianto di risalita con molti pali, con
molte situazioni che possono determinare queste interruzioni.
Vi è poi il fatto delle caratteristiche peculiari
dell’impianto, fra cui la lunghezza, la differenza
di quote, il numero di stazioni, veicoli, porte che ne facevano a
suo tempo un impianto unico per il livello di avanzamento
tecnologico del periodo, ma veniva a mancare a questa e ad altre
ditte quella esperienza e quei requisiti di conoscenza che si
possono avere solo con impianti che negli anni hanno potuto
funzionare per cui si poteva in quella sede eventualmente evitare
carenze. Era un impianto estremamente innovativo per la tipologia
del percorso e per la tipologia dell’impianto e
soprattutto per le modalità d’uso.
Sul secondo quesito:
"quando sono stati effettuati i lavori
di cui alla delibera n. 2.517"
, gli interventi di manutenzione
straordinaria che sono stati approvati a suo tempo dalla Giunta con
questa delibera sono stati in parte effettuati
nell’autunno 2000, mentre la parte conclusiva, vale
a dire quella relativa all’interramento del cavo di
linea, sarà realizzata nel periodo primavera-estate del corrente
anno poiché si è in attesa della definizione della procedura di
asservimento della servitù di passaggio, necessaria per poter
completare questi interventi di manutenzione.
Alla terza domanda rispondo dicendo che ad oggi non
c’è stato un incarico definitivo relativo ad un
progetto di rifacimento dell’impianto, però abbiamo
tutta una serie di elementi che saranno determinanti nel momento in
cui dovremo andare a prendere la decisione come Amministrazione
regionale di che tipo di intervento dovremo fare su questo
impianto. Infatti nel 1997 lo studio Dimensioni ingegnerie aveva
presentato fra le altre cose un piano di interventi triennale di
manutenzione suddivisi in ordine di priorità per un impegno
finanziario triennale di 10 miliardi. Questo per garantire la
sicurezza e la regolarità dell’esercizio
nell’attesa della redazione di un progetto esecutivo
globale.
Come potrà appurare anche l’interrogante di
questa ipotesi di spesa si è finora impegnato e speso molto meno,
perché?
La motivazione di fondo è che, senza avere ancora un progetto
definitivo, anche perché probabilmente l’ipotesi di
un intervento di manutenzione radicale non verrà perseguito
dall’Amministrazione regionale, abbiamo però dei
preventivi precisi da più ditte: Leitner di Bolzano, l'Agamatic di
Lana, la ditta Poma Italia e tutti questi preventivi, che prevedono
una manutenzione radicale e definitiva in modo da far vivere questo
impianto per una decina di anni, portano a delle cifre molto vicine
a un’ipotesi dal punto di vista finanziario del
rifacimento totale e la creazione di un impianto nuovo sia dal
punto di vista del tracciato che della tecnologia, un impianto che
sia più funzionale ad un uso che è quello di un collegamento in
questo caso alternativo al collegamento viario rispetto alla
tecnologia tradizionale di impianti che hanno più la funzione di
impianti di risalita e che hanno quel periodo di non utilizzo che
prevede certe manutenzioni.
Per entrare nel dettaglio questi preventivi ammontano a 25-30
miliardi, quindi sono dei preventivi molti vicini al costo del
rifacimento complessivo dell’impianto. Questo è uno
dei motivi al di là poi delle problematiche legate
all’assetto societario della Pila che è nella
condizione di prendere decisioni di questa portata.
Considerate tutte queste criticità tecniche e gli alti costi di
un intervento di manutenzione complessivo appare necessario
all’Amministrazione regionale fare una profonda
riflessione su che tipo di soluzione andare ad adottare e quindi la
scelta sarà quella o di una manutenzione globale e costosissima
oppure un progetto di impianto sostitutivo che ha dei costi molto
simili alla prima ipotesi.
Non possiamo nel frattempo esimerci dall’eseguire
quegli interventi minimi per garantire il funzionamento
dell’impianto.
Président
La parole au Conseiller Frassy.
Frassy (FI)
Sono un po' perplesso della sua risposta,
Assessore, perplesso perché è una risposta datata come per certi
versi è datato il problema che noi abbiamo affrontato
quest’anno ed è un problema che non affrontiamo per
la prima volta né noi né l’Assessore nelle
risposte.
Nel 1998 ad ottobre presentammo una prima iniziativa su questo
argomento, prima iniziativa perlomeno in questa legislatura; lo
scorso anno tornammo sull’argomento con una seconda
iniziativa; quest’anno è la terza iniziativa di
legislatura sull’argomento e in base alle risposte
che l’Assessore ci ha fornito temiamo che non sia
nemmeno l’ultima perché il problema della telecabina
sono destinati a riproporsi nel tempo finché non verranno assunte
delle determinazioni che sono determinazioni, Assessore, di tipo
politico, ossia di quale telecabina vogliamo e di che servizio
vogliamo dotare la città di Aosta con la stazione di Pila.
Fatta questa premessa, devo dire che le risposte che
l’Assessore ha dato sono risposte per certi versi
già note in quanto sono risposte che erano già state fornite in
occasione delle interrogazioni ed interpellanze che ho prima
citato, però qualcosa è cambiato e mi auguravo che questo
cambiamento fosse stato percepito dalla Giunta e dalla maggioranza
e fosse elemento di novità nella risposta che ci aspettavamo
sull'iniziativa.
Cosa è cambiato? È cambiato che se è vero che la telecabina è
sempre stata proprietà dell’Amministrazione
regionale e creava problemi particolari con la gestione della
società Pila, dove l’Amministrazione regionale aveva
una quota di capitale minoritaria ormai da un anno e mezzo la
società Pila è interamente regionale come capitale, di conseguenza
la sinergia fra l’impianto telecabina Aosta-Pila e
il comprensorio sciistico dovrebbe rientrare in una più facile
ottica di programmazione.
Evidentemente questo ad oggi non accade e
l’Assessore ci evidenzia le difficoltà di fare una
scelta.
Assessore, la politica è fatta di scelte. Il non fare scelte
vuol dire per certi versi?
Lavoyer
(fuori microfono)
? Un problema di
soldi?
Frassy (FI)
? sì, sono convinto che sia un problema di
soldi perché nella vita politica soprattutto i soldi sono quelli
che fanno prendere le decisioni, ma abbiamo delle forti difficoltà
a seguire il ragionamento dell’Assessore se quel
ragionamento è di tipo finanziario. Abbiamo delle forti perplessità
a pensare che una città capoluogo di Regione con vocazione
turistica, collegata con una stazione sciistica come poche altre
città possono vantare, si fermi di fronte a una previsione di spesa
non annuale, ma quanto meno biennale di venti miliardi.
Se la capacità di programmazione dell’Assessorato
del turismo si ferma di fronte a venti miliardi di programmazione
biennale, l’Assessore dovrebbe porre la questione in
termini politici nei confronti della sua Giunta perché vuol dire
che il turismo non ha le attenzioni che invece dovrebbe meritare in
questa Regione, cioè che al di là delle parole della terza stagione
non si riesce nemmeno a coltivare quella prima stagione che da noi
è la stagione invernale.
Detto questo, è vero che non abbiamo ancora speso i 10 miliardi
del previsto piano della programmazione triennale, che fra
l’altro era una programmazione che dal 1997 arrivava
al 2000, ne abbiamo spesi 3 e qualcosa, abbiamo speso circa un
terzo di quella cifra.
Ma è altrettanto vero che continuando con questa filosofia ci
troveremo a fine legislatura ad aver speso l’intera
cifra di 10 miliardi, ad avere un impianto che sarà sempre più
obsoleto in quanto sono pur sempre interventi che vanno a tamponare
una struttura che tecnologicamente è nata forse obsoleta per un
insieme di errori progettuali e di valutazione fatti
all’epoca in cui si realizzò
l’impianto e non avremmo concretizzato nulla, ma
avremmo comunque speso quei soldi che sarebbe più opportuno oggi
spendere diversamente.
Assessore, le voglio solo evidenziare che la scelta la dovete
fare, ma la dovete fare quanto prima, lo avevamo sollecitato nel
1998, lo abbiamo ripetuto nel 2000, lo ripetiamo nel 2001: la
scelta manutenzione a fondo o impianto nuovo è una scelta politica.
Non possiamo ogni anno dire che la scelta va fatta e poi non fare
la scelta perché questo comportamento, al di là di spostare il
problema nel tempo, implicitamente ci fa dire che avete già fatto
la scelta senza averla esternata ossia avete fatto la scelta di non
fare l’impianto nuovo.
Ma attenzione perché la scelta di non fare
l’impianto nuovo senza fare la scelta di fare la
manutenzione straordinaria come dovrebbe essere fatta in base a
quel piano potrebbe avere dei riflessi negativi anche in termini di
sicurezza. Allora auspichiamo che si arrivi a una determinazione di
una volontà politica: o si fa la manutenzione come deve essere
fatta, e sono tre anni che non si fa così, oppure si fa la scelta
di fare l’impianto nuovo.
Su questi argomenti torneremo a breve, indipendentemente dalle
fermate della telecabina, perché riteniamo che una risposta
compiuta la Giunta a breve la debba dare.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK