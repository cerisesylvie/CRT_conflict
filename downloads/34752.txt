Consiglio Regionale della Valle d'Aosta - Oggetto del Consiglio n. 2447 del 6 giugno 2012 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
SPORT E TEMPO LIBERO
Enti e Società sportive
Manifestazioni sportive
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2447 del 6 giugno 2012 - Resoconto
OGGETTO N. 2447/XIII - Interpellanza: "Gestione dei rapporti
con la società sportiva Juventus in vista del ritiro estivo in
Valle d'Aosta".
Interpellanza
È stata ufficializzata nei giorni scorsi la notizia che la
Juventus organizzerà il ritiro estivo 2012 in Valle
d'Aosta.
La precedente esperienza della squadra bianconera in Valle si
era conclusa per effetto di una serie di illeciti emersi nella
gestione dei ritiri, tra cui eventi di corruzione, truffa aggravata
e tentata concussione, oggetto di patteggiamento per la condanna a
sedici mesi da parte del Capo Ufficio Stampa della Regione Paolo
Maccari.
La questione coinvolse inoltre, con effetti rilevantissimi, i
vertici della Regione e l'Assessorato al Turismo;
i sottoscritti Consiglieri regionali
Interpellano
il Governo regionale per sapere:
1) quale esito abbiano avuto, in sede penale e contabile, le
vicende riguardanti i vari soggetti, amministratori e non,
coinvolti nelle inchieste per i ritiri juventini del periodo fino
al 2003;
2) chi abbia condotto le trattative con la società torinese e
a quale titolo risultino coinvolti singoli esponenti del Consiglio
regionale;
3) a chi si intende affidare, sul piano operativo, la
gestione dei rapporti con la società sportiva Juventus;
4) quali controlli saranno previsti in relazione all'esborso
di denaro annunciato.
F.to: Louvin - Bertin - Giuseppe Cerise
Presidente
- La parola al Consigliere Louvin.
Louvin (ALPE)
- Grazie Presidente.
Anche se a volte può sembrare un po' indelicato, abbiamo
comunque un obbligo di memoria e di ponderazione nelle cose che
facciamo e ci scuseranno anche i colleghi se per un attimo ci
chiamiamo fuori dal momento più festoso e dalle attese euforiche
sul ritiro juventino in Valle d'Aosta, per riprendere invece il
filo di un discorso che ha impegnato questo Consiglio per parecchi
mesi fra il 2002 e il 2003, a seguito di una vicenda grave che ha
avuto un impatto significativo sull'amministrazione, sul Governo
regionale, al punto da provocare anche la caduta del Governo
stesso, e sulle strutture regionali, di cui una Commissione di
inchiesta amministrativa, disposta dalla Presidenza della Regione,
e una Commissione di inchiesta politica, voluta da questo
Consiglio, che misero in evidenza gravi anomalie di funzionamento.
Anomalie legate ad una vicenda dove sicuramente hanno avuto un
ruolo anche i comportamenti devianti da parte di qualche soggetto,
ma che mise all'epoca in fortissimo risalto come una mancanza di
inquadramento di determinati avvenimenti nell'ambito di procedure
ben definite, con competenze riconosciute in modo particolarmente
dettagliato ai singoli servizi, lasciasse non qualche spazio, ma
vaste praterie all'approssimazione amministrativa e anche la
possibilità di dare luogo ad illeciti amministrativi ripetuti.
Credo che i colleghi ricordino come la società Costa Production, la
società Nikema, si fossero inserite con rapporti alquanto torbidi
in relazione all'Amministrazione regionale e come a favorire tutto
questo sia stata soprattutto una mancanza di adeguata previsione di
quadro amministrativo.
Ora noi abbiamo oggi, nel 2012, un Assessore
last minute
che si sta occupando dell'Assessorato del turismo, abbiamo visto
pochi mesi fa, in occasione delle feste di Capodanno, come una
vicenda pesante come l'organizzazione di un evento ritenuto
significativo, sul quale la Regione mise sulla bilancia più di
1.000.000 di euro, sia stato organizzato nello spazio di poche
settimane, al punto che, invece di stappare i tappi dei vini
valdostani, si stappò qualche bottiglia di Prosecco, con qualche
conseguenza anche di immagine non piacevole. Oggi siamo a poche
settimane dal ritiro in Valle così annunciato - non abbiamo
certezze e sentiremo se ce ne saranno oggi - della Juventus, al
nuovo ritiro che purtroppo nasce sotto una cattiva stella dal punto
di vista del momento non particolarmente brillante del calcio
italiano, del funzionamento delle squadre, della correttezza forse
di singoli sportivi e dirigenti e tutto questo non aiuta e non fa
sì che in questo momento sia il calcio il veicolo promozionale
pubblicitario più adeguato per la nostra regione. Siccome la
Regione pare essersi avviata su questa linea, pare avere imboccato
la strada del ritorno alla politica dei ritiri, a noi pare doveroso
mettere sul tavolo qualche considerazione preventiva, sapere come
l'Assessorato
last minute
sia in fase di predisposizione.
Dico all'Assessore che mi sono preso la libertà di chiamare i suoi
responsabili per cercare di sapere di quali carte dispongano al
momento, di quali valutazioni si sia potuto avvalere l'Assessorato
nella scelta, come sia stata organizzata la procedura di ritiro.
Devo però comunicarle un certo imbarazzo da parte dei suoi
dirigenti, che non hanno saputo dirmi molto, perché è evidente che
in questo momento si aspetta una decisione di tipo
politico-relazionale, che altri stanno conducendo. Il piano della
trattativa non è il piano che dovrebbe vedere coinvolti
direttamente i soggetti tecnicamente più indicati della nostra
Regione...ma passa su altri tavoli e si sviluppa in altro modo e di
questo credo che si dovesse invece tenere conto nel rilanciare tale
politica.
Ripensare ai gravi errori obiettivamente commessi
dall'Amministrazione nel suo complesso...faccio astrazione dalle
singole responsabilità delle quali chiediamo che si dia conto in
termini complessivi di valutazione, ma soprattutto che si dica chi
conduce la trattativa con la società, a quale titolo sono coinvolti
i singoli esponenti, esponenti amministrativi come l'Assessore,
esponenti politici come i Consiglieri che hanno ritenuto doveroso
far sapere che sono coinvolti. Noi pensiamo che, al di là del
coinvolgimento generico di lanciare un'idea, di dare un
suggerimento, di mettere in relazione con l'Amministrazione
regionale, sia bene non avere equivoci su vicende di questa
portata, che, purtroppo, hanno dimostrato in passato come fosse
facile avere una confusione di ruoli, non sapere più chi fa che
cosa e ritrovarsi poi a passare settimane e mesi da parte
dell'Amministrazione nel cercare di rimettere in piedi un sistema
che funzioni. Allora, quando forse ci sarebbero state le condizioni
fra il 2002 e il 2003 di rinnovare il rapporto con la Juventus, fu
evidentemente letale per il momento la vicenda corruttiva e
concessiva che si sviluppò in quel momento e comunque il generale
sconcerto interno all'amministrazione sull'intero rapporto con la
società torinese. Ecco non abbiamo avuto modo di metabolizzare, non
c'è stata, a nostra conoscenza, nessuna riflessione interna sulle
modalità nuove con le quali questo possa avvenire, non c'è stata
neanche - ma lo lamentavano già i colleghi del Partito Democratico
qualche settimana fa - una valutazione generale politica
sull'opportunità in questo momento di particolare disagio non solo
nel settore forestale, ma nel settore industriale e nell'economia
in generale della nostra regione, di mettere tutto sulla bilancia
di un'iniziativa di carattere spettacolare come questa, senza
averne anticipatamente valutato i risvolti.
Infine crediamo sia giusto ricordarsi anche che c'è
un'amministrazione attiva, ma c'è un'amministrazione di indirizzo e
di controllo da parte di questo Consiglio, sappiamo come la cosa
non stia molto a cuore a tanti nostri colleghi, eppure crediamo che
questo abbia un significato molto preciso. Il fatto che sette su
sette dei colleghi della passata Commissione di inchiesta non siano
più, per vari motivi, presenti in Consiglio, non deve far saltare
il legame della memoria. Se ci fossero qui ancora i colleghi Fiou,
Curtaz, Martin, Frassy, Aloisi, Cuc, Cottino, sicuramente
ricorderebbero a noi quante settimane hanno passato
nell'evidenziare questi problemi e nell'indicare anche dei
suggerimenti operativi per il seguito. Suggerimenti che non
sappiamo - questo è anche il significato dell'interpellanza - in
che misura siano fatti propri da un'Amministrazione che non ha fra
le sue fila nessuno che visse in prima persona all'epoca i fatti
del ritiro juventino della prima stagione. Grazie.
Presidente
- La parola al Presidente della Regione,
Rollandin.
Rollandin (UV)
- Grazie Presidente.
Risponderò alle due prime domande, per il resto risponderà
l'Assessore competente. Non entro nel merito delle divagazioni su
quello che è il calcio oggi e le sue problematiche, né sulla terza
stella della Juve: noi non discutiamo su questo, siamo convinti che
sia giusta la terza stella, siamo felici di poterlo dire e, come
tifosi della Juve, riteniamo che sia giusto.
Venendo alle risposte puntuali, credo che, al di là della logica
risposta, per quanto riguarda la prima domanda:
"quale esito
abbiano avuto, in sede penale e contabile, le vicende riguardanti i
vari soggetti, amministratori e non, coinvolti nelle inchieste per
i ritiri juventini del periodo fino al 2003"
, vorrei dire che è
giusto specificare che le vicende a cui si fa riferimento con
l'interpellanza non riguardavano direttamente i ritiri delle
squadre di calcio come la Juventus, ma fatti relativi ad eventi
collaterali ai ritiri in questione, in particolare il trofeo di
calcio svoltosi in concomitanza con i ritiri. Ora, per quanto
riguarda l'esito della vicenda penale in questione, caratterizzato
da una pluralità di filoni per quanto attiene ai reati commessi in
occasione dei tornei svoltisi in concomitanza dei ritiri, si è
conclusa con la condanna del loro Capo Ufficio stampa, Paolo
Maccari, e dell'Amministratrice della società di consulenza Nikema,
Silvia Patruno, incaricata dell'organizzazione di questi trofei
calcistici svoltisi in concomitanza dei ritiri; invece l'ex
Presidente, Dino Viérin, e la sua ex Segretaria, Adriana Viérin,
sono stati assolti dai reati loro contestati. Sul piano della
giustizia contabile, la Corte dei Conti, sezione giurisdizionale
della Regione Valle d'Aosta, ha condannato Paolo Maccari per i
fatti di cui al procedimento penale al risarcimento del danno
arrecato alla Regione.
Seconda domanda:
"chi abbia condotto le trattative con la
società torinese e a quale titolo risultino coinvolti singoli
esponenti del Consiglio regionale"
, le trattative sono state
iniziate dalla Presidenza della Regione, dall'Assessore al turismo,
con la partecipazione del Consigliere Zucchi in virtù dei suoi
rapporti intercorrenti con i vertici della società, che hanno
consentito l'avvio della trattativa.
Presidente
- La parola all'Assessore al turismo, sport,
commercio e trasporti, Marguerettaz.
Marguerettaz (UV)
- Grazie Presidente.
Per la terza domanda:
"a chi si intende affidare, sul piano
operativo, la gestione dei rapporti con la società sportiva
Juventus"
, fin dall'inizio la gestione operativa dei rapporti
con la Juventus è stata tenuta dalla Regione tramite, in fase
iniziale, la Presidenza, il sottoscritto e il collega Zucchi e,
successivamente, dal dottor Ferrazzin, dalla dottoressa Morelli,
dall'ingegner Mus, che dal 23 aprile hanno iniziato a visionare la
documentazione e ad interloquire direttamente con il
management
della Juventus, ad essi si sono aggiunti i
Sindaci di Châtillon e di Saint-Vincent e la Direttrice della
scuola alberghiera. Lei avrà intuito dell'imbarazzo, ovviamente lei
ha una sensibilità, ma non c'è nessun tipo di imbarazzo, nel senso
che dal 23 aprile in modo continuo i dirigenti interloquiscono
direttamente e personalmente con i dirigenti della società, non ci
sono intermediari.
Quarta domanda:
"quali controlli saranno previsti in
relazione all'esborso di denaro annunciato"
, i controlli
saranno né più, né meno quelli previsti dalla legge ai fini della
stipula di contratti pubblici, controlli di rispondenza ai
requisiti in ordine generale previsti in capo all'operatore
economico, ai suoi amministratori muniti di rappresentanza ai sensi
dell'articolo 38 del Codice dei contratti pubblici, verifiche
previste dalla normativa antimafia per i contratti pubblici di
importo superiore alla soglia di rilievo comunitario, ai sensi
dell'articolo 10 del DPR n. 252. Le posso dire che hanno già
iniziato a raccogliere la documentazione, quindi, qualora la
trattativa andasse a buon fine, come ci auguriamo, c'è tutta
un'attività dove la documentazione è già stata richiesta.
Presidente
- La parola al Consigliere Louvin.
Louvin (ALPE)
- Grazie Presidente.
Il Generale De Gaulle diceva:
"la politique décide,
l'intendance suivra"
e quindi correranno i funzionari a fare
ciò che la politica ha deciso, perché si parte da una decisione e
da un rapporto di vertice della Regione, direttamente giocato con
la società sportiva, e poi il Presidente della Regione è stato
molto modesto, si è sottratto, aveva detto che se ne occupava
l'Assessore insieme al collega Zucchi, invece poi l'Assessore ha
tenuto a mettere in testa il Presidente della Regione nella
trattativa, ma poco male, sicuramente è una questione anche di
coinvolgimento emotivo che in questo momento di euforia calcistica
possiamo capire!
Presidente e Assessore, il fatto che nella legislatura 1998-2003
la Regione abbia avuto tali e tanti danni proprio per eventi
collaterali dovrebbe metterci molto in guardia. Succede anche in
guerra, si mira ad un obiettivo, ma poi ci sono dei danni
collaterali. Allora questi danni maturarono nelle pieghe di
un'assoluta improvvisazione ed incertezza che la presenza
dell'Assessore Marguerettaz alla testa dell'Assessorato ci
garantisce poter essere assicurata anche questa volta, perché siamo
convinti che di nuovo si percorreranno strade di eventi e di
modalità decise con assoluta approssimazione. Le assicuro,
Assessore, che il richiamo all'articolo 38 del Codice dei contratti
pubblici e alle procedure antimafia mi fa sorridere, perché lei
dovrebbe rileggere con molta attenzione quanto scrisse l'indagine
amministrativa del 2003, che valutò conclusivamente esserci
irregolare gestione nelle protocollazioni, nelle competenze
attribuite alle direzioni, nell'assunzione di competenze
amministrative, in accordi intercorsi - anche qui, guarda caso,
termini già ritornati - che erano presupposto erroneo di
provvedimenti, in omissione di motivazioni, in sanatorie mal
gestite - e siamo a poche settimane dall'inizio, ancora non c'è
l'ombra di una deliberazione del Governo regionale neanche di
carattere preparatorio, neanche di carattere programmatorio -,
problematiche di annualità di bilancio, negligenza nell'introito di
fondi, irregolarità nella gestione dei ritiri e nei trofei
amministrativi. Noi non sappiamo cosa succederà, lo scopriremo man
mano aprendo i giornali,
La Gazzetta dello Sport
,
La
Vallée
Notizie
, altri giornali che ci
informeranno su come andranno le cose in questi raduni; tutto
sapremo fuorché come amministratori come si intende mettere sui
binari giusti la gestione di tale evento.
Lei ci ha detto, Assessore, che dal 23 aprile - poi il 23 aprile
non è mica anteguerra, si tratta di poche settimane fa - la
struttura è già stata messa in moto, ma come? È un evento di
luglio, siamo al 6 giugno e non c'è ancora l'ombra di una
promozione esterna della venuta della Juventus in Valle d'Aosta? Di
nuovo si arriva all'ultimo minuto, non ci sarà la possibilità per
chi ha pianificato le sue vacanze di organizzarle in occasione alla
trasferta della sua squadra del cuore, quindi...
(interruzione dell'Assessore Marguerettaz, fuori
microfono)
...hanno già tutti prenotato, sicuramente Assessore, perché
hanno il dono della divinazione e sanno che non vanno a
Bardonecchia e quindi vengono in Valle d'Aosta! Abbiamo delle
visioni diverse su come si devono organizzare gli eventi, abbiamo
soprattutto un po' di considerazione per queste nostre istituzioni,
non tanto per questo Consiglio che sappiamo già da tempo non essere
al centro delle preoccupazioni dell'Esecutivo, ma anche delle
strutture amministrative, che hanno bisogno di lavorare con altri
tempi e modi, e soprattutto della programmazione turistica che
continua ad essere fatta con assoluta improvvisazione!
Registriamo con molta preoccupazione il fatto che si ripetano
errori già commessi, poi che ci sia un Consigliere, piuttosto che
un Assessore, che ha simpatie o conoscenze fa parte della vita. È
normale mettere sul tavolo delle opportunità che possono venire, ma
le opportunità
last minute
non sono sempre le migliori e
soprattutto, in una logica di pianificazione turistica e
promozionale della regione, mettere sempre queste opportunità e
mettere sempre gli altri soggetti, Amministrazione compresa, di
fronte al fatto compiuto è un pessimo modo di procedere!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK