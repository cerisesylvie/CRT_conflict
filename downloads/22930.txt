Consiglio Regionale della Valle d'Aosta - Oggetto del Consiglio n. 2288 del 22 novembre 2006 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Servizio di emergenza sanitaria (118)
PROTEZIONE CIVILE, VIGILI DEL FUOCO E INTERVENTI PER CALAMITÀ NATURALI
Vigili del fuoco - Difesa antincendi
TRASPORTI E VIABILITÀ
Autostrade e trafori alpini
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2288 del 22 novembre 2006 - Resoconto
OGGETTO N. 2288/XII - Organizzazione dei primi interventi
antincendio e di soccorso nel tunnel del Monte Bianco.
(Interrogazione)
Interrogazione
Vista la D.G. n. 2943/06 recante "Ulteriore proroga fino alla
data del 16.12.2006 della Convenzione approvata con DGR n. 2184/01,
già prorogata con DGR n. 1761/06, relativa all'organizzazione dei
primi interventi antincendio e di soccorso del Traforo del Monte
Bianco ed effettuazione di attività complementari (...)";
il sottoscritto Consigliere regionale
Interroga
Il Presidente della Giunta regionale per conoscere:
1) con quali criteri sono state individuate le società
Eurosafety Scarl di Roma e Global Safety srl di Napoli, incaricate
dello svolgimento del servizio dei primi interventi antincendio e
di soccorso immediato all'interno del Traforo del Monte
Bianco;
2) quali garanzie sono state date, e se esse siano ritenute
adeguate al compito, visto che il personale che sarà adibito a
questa attività - di estrema delicatezza e per la quale sono
richieste elevate professionalità ed esperienza - verrà assunto in
questi giorni con un periodo di formazione in conseguenza assai
ridotto;
3) che cosa si intende per "prestazioni didattiche
aggiuntive", per cui si impegna il Corpo dei Vigili del fuoco, e se
esse siano nel complesso adeguate per i tipi di intervento
richiesti per la sicurezza del Traforo;
4) quale sia il contratto di lavoro di riferimento e quale
tipo di assunzione (a tempo determinato/indeterminato, a progetto o
altro) sia previsto per il personale adibito a tale delicato
compito.
F.to: Bortot
Président
- La parole au Président de la Région,
Caveri.
Caveri (UV)
- Devo dire, Presidente, per correttezza, che
la gara di appalto per il servizio antincendio di primo soccorso al
tunnel è stata effettuata dalla "GEIE-TMB" che è la società di
gestione del tunnel, quindi rispondo, ma solo per un atto di
cortesia della "GEIE" che ha fornito i dati all'interrogante,
perché le richieste fatte vanno al di là dei ruoli che il
Presidente può avere: questo è un "groupement économique" che ha
una sua realtà.
I servizi pubblici, come lei sa, Regione e "SDIS 74", che sono i
Vigili del fuoco della "Haute Savoie" che svolgevano il servizio
all'interno del tunnel in virtù della convenzione firmata a
Courmayeur il 23 giugno 2001, non hanno congiuntamente inteso
prorogarla. C'era anche una richiesta specifica dei pompieri
pubblici; noi impegnavamo più di 30 persone in quel servizio che
oggi torneranno finalmente sul territorio e che hanno sempre
contestato questo uso. Con la deliberazione di Giunta n. 1761/2006
la convenzione in atto è stata prorogata fino al 16 dicembre 2006,
data programmata per il passaggio di consegna del servizio pubblico
al servizio privato; confermo, oggi, che la data del 16 è la data
buona per l'ufficiale passaggio delle consegne e io sarò
presente.
Per quanto riguarda il punto 1, con bando di gara alla Gazzetta
ufficiale della CE in data 23 dicembre 2005, il "GEIE-TMB" ha
indetto una gara di appalto per licitazione privata secondo il
criterio dell'offerta economicamente più vantaggiosa per
l'aggiudicazione per 36 mesi del
"servizio di antincendio e di
primo soccorso, da effettuarsi con postazione su entrambi i
piazzali italiano e francese, con postazione all'interno del
traforo"
per l'importo a base d'asta di 14,75 milioni di euro,
di cui 500mila euro quale contributo per il rispetto degli oneri di
sicurezza da non assoggettarsi a ribasso d'asta. Nel termine
indicato dal bando di gara, 20 febbraio 2006, sono pervenute 9
richieste di partecipazione, fra le quali è stata scelta dalla
società quella risultata economicamente più vantaggiosa.
Per quanto concerne il punto 2, il personale selezionato
possiede già la formazione di base del Vigile del fuoco volontario,
verificata dall'impresa aggiudicataria e dal "GEIE-TMB". Dal 9
ottobre è iniziata invece la formazione specifica iniziale "Tunnel
del Monte Bianco", della durata di 312 ore, 39 giornate, alla quale
si aggiungeranno 15 giorni di formazione sul materiale per il
soccorso sanitario: questa formazione terminerà alla vigilia
dell'avvicendamento, il 15 dicembre. Il capitolato di appalto e la
formazione sono stati approvati dal Comitato di sicurezza del
tunnel, i contenuti del modulo di formazione di 312 ore sono stati
messi a punto ed erogati con i formatori dei servizi pubblici
antincendio della nostra Regione e dei servizi dell'Alta Savoia. È
previsto, a fine corso, esame di accertamento curato da una
commissione indipendente.
Per quanto concerne il punto 3, si precisa che le prestazioni
didattiche aggiuntive previste dalla deliberazione di Giunta
regionale riguardo alla formazione specifica per il servizio al
Tunnel del Monte Bianco, è tenuta a pagamento dai Vigili del fuoco
della Regione e da quelli francesi, che tale formazione è stata
validata dal Comitato di sicurezza definito in varie riunioni del
Comitato di coordinamento fra "GEIE", la nostra Regione e l'Alta
Savoia. I contenuti di tale formazione - che in parte si è svolta
nella galleria di Sorreley, e lei sa che questa galleria era stata
scavata come galleria di servizio e d'intesa con il Comune di
Saint-Christophe e diventerà una delle sedi mondiali di una serie
di sperimentazioni con fumi freddi delle apparecchiature di
sicurezza in caso di incendio e di movimenti all'interno di una
galleria - glieli do e non glieli leggo, perché è un lungo elenco:
metodo pedagogico, moduli... spiega come funziona. Hanno lavorato
anche sul famoso "Janus", che è come il "Giano bifronte", ha 2 musi
e 2 motori.
Per quanto concerne il punto 4, il contratto di riferimento per
gli Italiani è il contratto nazionale Guardie ai fuochi del 10
giugno 2004, mentre per i dipendenti francesi è la "Convention
collective nationale des entreprises de prévention et sécurité".
Tutti sono contratti tipici, cioè non ci sono contratti a progetto
e neppure a collaborazione, sono tutti assunti a tempo
indeterminato. Al fine di fornire una risposta dettagliata, si
precisa che sono stati previsti accordi integrativi superminimi,
pari a oltre il 60% della retribuzione base, sono stati assunti
complessivamente 74 operatori, di cui 56 Valdostani e 18 Francesi,
in cui, per adesso, sono 29 a tempo indeterminato, 45 a tempo
determinato, ma con contratti a termine. Preciso infine che sarà a
breve approvata dalla Giunta una nuova convenzione di cooperazione
permanente fra Regione, pompieri pubblici francesi e "GEIE",
finalizzata all'ottimizzazione delle condizioni di sicurezza del
traforo che andrà a sostituire la precedente alla sua scadenza,
questo perché dobbiamo capire in termini pieni - e siamo già in
grado di farlo in questo momento - quali sono le condizioni di
impiego, e ad esempio quando è il momento di allarme dopo il quale
devono intervenire i pompieri pubblici. Noi, peraltro - lo sa bene
l'Assessore Cerise che se ne sta occupando -, installeremo la nuova
sede dei pompieri regionali della Valle d'Aosta nell'area adiacente
la partenza della nuova funivia del Monte Bianco, quindi
l'allocazione è stata prescelta appositamente perché i nostri mezzi
di intervento si troveranno a pochi minuti; credo che, da lì
all'imboccatura del traforo, con un camion pompa dei pompieri si
può arrivare in un minuto e mezzo, e questo è stato fatto
appositamente. Oltre all'allegato 1, le do un allegato 2, che è la
risposta che è giunta dal "GEIE", la quale è meno romanzata della
parte che invece mi sono permesso di illustrarle nel rispondere
alla sua interrogazione.
Presidente
- La parola al Consigliere Bortot.
Bortot (Arc-VA)
- Presidente Caveri, abbiamo un problema:
tutti i dati che ho io, raccolti presso le persone che sono state
assunte, alcune a tempo indeterminato e parecchie a tempo
determinato... prima cosa: non coincidono! Seconda cosa che non
coincide: non è vero che tutti hanno già un'esperienza
professionale di quel tipo, ma molte persone partono da zero, ci
sono ad esempio degli ex dipendenti della "Tecdis"...
(interruzione del Presidente della Regione, fuori
microfono)
... ecco. Terza questione, la più importante: siccome
l'argomento è serio e non posso né fare ironia, né polemica, quando
lei mi dice che mi risponde per un atto di cortesia... se lei, che
è il Presidente del Governo, considera rispondermi in merito alla
sicurezza all'interno del Tunnel del Monte Bianco "un atto di
cortesia", rispetto a un problema dove si è voluto privatizzare
l'intervento...
(nuova interruzione del Presidente della Regione, fuori
microfono)
... ma non devo essere a tutti i costi d'accordo con il
sindacato, parto dal presupposto che "privatizzazione" nei servizi
pubblici corrisponde a "dequalificazione"; anche il contratto di
inquadramento di questi dipendenti o almeno di una parte, non
corrisponde a quanto lei ha affermato! Non dico che lei dice cose
non vere, ma mi riservo di approfondire meglio le mie e le sue
informazioni, se me le dà, per tornare sull'argomento, in quanto a
me risulta che sono assunte a tempo parziale, che hanno un
contratto di lavoro da autisti e che tutta la formazione è basata
sull'intervento e la sicurezza del tunnel e anche tutte le
deliberazioni che mi sono letto. Cosa ci fanno persone con la
qualifica di autisti all'interno del tunnel, se devono intervenire
in caso di emergenza? Questo è quanto risulta a me! Guidare il
mezzo è la parte meno influente di tutto l'intervento che
dovrebbero attuare in caso di disastro o incidente all'interno del
tunnel!
Non voglio polemizzare, voglio solo approfondire le cose che mi
ha detto, perché non mi risultano... anche sul numero di monte ore
di formazione... 312 sono un bel numero di formazione, ma tanta
gente mi risulta che è pagata poco o nulla e addirittura ha dovuto
fare delle riunioni per accedere alla mensa che usufruiscono i
dipendenti delle 2 società.
Il ragionamento è questo: dobbiamo preoccuparci del livello di
retribuzione e di formazione professionale, del livello di
inquadramento, del tipo di assunzione di queste persone, perché ne
va di mezzo la sicurezza al Tunnel del Monte Bianco, è chiaro? Non
è che il sottoscritto sta sponsorizzando una categoria piuttosto
che un'altra, ma in tutte le situazioni nelle quali si è
privatizzato un servizio mettendo in appalto il servizio, vuol dire
che l'appalto vinto dalle aziende è fatto per produrre utili e non
per produrre, in questo caso, maggiore sicurezza e tutela dei
cittadini che utilizzano quel tunnel.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK