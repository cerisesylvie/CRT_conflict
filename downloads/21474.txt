Consiglio Regionale della Valle d'Aosta - Oggetto del Consiglio n. 1259 del 6 aprile 2005 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
SPORT E TEMPO LIBERO
TURISMO E INDUSTRIA ALBERGHIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1259 del 6 aprile 2005 - Resoconto
OGGETTO N. 1259/XII - Rilancio del comprensorio sciistico di
Courmayeur. (Interpellanza)
Interpellanza
Richiamate le precedenti iniziative presentate dai gruppi
consiliari della Casa delle Libertà e della Stella Alpina,
relativamente all'operato della Società "Courmayeur Mont Blanc
Funivie" a cui si rinfacciano criticabili scelte turistiche e di
immagine in merito alla cittadina ai piedi del Monte
Bianco;
Sottolineato che, anche a seguito delle sollecitazioni
rivolte in aula all'Assessore competente dai gruppi consiliari
sopraccitati, si è svolta il 4 marzo scorso una riunione a porte
chiuse a cui hanno partecipato, tra l'altro, gli Assessori
regionali Caveri e Marguerettaz;
Tenuto conto che, nell'ambito di tale incontro, sarebbe
emersa la volontà di:
- invitare la "Courmayeur Mont Blanc Funivie" ad una maggiore
collaborazione con la comunità di Courmayeur;
- nominare un gruppo di lavoro che studi soluzioni per uscire
dalla crisi e dalle difficoltà riscontrate nel
comprensorio;
Ricordato che già due anni fa era stato individuato un gruppo
di lavoro a cui erano stati affidati, in parte, compiti analoghi
senza, però, giungere ad alcun risultato;
i sottoscritti Consiglieri regionali
Interpellano
l'Assessore competente per sapere:
1) quali sono gli intendimenti della Giunta regionale in
merito all'individuazione di possibili soluzioni che permettano di
rilanciare la comunità di Courmayeur e il suo comprensorio
sciistico;
2) se vi sono già stati degli incontri con la società
"Courmayeur Mont Blanc Funivie" onde evidenziare i disagi ed i
malumori degli utenti e degli operatori economici del
comprensorio;
3) se ritiene opportuno promuovere il coinvolgimento di
imprenditori locali all'interno della compagine azionaria della
"Courmayeur Mont Blanc Funivie" o, in via subordinata, di
verificare l'acquisizione da parte di Finaosta e del Comune di
Courmayeur di ulteriori quote di capitale sociale;
4) entro quale termine prevede che il gruppo di lavoro possa
fornire soluzioni concrete.
F.to: Lanièce - Comé - Stacchetti - Viérin Marco - Tibaldi -
Lattanzi
Président - La parole au Conseiller Lanièce.
Lanièce (SA) - Con questa interpellanza, siglata dai gruppi
della "Stella Alpina" e della "Casa delle Libertà", riportiamo in
aula un problema che è stato oggetto di diverse discussioni
recentemente, quello che riguarda l'operato della società
"Courmayeur Mont Blanc Funivie" e quindi l'immagine conseguente
alle scelte operate da questa società, che hanno portato a dei
disagi nel comprensorio della Valdigne, in particolare nel
comprensorio sciistico di Courmayeur.
Precedentemente, sia la "Stella Alpina" che "La Casa delle
Libertà" hanno presentato delle iniziative, con le quali si
chiedevano delle informazioni in merito a certe scelte operate in
questi anni dalla società e soprattutto la creazione di un gruppo
di lavoro con l'obiettivo di analizzare i problemi e individuare
possibili soluzioni, per rilanciare questo comprensorio sciistico.
A seguito di queste iniziative e di petizioni presentate
all'Assessore e al Presidente della Giunta c'è stato un incontro
riservato, il 4 marzo, e poi un invito pubblico, prima di Pasqua,
dove si sono incontrati gli utenti e i vari operatori
turistici.
Con questa iniziativa chiediamo quali sono gli intendimenti
della Giunta in merito a tale problema che da diversi anni si sta
verificando in quel di Courmayeur e che sta creando forte disagio
in quella comunità, perché ci troviamo di fronte ad un gestore che
ha fatto pochi investimenti, ha dei criteri più orientati verso il
risparmio che verso gli investimenti, ha creato non pochi problemi
agli stessi operatori (sci club, albergatori), cioè ha un modo
strano di porsi con quelli che invece dovrebbero essere i
"partners" ideali, per cercare tutti assieme di rafforzare un
comprensorio e poter promuovere meglio la cittadina di
Courmayeur.
Una prima cosa da chiedersi è adesso come intendiamo agire,
sappiamo che è stato individuato una specie di gruppo di lavoro;
speriamo che dalla risposta dell'Assessore emerga qualcosa di
concreto, perché formare un gruppo di lavoro può essere facile, ma
dare gambe a quello che si vuole fare è cosa diversa! Già nel
febbraio 2003, nel corso di una seduta del Consiglio comunale di
Courmayeur, era stato istituito un gruppo di lavoro con il compito
di analizzare la situazione del comprensorio di Courmayeur, visto
che già allora c'erano problemi con questa società; ma di quel
gruppo di lavoro sappiamo che si è fermato subito. Non vorremmo che
questo gruppo di lavoro iniziasse a lavorare, ma non possa poi
produrre nulla di costruttivo. Vogliamo invece che possa
evidenziare possibili soluzioni: per questo abbiamo indicato anche
un termine, almeno un percorso sul quale iniziare a costruire
qualcosa che possa servire a rilanciare Courmayeur.
Un problema che mi sono posto, ma che si sono poste molte
persone che seguono questa vicenda da vicino è il seguente: abbiamo
letto sui giornali che una possibile iniziativa potrebbe essere
quella di entrare nelle quote azionarie della società, potrebbe
essere un percorso da perseguire, ma prima occorre una chiarezza di
fondo. È stata già interpellata la società per conoscere se c'è la
disponibilità da parte sua di vendere quote azionarie? Mi si dirà
che si sta interpellando la società a tale scopo, va bene, ma
perché non lo avete fatto in passato? Non abbiamo perduto troppo
tempo ad aspettare di chiedere se c'è questa disponibilità? Anche
perché se non c'è questa disponibilità, cade tutto un certo
percorso e bisogna lasciare da parte tutta la possibilità di
trovare imprenditori locali disponibili ad entrare nell'azionariato
della società o, eventualmente, verificare la possibilità di
"Finaosta", ma bisogna scegliere un'altra strada.
Ci auguriamo che questo gruppo di lavoro abbia già in mente un
percorso, e per fare un certo percorso bisogna già avere delle
notizie, mentre mi sembra che ci sia una certa approssimazione,
tipica di chi dice: "facciamo vedere che stiamo cercando di fare
qualcosa, ma alla fine sappiamo che forse non si potrà fare nulla",
anche perché, a seguito di precedenti iniziative fatte sempre su
problemi riguardanti la società funiviaria diversi da questo,
faccio l'esempio dei terreni che dovevano essere acquistati dalla
società per realizzare la telecabina a Dolonne, mi ero sentito
rispondere, in aula, che la società aveva fatto come offerta un
prezzo 3 volte tanto inferiore a quello valutato dagli stessi
proprietari e di fronte alla possibilità come Regione e Comune
assieme di far valere un accordo di programma dove sia la Regione
che il Comune facevano parte dell'organo di vigilanza. Erano quindi
in 2 contro i componenti della società funiviaria, mi sembra che
l'atteggiamento della Regione e del Comune sia stato quello di
dire: "non disturbiamo tanto la società e facciamo finta che questa
richiesta dei proprietari non sia tanto fondata", e di fatto non si
era cercato di ottenere un risultato a favore dei cittadini di
Courmayeur. Questo è un esempio per dire che in passato, quando si
è stati in posizione di forza, non si è approfittato di detta
situazione e non vorrei che oggi mi si dicesse che per quanto
riguarda la società, lì, la posizione di forza l'hanno i Francesi,
noi non possiamo fare nulla! Cerchiamo sempre di tenere una linea
di condotta coerente, altrimenti la gente non capisce quale sia il
"fil rouge" sul quale si muove la Regione e, in tal caso, il Comune
di Courmayeur. Questi sono alcuni dei problemi da noi avanzati;
siamo disponibili a dare il nostro contributo - se interpellati -
per collaborare all'individuazione di possibili soluzioni, perché
riteniamo opportuno che occorra rilanciare il comprensorio di
Courmayeur, visto che la gestione di questa società funiviaria ha
creato non pochi problemi e non può essere annoverata fra le scelte
felici fatte in questi ultimi anni per quanto riguarda
Courmayeur!
Restiamo in attesa di avere delle delucidazioni sul percorso che
si intende seguire e speriamo che tale percorso sia fattibile,
diamo atto che a quell'incontro sia l'Assessore Marguerettaz che
l'Assessore Caveri hanno evidenziato alcuni aspetti; la volontà mi
sembra che ci sia... noi vogliamo che, a questa, seguano i fatti
concreti! Speriamo che dalla risposta emerga già qualche passo
concreto che dimostri che c'è da parte della Regione, di concerto
con il Comune, la volontà di invertire la rotta e far sì che il
comprensorio sciistico di Courmayeur possa risplendere come in
passato, a tutto vantaggio non solo della Valdigne, ma di tutta la
Valle d'Aosta.
Président - La parole à l'Assesseur au tourisme, aux sports, au
commerce, aux transports et aux affaires européennes, Caveri.
Caveri (UV) - È del tutto evidente che Courmayeur è - e resta
per noi - un "fiore all'occhiello" e una stazione sciistica di
primaria importanza. Lo è per la sua storia, lo è per il tipo di
clientela che frequenta Courmayeur, che è una clientela di
affezionati villeggianti, una clientela molto élitaria che ha nei
confronti dell'affezione della capitale della Valdigne un elemento
che ci interessa e di cui dobbiamo tenere conto.
Ci siamo trovati - l'Assessore Marguerettaz ed io - di fronte ad
una situazione patologica, derivata da una serie di vicende di
questo inverno che ci hanno preoccupati, che però si innestano su
una serie di preoccupazioni egualmente presenti fin
dall'insediamento di questo Governo regionale. Oggi ci troviamo a
fare il bilancio di 8 anni di presenza della "Compagnie des Alpes":
questa non è una società di "cretini", è il più importante gruppo
di impianti di risalita nel mondo, quindi tutto si può dire di lei.
Ma ci si trova di fronte ad una società composta da professionisti,
quotata in borsa, società privata sui "generis", perché come
sappiamo la "Compagnie des Alpes" ha, come cuore del proprio
azionariato, la "Caisse d'Epargne" francese che è una società
pubblica, quindi è una società monopolista sul mercato francese,
tanto che l'autorità "antitrust" francese, alcuni anni fa, bloccò
le sue acquisizioni; è una società importante nel mondo, è la
società più importante in Savoia e nel vicino Canton Valais. Questo
non significa che dopo 8 anni questo "matrimonio" fra Courmayeur e
la "Compagnie des Alpes" ci possa rendere soddisfatti. Ci
aspettavamo di più, soprattutto ci aspettavamo che a fronte di una
serie di contributi importanti che la Regione ha dato a questa
società - contributi per 10 milioni di euro -, questa società
ammodernasse con una tempistica diversa l'insieme del "domaine
skiable" che resta rilevante.
Va detto che non sempre i ritardi sono da addebitare
esclusivamente alla "Compagnie des Alpes". Le vicende a lei ben
note della telecabina di Dolonne portano a dire che talvolta ci
sono stati all'interno della comunità di Courmayeur degli
atteggiamenti ondivaghi, che hanno innervosito non poco il
"management" della società rispetto al quale sull'educazione mi
sono già espresso - sto ancora aspettando una risposta ad una
lettera che ho scritto nel dicembre 2004, in cui lamentavamo quella
disastrosa apertura della stagione invernale per S. Ambrogio, che
ha innescato la protesta di autorevoli ospiti della località - e
quando la "Compagnie des Alpes" ci ha risposto che i firmatari
erano in parte stati ingannati da una specie di "foglio di
presenza" alla riunione dello sci club - il Consigliere Lanièce sa
che pubblicamente ho ricordato come le persone autorevoli che hanno
firmato, fra i quali l'ex Presidente della Regione Piemonte Ghigo -
sapessero bene di cosa si trattava, ed era un documento vibrato di
protesta, anche se forse non sempre condivisibile nei contenuti.
Una serie di questioni ci hanno portato a degli accertamenti sul
numero dei "pisteurs secouristes" nel periodo di Natale, sul grado
di sicurezza che era stato posto come un livello di sicurezza
meritevole da parte nostra; visto che gli impianti dipendono da
questo Assessorato, abbiamo fatto tutti gli accertamenti della
sicurezza, che non ci fossero dei dubbi.
È del tutto evidente che, sebbene "Finaosta", pur socio di
minoranza con il Comune di Courmayeur, non ha mai mancato nei
Consigli di amministrazioni di rimarcare una distanza rispetto ad
alcune scelte non condivisibili della società, è anche vero che
oggi ci troviamo di fronte a un piano complessivo di rifacimento
degli impianti che la società ha presentato e ci troviamo pure di
fronte a una difficoltà oggettiva, cioè che Courmayeur - come
Breuil-Cervinia - rientra in quelle stazioni dove il tasso di aiuto
pubblico è inferiore a quello delle altre stazioni considerate
stazioni di "tipo locale". È quindi un elemento suppletivo di cui
dobbiamo tenere conto, così come per il Breuil-Cervinia stiamo
trovando delle soluzioni tecniche, anche per Courmayeur troveremo
delle soluzioni tecniche per consentire che gli investimenti
vengano fatti per modernizzare l'insieme del "domaine skiable".
Il 4 marzo, quando con il collega Marguerettaz abbiamo
incontrato l'insieme della società civile e del mondo economico di
Courmayeur, devo dire che abbiamo trovato una serie di
interlocutori che, per il momento, hanno dimenticato le gravi
cesure che attraversano la comunità di Courmayeur, dove ci sono i
cani e i gatti e in questo caso, invece, con grande senso di
responsabilità, le categorie sociali e anche le diverse forze che
si trovano in Consiglio comunale e che normalmente si sbranano,
quel giorno c'è stata una scelta di condivisione, vista la
preoccupazione complessiva che esiste su questo tema; in un secondo
incontro pubblico, il 24 marzo, abbiamo fatto il punto. Il metodo
condiviso ha portato ieri alla prima riunione di un gruppo tecnico
che, in breve tempo, ci indicherà quali strade la comunità di
Courmayeur intende intraprendere, dando per scontato che la
risposta alla vostra questione, se ci sia una disponibilità da
parte di alcuni di mettere mano al portafoglio, è positiva. Per la
prima volta ci troviamo di fronte ad una disponibilità vera, che
contiene al proprio interno tutta una serie di distinguo, ma credo
sia un'opportunità da non sprecare.
Nell'incontro di Courmayeur abbiamo detto che il fattore "tempo"
non è secondario, perché una parte importante degli impianti di
risalita va in scadenza tecnica nel 2006 e non si può immaginare
che alcuni accordi di programma - come quello sull'impianto di
risalita di Dolonne - possano subire ulteriori ritardi. Bisogna
andare avanti con le scelte già assunte, anche se sappiamo che
alcune scelte di Dolonne dividono ancora profondamente la comunità,
ma decisioni assunte vanno portate fino in fondo, perché se oggi
fermassimo le decisioni, forse ci troveremmo nella situazione di
avere un invecchiamento ulteriore di un comprensorio sciistico che
è già obsoleto. I tempi saranno rapidi; non ci sfugge l'esistenza
di una serie di problemi ulteriori, non vorrei che si semplificasse
perché con l'Assessore Marguerettaz abbiamo sempre detto "no" alle
semplificazioni, cioè al discorso di dire: "compra la Regione e
ciao"! Credo invece che la modellistica di Chamonix sia
interessante, dove esiste un "mix" fra società private e pubblico
in maniera più equilibrata rispetto alla situazione nostra attuale,
dove essendo noi, soci di minoranza, abbiamo meno peso nelle
decisioni della società. Ci sono altri interlocutori che si fanno
avanti, la comunità si fa avanti, il Comune di Courmayeur e i
Comuni della Valdigne vogliono aumentare la loro partecipazione;
sono tutte strategie interessanti a cui deve fare da contraltare
anche una serie di decisioni tecniche che riguardano la
realizzazione degli impianti, su cui decisioni definitive non sono
ancora state assunte e mi riferisco ad alcuni impianti nel
comprensorio più alto, una volta deciso il collegamento base dal
paese di Courmayeur.
Riferiremo in Consiglio le risultanze di questo gruppo di
lavoro, trasformeremo tutto ciò in azione concreta, credo che non
sia giusto parlare di "approssimazione", perché questo non
corrisponde all'azione che stiamo facendo. Con l'Assessore
Marguerettaz incontreremo anche i vertici della società, una volta
maturata nella comunità questa decisione corale, mi riferisco ai
generali della "Compagnie des Alpes", perché è del tutto evidente
che gli interlocutori parigini sono quelli che tengono in pugno le
decisioni di un gruppo che ha una trentina di impianti di risalita,
alcuni dei quali sono dei colossi dello sci.
Credo che l'impegno da parte nostra ci sarà; informeremo
periodicamente il Consiglio dell'andamento; è evidente che sarebbe
un'azione suicida da parte nostra se non considerassimo del tutto
prioritario il comprensorio di Courmayeur e lo sviluppo complessivo
di questa importante stazione della nostra valle.
Président - La parole au Conseiller Tibaldi.
Tibaldi (CdL) - Vede, Assessore, se il fattore "tempo" è
determinante - perché troppo tempo è trascorso senza addivenire a
soluzione alcuna - credo che nella risposta da lei fornita oggi non
si siano date indicazioni sui tempi. Lei ha eluso i 4 quesiti che
le abbiamo posto, perché se sul primo quesito chiedevamo quali sono
gli intendimenti della Giunta, la sostanza della risposta è che per
ora non ce ne sono, perché gli intendimenti della Giunta sono
rinviati alle risultanze del lavoro di un gruppo tecnico. Questo
gruppo si è riunito ieri, per la prima volta, ed entro brevissimo
tempo si dice dovrebbe dare qualche soluzione. Ancora una volta la
politica delega i compiti al gruppo tecnico, una politica che
tramite "Finaosta" ha una minima, ma importante partecipazione
all'interno della "Courmayeur Mont Blanc Funivie" attraverso dei
suoi rappresentanti che in questi anni non hanno fatto sentire la
loro voce in merito ad eventuali dissensi sulle scelte aziendali o
sulle strategie di espansione o di programmazione turistica fatte
dal "management" della "Courmayeur Mont Blanc Funivie", che è sotto
il controllo maggioritario della "Compagnie des Alpes".
La petizione che lei conosce, Assessore, calcava con toni
nemmeno troppo sommessi una situazione di disagio, che è sofferta
sia dai turisti - di cui abbiamo qualche firma autorevole -, sia
soprattutto dagli operatori economici che vedono questo "fiore
all'occhiello" appassire di stagione in stagione, perché l'esordio
della stagione 2004 è stato paradossale, come lei ricordava. Ha
fatto una figuraccia Courmayeur, ha fatto una figuraccia
soprattutto la Valle d'Aosta come capacità di ricevere turisti! Non
conosciamo le strategie attuali di distribuzione della clientela di
questo colosso, sappiamo che oltralpe si sta attivando per far sì
che turisti accedano presso le strutture da lei gestite. Su
Courmayeur il dato preoccupante che ci fa riflettere è che la
Regione e il Comune sono stati spettatori inerti innanzi a quello
che stava accadendo. Ho letto una dichiarazione del sindaco di
Courmayeur che fa accapponare la pelle, si riferisce a gennaio
scorso: "Basta, è il momento di intervenire"... ma sono 10 anni che
è lì!
Ho sentito le dichiarazioni che ha rilasciato l'Assessore
Marguerettaz in RAI, è una summa fumosa di concetti che alla fine
non dice cosa volete fare! E lei, Assessore, oggi con una
miscellanea più sapiente, ci propone delle soluzioni ancora
abbozzate che devono essere dipinte da un gruppo tecnico, ma sulle
quali non si sa nulla! Personalmente penso che sia insufficiente
come risposta da parte di un Assessore al turismo che ha il compito
di rilanciare una valle che turisticamente - per sua affermazione,
Assessore - ha delle zone che "a macchia di leopardo" soffrono la
crisi del turismo di montagna... Courmayeur è una di queste. Le
faide che si consumano in quel Comune si ripercuotono in diverse
situazioni della pubblica amministrazione regionale, anche qui dove
la discordia fra gli uni e gli altri alla fine ha portato
all'immobilismo e Courmayeur sta soffrendo di questo immobilismo...
quindi alla sua buona volontà manifestata con queste sue ultime
parole, la speranza che si possa voltare pagina, si possa vedere
rifiorire questo "fiore all'occhiello" di Courmayeur che oggi ha
meno di qualche petalo rispetto al passato.
Président - La parole au Conseiller Lanièce.
Lanièce (SA) - Anch'io intervengo per esprimere che dalla
risposta dell'Assessore non sono emerse delle novità che ci fanno
ben sperare, perché tutto fa pensare che l'unica strategia sia
collegata al fatto che c'è la possibilità di entrare con quote
azionarie nella società, ma a monte ci vuole l'okay della società.
Mi sembra sia una strategia che fa acqua da tutte le parti e
puntare solo su questo è limitativo per me e comunque non dà
sicurezza, anche perché penso che di fronte a una risposta del
genere non si può che sperare che ci sia questa disponibilità.
Penso che occorra cominciare a studiare tutte le possibili
soluzioni, sia che ci sia questa disponibilità, sia che non ci sia,
altrimenti questo gruppo di lavoro rischierà di fare la fine di
quello precedente istituito dal Comune nel 2003!
Invitiamo i due Assessori che verbalmente hanno dato
dimostrazione di interessarsi al problema, di mettere in pratica
questa loro volontà; siamo qui per ribadire che siamo contenti che
verbalmente dite queste cose, ma vogliamo vederle concretamente,
perché su quel comprensorio... da anni si dicono cose, ma non si
fanno! Lì ci sono tante colpe: mi ricordo che nel 1998, quando si
decise la telecabina di Dolonne su un certo percorso, qualcuno
disse: "entro 2 anni sarà tutto risolto". Siamo nel 2005... non è
ancora partito! Mi ricordo che allora io feci una mozione per
chiedere che si mettessero attorno a un tavolo tutte le parti in
causa per trovare una soluzione che andasse bene a tutti; mi fu
risposto: "non bisogna intaccare l'autonomia comunale". Oggi questo
è il risultato che tutti vediamo: dopo 7 anni è tutto fermo; molte
volte cercare di trovare una soluzione e applicare il buon senso
può portare ad dei risultati.
Ribadiamo l'importanza che su questa zona ci siano degli
interventi concreti e ci auguriamo che prossimamente ci siano delle
risposte a nostre iniziative dove emergono fatti concreti e che
seguano alle belle parole dette quella sera, che però a noi non
sono sufficienti. Vogliamo vedere fatti concreti, perché è
opportuno rilanciare questa cittadina, altrimenti ci sarà una
ricaduta negativa sul turismo valdostano. Occorre dare risposte
concrete e individuare soluzioni che non siano solo l'acquisizione
delle quote azionarie, perché se la società non vuole vendere le
quote azionarie ci troviamo in "braghe di tela"! Non mi sembra,
questa, una iniziativa forte; noi invece dobbiamo individuare
diverse soluzioni che vadano in direzione opposta: una, nel caso ci
sia questa disponibilità far intervenire l'imprenditore locale,
l'altra, invece, di fronte alla non volontà della società di
vendere le proprie quote, individuare soluzioni per rilanciare il
comprensorio sciistico, vedi rilancio dello sci estivo, un piano di
sviluppo di Courmayeur, altrimenti questa località non potrà
rilanciarsi e ci sarà una ricaduta negativa per tutta la Valle
d'Aosta.
Presidente - Consigliere Stacchetti, avremmo finito il tempo...
così ne farà un'altra...
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK