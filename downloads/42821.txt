Consiglio Regionale della Valle d'Aosta - Oggetto del Consiglio n. 312 del 10 febbraio 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Assistenza socio-sanitaria
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 312 del 10 febbraio 2021 - Resoconto
OGGETTO N. 312/XVI - Interpellanza: "Analisi dei servizi
socio-sanitari oggetto di esternalizzazione o convenzione per
valutarne la riconduzione nell'alveo pubblico".
Marguerettaz (Presidente) -
Punto n. 19 all'ordine
del giorno. Per la presentazione, ha chiesto la parola la collega
Spelgatti.
Spelgatti (LEGA VDA) -
Considerato il complesso tema del
rapporto pubblico-privato in ambito socio-sanitario e la necessità
di rivedere, anche alla luce di tutte le criticità e nuove
situazioni emerse a seguito della pandemia, le soluzioni fino ad
oggi adottate, interpelliamo la Giunta regionale per conoscere se
intende procedere con un'analisi tempestiva e approfondita in
relazione a tutti i servizi in ambito socio-sanitario che vengono
esternalizzati e/o convenzionati in maniera tale da ripensare e
reimpostare il rapporto pubblico-privato riportando alcuni servizi
nell'alveo pubblico.
Allora qual è il punto? Sicuramente il compito principale che
lei avrà come Assessore e che avete tutti come Giunta è quello di
decidere che cosa si vuole fare della sanità valdostana,
sostanzialmente una delle tante valutazioni che dovrà essere fatta
ma che ha grandissima importanza è capire anche su che cosa bisogna
puntare e soprattutto funziona il rapporto pubblico-privato per
com'è stato impostato fino ad oggi? Quali sono state le criticità
fino ad oggi? E soprattutto, alla luce di tutto quello che è
emerso, bisogna cambiare e modificare qualche cosa?
Dobbiamo tenere presente che, purtroppo, l'Ospedale di Aosta si
sta letteralmente depauperando e allora un interrogativo enorme che
dobbiamo porci per evitare di diventare un Pronto Soccorso
sostanzialmente poi dei grandi ospedali che ci sono al di là del
nostro... di Pont-Saint-Martin è come facciamo a rilanciare la
sanità valdostana e soprattutto come facciamo a evitare che i
nostri professionisti scappino? Come facciamo a riportare a
un'eccellenza l'Ospedale di Aosta e la nostra sanità? Su quali
reparti dobbiamo puntare? Dove dobbiamo tagliare? E soprattutto -
ed è l'oggetto dell'interpellanza - rapporto pubblico-privato, ha
senso esternalizzare dei servizi che potrebbero essere svolti
all'interno - parliamo della sanità, parliamo semplicemente
dell'Ospedale - che potrebbero essere svolti all'interno
dell'Ospedale potenziando e gratificando meglio i nostri
professionisti? Sì o no?
Modello di sanità, sanità lombarda, sanità veneta, dove vogliamo
andare? Vogliamo scegliere di portare sempre più fuori nel privato
sul modello Lombardia o vogliamo scegliere il modello Veneto, dove
viene tutto lasciato sostanzialmente alla parte pubblica, tranne
quello di cui l'ospedale e quindi la sanità pubblica non si vuole o
non si può occupare, quindi creando dei servizi di eccellenza in
altro ambito? Cioè dove vogliamo andare? E poi questo vale per
tutto ciò che riguarda chiaramente l'ambito strettamente sanitario,
quindi ospedaliero, ma teniamo presente che vale assolutamente per
tutto il discorso delle micro-comunità, delle RSA. Si vuole andare
nella direzione di una legge di riordino dei servizi sociali? Si
vuole quindi ripensare un attimino e capire che cosa vogliamo
lasciare al privato e invece quanto vogliamo e riteniamo che sia
giusto che sia nel pubblico?
Presidente -
La parola all'assessore Barmasse.
Barmasse (UV) -
Grazie consigliera Spelgatti per la
domanda, devo dire che come risposta a questa interpellanza non
riesco a coprire tutto quello che sarà il programma socio-sanitario
che dovremo mettere in atto, quindi è una risposta molto complessa
in cui devo dirle che solo con questa interpellanza non riesco a
darle tutte queste risposte. Adesso posso darle delle risposte
diciamo un po' puntuali su quello che è stato fatto fino adesso dal
punto di vista dell'affidamento dei servizi all'esterno riportando
un po' le norme e quello che l'Azienda sanitaria ha comunicato a
tal proposito.
Con riferimento all'oggetto dell'interpellanza, si precisa
quindi che l'Azienda USL della Valle d'Aosta è tenuta a operare nel
rispetto degli indirizzi e dei tetti di spesa definiti annualmente
dalla Giunta regionale con specifico atto. Ad oggi sono in vigore
gli indirizzi approvati con deliberazione della Giunta regionale n.
482/2020, i quali definiscono, tra l'altro, i tetti di spesa
annuali per le convenzioni con il privato accreditato nei diversi
settori. L'assistenza ospedaliera ha il tetto di spesa di euro 7
milioni, assistenza ambulatoriale tetto di spesa euro 1.800.000,
assistenza salute mentale tetto di spesa euro 6.500.000, assistenza
residenziale e socio-sanitaria tetto di spesa euro 2.350.000.
Sulla base e nel rispetto dei tetti di spesa citati, l'Azienda
USL può procedere con specifiche convenzioni con le strutture
accreditate per garantire l'erogazione dei livelli essenziali di
assistenza, ridurre il saldo negativo della mobilità interregionale
e garantire il rispetto dei tempi di attesa previsti dalle
disposizioni nazionali e regionali. La stessa deliberazione
regionale prevede che l'Azienda USL debba effettuare approfondite
analisi, costi e opportunità nei casi di esternalizzazione di
servizi sanitari, rappresentandone negli atti di adozione delle
procedure a evidenza pubblica l'effettiva necessità e
l'impossibilità di trovare soluzioni alternative anche attraverso
riorganizzazioni interne. Tale disposizione è sempre stata
puntualmente rispettata dall'Azienda.
In conclusione si rileva che l'Azienda USL non dispone in questo
momento di strutture e spazi idonei a sostituire completamente la
rete strutturale messa a disposizione dal privato accreditato e
ancora si rimarca una gravissima carenza di personale medico e
infermieristico a livello regionale come nazionale, che rende molto
difficile garantire con il solo sistema pubblico la corretta e
complessiva erogazione di servizi sanitari e socio-sanitari.
A completamento di questa mia risposta posso dirle che nella
situazione attuale, come sottolinea anche lei: la fuga di medici,
la carenza di personale e una pandemia..., l'esternalizzazione è
stata una soluzione tampone. È mia intenzione sia in ambito
ospedaliero e anche in ambito territoriale - ma questo lo
espliciterò maggiormente con un po' più di precisione in una
risposta in una successiva interpellanza - cercare di riportare per
quanto possibile, e condivido, le attività esternalizzate,
ovviamente ci sarà una parte di esternalizzazione che sarà
inevitabile mantenere, però una parte di ciò che è stato
esternalizzato o comunque potenziando l'attività del pubblico...
anche perché questo vuol dire gratificare coloro che lavorano
all'interno delle strutture. Questa quindi sarà l'intenzione
dell'Assessorato, si cercherà di rendere esecutiva e pratica sia
con il piano socio-sanitario che stiamo andando a ridefinire e
ridescrivere... quella che sarà la revisione delle strutture
socio-assistenziali e socio-sanitarie in ambito territoriale... e
in quello che sarà il nuovo atto aziendale per la revisione delle
strutture all'interno dell'Ospedale regionale.
Presidente -
Per la replica, la parola alla collega
Spelgatti.
Spelgatti (LEGA VDA) -
La prima parte della risposta
chiaramente è stata la risposta data dagli uffici in relazione a
quello che è stato fatto fino adesso, avrei qualcosa da dire ma
lascio perdere. Mi fa piacere invece quello che lei mi dice poi di
sua spontanea volontà, cioè che c'è questa intenzione di andare a
fare una valutazione seria, perché è evidente che assistiamo tutti
i giorni, e lo vediamo, a una quantità enorme di risorse e di
medici e di personale, infermieri e quant'altro che se ne vanno dal
pubblico perché vanno a lavorare nel privato che sostanzialmente
poi fa concorrenza all'Ospedale.
Tutto questo aspetto va valutato e soprattutto bisognerebbe
valutare molto bene quanto paghiamo le prestazioni che diamo al
privato, perché dobbiamo fare anche un attimo un termine di
paragone tra le stesse prestazioni che paghiamo all'interno
dell'Ospedale e quanto le paghiamo quando le diamo fuori, perché
questo è un aspetto anche delicatissimo. Allora che fino ad oggi
non si potesse fare diversamente non sono assolutamente d'accordo,
è per quello che dico che non sono soddisfatta della prima parte
della risposta ma non dipende da lei, perché si sarebbero potute
fare tante altre scelte per evitare che si arrivasse a questa
soluzione. È chiaro che a monte però bisogna decidere: che cosa
vogliamo fare, che cosa pensiamo della nostra sanità valdostana?
Vogliamo investirci sì o no, oppure la vogliamo smantellare pezzo
dopo pezzo? Il privato quindi serve? Sì, ma dove può servire, a che
cosa può servire, non a fare però concorrenza ai servizi resi
dall'Ospedale, non a far sì che i nostri medici migliori prendano
partner e se ne vadano fuori, perché comunque sia guadagnano di
più, non fanno le notti, non fanno le reperibilità e
quant'altro.
Allora a un certo punto noi formiamo i medici, noi paghiamo i
medici, dopodiché i medici vanno nelle altre strutture dove poi
sostanzialmente noi paghiamo di più per avere gli stessi servizi.
Ora, bisogna comunque pensare di invertire la rotta, che non
significa che poi il privato non debba esserci, ma bisogna ben
capire che cosa si vuole delegare al privato, cioè che cosa
l'Ospedale non intende fare e che quindi vuole dare al privato e
dove non siamo riusciti fino ad oggi a garantire tutti i servizi
bisogna domandarsi: perché non ci siamo riusciti? Ci possono essere
delle soluzioni alternative per garantire gli stessi servizi
evitando di pagarli di più sostanzialmente quando li diamo
fuori?
È chiaro che io non mi aspettavo che lei potesse darmi una
risposta completa ma questa voleva essere una suggestione per
capire, dovete capire chiaramente dove volete andare perché se
continuiamo così, fatto sta che fuori dal confine, qua a due passi
stanno impostando e stanno mettendo su ospedali di ultima
generazione, stanno costruendo ospedali su ospedali e stanno
rafforzando tantissimo tutti i poli sanitari fuori da
Pont-Saint-Martin. Se noi andiamo avanti così, sostanzialmente
diventeremo un piccolo Pronto Soccorso dove tutti i Valdostani
dovranno andarsene via, quindi un'analisi attenta di tantissime
cose ma compresa di questo aspetto dovrà essere fatta.
Presidente -
Bene, direi che con questa iniziativa
abbiamo concluso i lavori di questa mattina. Riprendiamo alle ore
15:00. Vi ricordo che c'è l'inversione dell'ordine del giorno,
inizieremo con la mozione n. 48. Buon pranzo a tutti.
---
La seduta termina alle ore 12:53.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK