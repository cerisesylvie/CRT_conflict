Consiglio Regionale della Valle d'Aosta - Oggetto del Consiglio n. 2497 del 21 febbraio 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AGRICOLTURA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2497 del 21 febbraio 2007 - Resoconto
OGGETTO N. 2497/XII - Situazione della Cooperativa Cofruits
di Saint-Pierre. (Interrogazione)
Interrogazione
Ricordato che la Cofruits di Saint-Pierre rappresenta in
molti anni in Valle d'Aosta un importante punto di riferimento
nella produzione e nella commercializzazione delle mele;
Venuti a conoscenza che alcuni produttori di mele della Valle
centrale non conferiscono più, differentemente dagli anni passati,
tutta la propria produzione a tale cooperativa;
Al fine di conoscere la situazione di tale importante
attività di frutticoltura e, soprattutto, la qualità del ruolo
svolto dalla Cofruits di Saint-Pierre;
i sottoscritti Consiglieri regionali
Interrogano
L'Assessore competente per conoscere:
1) l'andamento della produzione di mele nella nostra Regione
dal 1997 ad oggi e la percentuale conferita alla Cofruits di
Saint-Pierre;
2) i dati relativi al numero di produttori conferenti alla
società Cofruits nello stesso periodo;
3) l'andamento dei prezzi medi riconosciuti ai produttori dal
1997 ad oggi;
4) le cause riconosciute o ipotizzabili per l'eventuale minor
conferimento di frutto fresco alla cooperativa stessa.
F.to: Sandri - Fontana Carmela
Président
- La parole à l'Assesseur à l'agriculture et
aux ressources naturelles, Isabellon.
Isabellon (UV)
- Vedrò di essere abbastanza sintetico,
nel senso che qui vengono richiesti dei dati relativi alla
Cooperativa "Cofruits". La prima richiesta è relativa all'andamento
della produzione di mele nella nostra Regione dal 1997 ad oggi e la
percentuale conferita alla "Cofruits" di Saint-Pierre. Si stima che
nella Regione la produzione annua media sia variata da q.li 35.000
del 1997 agli attuali 25.000 con conferimenti nel 1997 pari a circa
q.li 12.000 su 35.000, poi 1998 13.500, 1999 15.000, 2000 12.000,
2001 12.000, 2002 11.600, 2003 10.000, 2004 10.000, 2005 11.500,
2006 8.600, quindi vi è un'evoluzione che tende alla diminuzione
con percentuali di conferimento in ogni caso inferiori al 50% sulla
produzione totale.
In merito ai dati relativi al numero di produttori conferenti la
"Cofruits" nello stesso periodo, si può dire che il numero dei
produttori è passato da circa 350 nel 1997 agli attuali 152; tale
riduzione è da imputarsi alla scomparsa dei soci anziani senza
alcun ricambio generazionale e dei piccoli produttori con
produzioni che generalmente si vanno a collocare in quella fascia
non economicamente sostenibile. L'andamento dei prezzi medi - terza
domanda - è passato da circa 0,40 euro del 1997 all'ultima campagna
con euro 0,30, dovuto essenzialmente al mercato e ai problemi di
riduzione della quantità della produzione senza riduzione dei costi
fissi.
Punto n. 4:
"le cause riconosciute o ipotizzabili per
l'eventuale minor conferimento di frutto fresco alla cooperativa
stessa"
, qui ci sono una serie di concause. Il minore
conferimento ha più cause, fra le quali si ricordano vari problemi
fitosanitari, marciumi vari della frutta, forti attacchi dei
maggiolini, proliferazione dei citoplasmi sul melo con conseguente
estirpazione dei frutteti infetti, gelate, ecc. A fronte di questo
scenario bisogna fare alcune considerazioni: essenzialmente una
necessità che si evidenzia è quella di andare ad attivare una serie
di azioni che sono già oggetto di attivazione per quel che
riguarda, da un lato, le azioni legate al miglioramento dei
frutteti ed alla razionalizzazione delle strutture aziendali; in
particolare, poi, uno dei problemi legato alla corretta gestione
dei frutteti è quello relativo all'irrigazione. Adesso molte
aziende, soprattutto a livello di singoli produttori, hanno
attivato dei sistemi di irrigazione aziendali che non sono diversi
da quelli dei consorzi di miglioramento fondiario. In questo
momento coloro che intervengono nella pianificazione territoriale
relativa all'attivazione di riordini fondiari danno indicazioni
attraverso i progettisti sulla separazione delle colture, andando
ad esempio ad individuare delle zone specifiche per la coltivazione
della frutta e, in particolare, delle mele, che si deve distinguere
territorialmente rispetto ad altre destinazioni tipo la
foraggicoltura: questo perché sono 2 realtà produttive che
necessitano di sistemi di irrigazione fra di loro diversi, con
turnazioni diverse; ad esempio, per la foraggicoltura una
turnazione di 15 giorni può andare bene, mentre per i meleti è
necessario avere una turnazione con intervalli più ridotti.
Contemporaneamente sono in atto delle azioni relative alla
commercializzazione e alla promozione. È di qualche giorno fa la
presentazione della documentazione definitiva per l'ottenimento
della "DOP" della mela della Valle d'Aosta, che è stata presentata
da "Cofruits" il 16 febbraio - questo compete alla "Cofruits" come
soggetto attuatore -, con il supporto dei produttori privati che
hanno partecipato alle riunioni, l'ultima è stata fatta proprio il
16 febbraio in Assessorato, con in più la presenza dell'"Institut
agricole" per quel che è di sua competenza. Il tutto è stato
presentato nei tempi utili con l'obiettivo importante di dare
impulso al settore attraverso questo importante riconoscimento. In
contemporanea, per avere un beneficio immediato, è previsto
l'inserimento nell'elenco dei prodotti tradizionali della Regione,
che a breve verrà presentato in Giunta, anche della mela Valle
d'Aosta; questo può portare ad un beneficio di immagine nell'attesa
di avere l'approvazione della "DOP".
Infine verranno intensificate le iniziative promozionali sul
territorio in concomitanza con tutte le manifestazioni che
l'Assessorato, promuove in particolare con l'organizzazione della
"Festa della mela della Valle d'Aosta", la cui organizzazione, sarà
migliorata introducendo oltre alla tradizionale premiazione dei
frutticoltori, anche un'importante azione per quel che riguarda la
commercializzazione, con l'obiettivo di far accrescere la
redditività di tale settore al momento in difficoltà.
Presidente
- La parola al Consigliere Sandri.
Sandri (GV-DS-PSE)
- Sono solo parzialmente soddisfatto
dalla risposta dell'Assessore, che ha tirato fuori dei dati che mi
sembrano estremamente significativi. Il dato fondamentale è che i
frutticoltori in Valle d'Aosta sono passati in 10 anni da 350 a
150, abbiamo perso quasi il 60% della forza lavoro delle aziende
che si occupano di questo sistema e la tendenza mi sembra di capire
che sia a peggiorare, perché, essendo legata all'età, ossia chi
faceva il frutticoltore continua ad andare avanti, ma non viene
sostituito dalle nuove generazioni così come ha detto l'Assessore,
ci troveremo nei prossimi anni ad avere una forte riduzione di chi
si occupa di questo sistema, con una conseguente riduzione della
produzione che è passata dai 35 q.li del 1997 ai 25 q.li del 2006,
di cui solo 8.000 conferiti alla "Cofruits". Se pensiamo che la
"Cofruits" è una cooperativa che è stata tarata con strutture e
costi fissi per 35.000 q.li, ci rendiamo conto che lì esiste un
problema di disparità e di peso dei costi fissi che vanno a gravare
sui produttori. Credo che l'Assessorato dovrebbe darsi una mossa,
intervenire per sgravare tali produttori di questo costo
incredibile che ormai è la "Cofruits", perché è una struttura
sovradimensionata notevolmente rispetto all'obiettivo: questo si
tramuta, come ha confermato l'Assessore, in una caduta verticale
del ritorno economico, perché siamo passati da 40 centesimi del
1997 ai 30 centesimi del 2006, abbiamo perso più o meno la metà del
potere di acquisto. Tenuto conto che le rese in Valle d'Aosta sono
neanche la metà di quelle del Trentino o di zone del Piemonte,
credo che si spieghi anche così lo scarso interesse, perché è
chiaro che il ritorno economico su questa cosa non c'è. Cosa fare?
Anzitutto intervenire sulla "DOP" e mi sembra importante che adesso
l'Assessore si dia da fare a Roma affinché il decreto venga emesso
il prima possibile, perché...
(interruzione dell'Assessore Isabellon, fuori
microfono)
... al Deputato e al Senatore ci ho già pensato io, non si
preoccupi, lei pensi a lei che è una cosa importante.
La seconda questione è che bisogna fare del "marketing". Abbia
pazienza, su queste cose c'è da fare qualcosa di più serio che le
manifestazioni! Trovo sconvolgente che in Valle d'Aosta i nostri
bambini nelle scuole non abbiano a disposizione la mela della Valle
d'Aosta, c'è una legge del Consigliere Bortot che va in questo
senso, credo che investire un po' di q.li di mele nelle mense
scolastiche, nelle mense aziendali... ossia che si chieda ai Comuni
e alle autorità scolastiche competenti in materia di mettere nei
capitolati di appalto che venga distribuita la mela della Valle
d'Aosta.... credo che questo sia un "dato" che si possa fare con
facilità.
Vi sono poi alcune questioni tecniche su cui l'Assessorato non
si è impegnato così tanto, perché non sono voluto entrare nel
merito, ma mi sembra che la "Renetta", che era un po' la nostra
mela tipica della nostra Regione, stia letteralmente scomparendo,
perché tutto quello che lei dice è una produzione che va verso il
"Golden Delicious", anzi sono i tecnici dell'Amministrazione
regionale che spingono forse per problemi climatici, perché oggi,
essendo aumentata la temperatura, la "Renetta" ha più difficoltà a
venir su. Lei ha parlato anche di marciumi e di altre cose, nella
conservazione mi dicono che c'è maggiore difficoltà a conservare la
"Renetta" rispetto alla "Golden", ma credo che l'Assessorato
insieme all'"Institut agricole" potrebbe anche cercare nuove
strade: ad esempio, i nostri vecchi prendevano le mele e le
portavano a 1.500 metri e a primavera ce le avevano come erano
state raccolte o quasi, anche pensare a delle vie più naturali e
più tradizionali soprattutto legate alla "DOP" potrebbe consentire
una maggiore difesa della "Renetta" e di questo prodotto
tipico.
Concludo chiedendo un impegno dell'Assessore su un altro tema.
Uno dei problemi che sta venendo fuori rispetto alla "Renetta" è il
problema degli innesti che non sono sufficientemente forti rispetto
al clima e alla nostra tradizione; pensare a misure straordinarie
per riportare la produzione tradizionale... anche se c'è un bel po'
di tempo da aspettare per avere la produzione, però si ottengono
piante più sane e più forti e con un investimento di più lungo
periodo, credo che su quello un aiuto della Regione per compensare
gli anni in cui non c'è produzione potrebbe aiutare la
frutticoltura valdostana a tornare uno degli assi portanti
dell'agricoltura, ma per fare questo bisogna "far sistema" e mi
sembra che finora di sistema non se ne faccia a sufficienza.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK