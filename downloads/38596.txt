Consiglio Regionale della Valle d'Aosta - Oggetto del Consiglio n. 2112 del 12 maggio 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Inquinamento
CONSIGLIO REGIONALE
INDUSTRIA
INFORMAZIONE
STATUTO
TRASPORTI E VIABILITÀ
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2112 del 12 maggio 2016 - Resoconto
OGGETTO N. 2112/XIV - Reiezione di risoluzione: "Sospensione
dell'iniziativa relativa alle riforme costituzionali e richiesta
per la relazione alle competenti Commissioni consiliari in merito
al dossier Tesla".
Viérin M. (Presidente) -
La parola al collega
Bertschy.
Bertschy (UVP) -
Sarà una illustrazione molto sintetica,
avendo avuto modo ieri mattina di approfondire gli argomenti che
poi abbiamo presentato con il collega Cognetta, e anche di fare
alcune considerazioni di tipo politico. Alcune interpretate anche a
livello mediatico.
Noi riteniamo che quello delle riforme costituzionali sia un
tema di grande importanza, da affrontare con grande attenzione e
con i necessari approfondimenti. Il fatto che la Presidenza del
Consiglio abbia immaginato di fare un percorso, ci trova anche
favorevoli nella sua idea originale. Quello che non ci convince in
questo momento è il fatto di avere viziato questo percorso perché,
se è pur vero che quello che facciamo qui è istituzionale, mentre
ciò che si fa nei nostri movimenti ha valore di tipo politico,
quando però si rappresentano delle cariche a livello istituzionale,
le due cose si collegano. L'aver viziato questo percorso a pochi
giorni dalla sua realizzazione non ci convince e volevamo, ieri e
oggi, rimetterlo in discussione quantomeno per sentire l'opinione
di tutti gli attori e le componenti presenti.
Abbiamo poi saputo nella discussione di ieri che, se è vero che
l'ufficio di Presidenza ha fatto le sue valutazioni e il suo
percorso, che nessuno nega, ma se è vero anche che queste
valutazioni poi sono cambiate in relazione alle espressioni che ci
sono state, è vero anche che tutta una serie di attori non sono
stati coinvolti. Sto parlando di quelli che abbiamo citato nel
documento, perché è buona cosa che i consiglieri comunali vengano
informati e che ci siano delle serate, ma io credo che il minimo a
livello istituzionale sia di relazionarvi con chi questi organi e
questi ruoli istituzionali li rappresenta. L'organismo che li
rappresenta, oggi è il proprio sindaco e all'interno della
rappresentanza il Cpel e il Celva. Quindi per citare loro e per non
citare noi con i colleghi della I Commissione, per non citare
quelli che sono problemi invece più vostri, l'organizzazione di un
percorso anche con il Governo regionale che ci pare sia stato
oggetto di valutazione successiva, per far sì che questi incontri
siano quello che ci immaginiamo: degli incontri che ci permettano
di dare maggiori informazioni, ma in uno spirito di coinvolgimento
e anche di garanzia del lavoro che gli attori che avete chiamato
devono rappresentare, perché su questi noi non abbiamo alcun dubbio
che vadano a fare quello che è un ruolo di tipo tecnico e per le
conoscenze che possono rappresentare, ma è l'origine politica che
invece vogliamo sia corretta e permetta a tutti di essere
sostenitori di una cosa così importante.
Oggi non mi pare che le condizioni politiche vadano in quella
direzione, anche ascoltando altri colleghi capigruppo. Quindi oggi
abbiamo voluto riportare all'attenzione, almeno per approfondire
politicamente in aula quello che è successo, ricordando poi l'altro
fatto che ha destato stupore: in un momento di difficoltà come
quello che viviamo, una semplice operazione di conoscenza di una
grande azienda è stata trattata, a nostro avviso, con
superficialità o con poca attenzione (i termini non sono così
importanti). Vedo che chi ha vissuto queste cose sorride, mentre
noi le vogliamo affrontare con la massima tranquillità. Ieri sono
state fatte alcune battute, che poi sono state interpretate
soggettivamente, ma qui nessuno vuole entrare nell'autonomia delle
altre forze politiche e dei propri lavori. Non c'è nessun interesse
neanche ad essere polemici tanto per esserlo, però è un momento
molto delicato e il fatto di esprimerci su questa riforma è un
fatto di assoluto rilievo per gli effetti che avrà, anche politici,
fuori di qui.
Noi le chiediamo, Presidente, di valutare attraverso questo
impegno cosa è successo, cosa sta succedendo, di valutare se è
necessario sospendere e rinviare quello che è stato proposto e
soprattutto di venire a dirci nelle Commissioni preposte, oltre ad
aver sentito l'Assessore competente, la sua versione dei fatti
rispetto all'argomento Tesla.
Per ora mi fermo qui, in attesa di capire come e che cosa è
risultato anche dalla vostra riunione di maggioranza.
Presidente
- Altri chiedono la parola? Posso fare una
replica?
La parola al consigliere Bertschy.
Bertschy (UVP) -
Presidente, le chiederei per cortesia di
intervenire in discussione generale. Amiamo confrontarci - a volte
forse non lo capite - per cui in discussione generale se ci sono
delle proposte si possono anche emendare o raccogliere, invece se
lei interviene dopo la discussione generale il testo rimane chiuso.
La nostra proposta oggi è quella di discutere di questa cosa e poi
di capire se ci sono delle soluzioni, non di presentare un
argomento che poi non può essere trattato. Quindi le chiederei la
cortesia di intervenire in discussione generale.
Presidente -
Non c'è nessun problema. Io sarò sintetico,
come lo è stato lei, perché su queste questioni credo che abbiamo
tutti la nostra opinione e quindi bisogna essere molto chiari.
Nel merito della risoluzione oggetto della discussione, mi corre
l'obbligo di ribadire che, pur non riconoscendomi nelle premesse
che sono state poste dai proponenti, la presentazione della riforma
costituzionale di cui è stata messa a punto l'organizzazione e
degli incontri, è avvenuta a seguito di una condivisione unanime
dell'Ufficio di Presidenza, in quattro o cinque sedute durante gli
ultimi quattro mesi. Abbiamo analizzato tutte le questioni,
valutato tutte le varie proposte che potevano arrivare dai
componenti dell'Ufficio di Presidenza, quindi ognuno poteva
eventualmente sollevare migliorie, coinvolgimenti maggiori o minori
ed è proprio per questo motivo che abbiamo fatto un percorso di
quattro mesi. Pertanto la sospensione oggi, a ventiquattr'ore dalla
prima serata, non è auspicabile né praticabile, in virtù del già
concluso
iter
organizzativo.
Nel merito, invece, del dossier Tesla come sempre sono
disponibile a relazionare nelle Commissioni, ove lo riteniate
opportuno, in modo da fornire tutti i chiarimenti necessari.
Ribadisco sin d'ora che l'
email
ricevuta è una richiesta
promozionale di un'azienda, di cui ho parlato in Ufficio di
Presidenza il 16 febbraio e quindi ho proceduto in tal senso.
L'unica questione è che, essendo una email, la segreteria ha
mandato una risposta ai richiedenti in ritardo, perché chiaramente
finito l'Ufficio di Presidenza si risponde alle delibere e agli
atti intrapresi, ma nelle "varie ed eventuali" normalmente questo
passaggio viene fatto dalla segreteria successivamente. Se
ritenete, io sono disponibile a votare l'impegno a relazionare in
Commissione con però lo stralcio delle premesse, perché non credo
che sia stato questo il mio atteggiamento, e del primo punto
dell'impegno.
La parola al collega Laurent Viérin.
Presidente
- La parola al collega Laurent Viérin.
Viérin L. (UVP) -
Per le questioni inerenti l'Ufficio di
Presidenza, credo che il vicepresidente Rosset avrà modo di
esprimere il suo punto di vista. Volevo semplicemente riprendere
una parte di intervento che avevamo pensato ieri fosse stato
incisivo, al di là di quello che lei ha fatto in termini di difesa
d'ufficio. Abbiamo cercato di far percepire ieri che il tema delle
riforme costituzionali è patrimonio di tutti, quindi personalmente
penso che si possano anche fare venti riunioni dell'Ufficio di
Presidenza, non è lì il problema. Il problema è come questa
gestione delle riforme, che riguardano l'intera comunità, vengono
condivise a monte con gli altri pezzi istituzionali presenti in
questa Regione.
Come membro della I Commissione ieri ho cercato di esprimere il
nostro disagio, perché abbiamo avuto modo di sentire lei su questo
tema in quest'ultimo anno diverse volte, ma mai ci è stato proposto
un percorso di condivisione sul territorio, piuttosto che nelle
istituzioni, su questo tema. Noi avremmo gradito un coinvolgimento
a monte, non invece ricevere una convocazione, per il tramite del
Presidente della I Commissione lunedì mattina, per incontrare
questi professori. Noi avremmo gradito costruire un percorso tutti
assieme: come membri della I Commissione abbiamo anche avuto modo
di esprimerci ieri, ma non solo, visto che stiamo parlando di zona
franca e di altri argomenti, e avremmo potuto raccordare un po'
tutti questi temi. Quando si va sul territorio, si deve essere
garanti di tutti, in qualità di espressione della Presidenza del
Consiglio, quindi certi temi delicati vanno concordati
nell'organizzazione operativa delle giornate.
Noi pensiamo, al di là della I Commissione, che sicuramente il
Celva doveva essere coinvolto, visto che non sono neanche loro dei
passacarte: invitateci i consiglieri comunali, e va bene così! C'è
un Presidente, c'è un Consiglio direttivo, ci sono dei Sindaci,
magari hanno anche loro la possibilità di condividere a monte, al
di là di andare ad assistere come passivi spettatori a delle
conferenze già organizzate da altri. Siamo sempre qui a richiedere
la sinergia agli altri enti, ma poi siamo noi i primi a non darla.
Poi immaginiamo un coinvolgimento del Governo, piuttosto che della
Conferenza dei Capigruppo, già citati ieri.
Presidente, lei ha fatto le sue valutazioni, ha fatto la
riunione con l'Ufficio di Presidenza e avete discusso delle
questioni, anche se - non dimentichiamoci - negli ultimi giorni
l'accelerazione nel congresso che abbiamo citato, ha messo un po'
in imbarazzo tutti. Noi immaginiamo a lei per primo: pensavamo che
forse un po' di imbarazzo glielo avrebbe creato questa situazione.
Alla vigilia dell'organizzazione di questi eventi, si parte con
l'espressione politica di certe forze.
Al di là di questo, noi crediamo che l'invito debba servire per
il futuro. Capiamo che tecnicamente avete le spese e gli alberghi,
però questo deve servire per il futuro, Presidente, le riforme non
si devono gestire come una cosa propria! Sono patrimonio di tutti,
a maggior ragione quando si ha un ruolo istituzionale che dovrebbe
essere
super partes
. Lo diciamo da tre anni in quest'aula,
quindi non è una novità. Siamo arrivati anche a delle dimissioni in
quest'aula per altri argomenti, non solo riferiti alla sua persona.
Abbiamo vissuto in questa legislatura una grande discussione sulla
questione dell'equilibrio.
Noi crediamo che in questo momento di profondo cambiamento, ci
giochiamo il futuro della Valle d'Aosta. Con alcuni colleghi
abbiamo fatto certe battute ieri su questa riforma: confrontiamoci,
vediamone i contenuti, gli aspetti positivi, quello che si evolve;
cioè, parliamone! Qualcuno ha voluto fare una fuga in avanti, ma
sono fatti suoi. A noi non interessa. A noi interessa qui nelle
istituzioni che cosa si fa, e gradiremmo, Presidente, essere
coinvolti. In tre o quattro giorni, con l'annuncio del voto
favorevole e le sue conferenze, ve la suonate e ve la cantate, ma a
noi non va a bene! Noi gradiremmo che questo dossier fosse gestito
con la massima condivisione e concertazione. Crediamo che sia
legittimo richiederlo. Questo non è un attacco né personale, né
istituzionale, ma è una nostra volontà che abbiamo espresso anche
nei confronti dei parlamentari, in altre occasioni. Li abbiamo
sempre invitati a venire a parlarci prima, così da darci modo di
poter difendere certe posizioni. Sulla riforma avevamo chiesto di
venire qui per confrontarci e per eventualmente concordare
un'espressione di voto. Questo perché, quando si rappresenta
un'istituzione, non si rappresenta se stessi. Forse è questa un po'
la dicotomia che ancora abbiamo difficoltà a far percepire.
Tutte le polemiche che si sono innestate cercando di
strumentalizzare, non sono consone a quello che è il nostro ruolo.
Noi qui abbiamo un ruolo istituzionale. La I Commissione è
rappresentativa di tutte le forze politiche: qualcuno si è mai
chiesto perché? L'Ufficio di Presidenza è rappresentato
parzialmente, non tutte le forze sono rappresentate lì. La I
Commissione è rappresentativa di tutti noi, come lo dovrebbe essere
il Presidente del Consiglio. Quindi questa nostra risoluzione
discende semplicemente dal fatto che ieri non si è data la
possibilità di discutere, ma si è liquidata la questione dicendo
che se ne è parlato in Ufficio di Presidenza. Invece non è così e
noi gradiremmo discutere delle questioni!
Siamo anche consapevoli che quando si condividono a monte certe
cose, forse si ha anche la possibilità di farle percepire alla
comunità in un altro modo. Noi ci chiediamo da domani cosa andrete
a dire, Presidente. Lo sa solo lei. Io chiedo agli altri se sanno
cosa si andrà a dire in queste conferenze da domani sera. Nessuno
di noi ne è stato informato, al di là - ringraziamo il Presidente
Farcoz - della comunicazione di lunedì. Andremo anche noi a sentire
questi eminenti personaggi, ma nessuno di noi sa come sono
impostate queste serate. Abbiamo visto la locandina, ma come si
informa? Che cosa si dice? Saranno asettiche? Quindi crediamo che
un minimo di garbo istituzionale sarebbe stato gradito. Questo
senza polemica, ma rispettando quello che è un nostro sentire di
rispetto per l'Assemblea che rappresentiamo, ognuno di noi con i
suoi votanti, con le sue sensibilità, con la propria ideologia.
Quando si parla di futuro della Valle d'Aosta, ci si spoglia un
attimo della questione partitica per analizzare il tutto, dopo di
che se è possibile, con la massima condivisione, si prende una
posizione che può essere a favore, contro, diversa, sfumata, però
la codificazione partitica e politica è un'altra cosa. Quella
istituzionale parte prima di qualsiasi tipo di dibattito anche
politico innescato, perché si stanno formando i comitati e qualcosa
si muove, ma è secondo noi inopportuno. Questo abbiamo cercato di
trasmettere, non altre questioni politiche di interpretazione che
poi ognuno di noi può dare. Quindi con il massimo rispetto, noi ci
permettiamo di sottolineare questo, sperando che per il futuro
veramente si abbia contezza di quello che rappresentiamo e si abbia
il massimo equilibrio, quando ci sono temi delicati che riguardano
il futuro della comunità.
Presidente
- La parola al collega Rosset.
Rosset (UVP) -
Non voglio ritornare su quanto già
esternato ieri mattina, ma non ho rinnegato l'operato dell'Ufficio
di Presidenza. Anzi, ho cercato di salvaguardarne l'operato, perché
l'Ufficio di Presidenza questo ciclo di serate lo ha organizzato
con l'intento di una seria informazione sugli equilibri e nel
rispetto di tutte le varie realtà sul territorio. Proprio nel ruolo
che ha soprattutto lei come Presidente del Consiglio. Questa era la
funzione dell'Ufficio di Presidenza. Tra l'altro, mi dispiace
citare il collega Follien, che in una riunione dell'Ufficio di
Presidenza prese proprio la parola dicendo che questo ciclo deve
essere fatto senza mettere in discussione un sì o un no, perché
nessuna forza politica ha preso delle decisioni in tal senso.
Il fatto di sabato - non voglio confondere il ruolo
istituzionale con quello politico, e il ruolo politico è lecito, ci
mancherebbe! - a una settimana dall'inizio delle conferenze che
dovevano avere l'obiettivo di informare, secondo me è inopportuno,
proprio per il ruolo che lei ricopre. Io non ho messo in
discussione l'operatività dell'Ufficio di Presidenza: l'ho
sostenuto e lo sostengo tuttora. Reputo inopportuno il fatto, che a
una settimana dalle conferenze crea soltanto confusione e poca
chiarezza nella collettività.
Questo è il mio pensiero. Nulla di personale, nulla di politico,
ma è assolutamente di un comportamento per quanto riguarda un ruolo
che le compete - come lei ha sempre sostenuto -
super
partes
. Io mi chiedo se questo è corretto.
Presidente
- La parola al collega Bertschy.
Bertschy (UVP) -
Non per aggiungere altro, anche perché
vediamo che il tema interessa in particolare l'Uvp, quindi non
vogliamo tenerla troppo lunga. Voglio solo capire, Presidente,
rispetto ai due impegni formulati nella risoluzione: sul primo c'è
una proposta emendativa o non si può accettare? Sul secondo, ho
capito che viene invece accettata la richiesta di venire in
Commissione a relazionare, giusto? Quindi sul primo impegno c'è una
proposta differente, c'è un voto di astensione o contrario?
Come ha detto il collega Laurent Viérin, non è una questione
legata al fatto di sospendere questa cosa, soprattutto non si
tratta di mettere in difficoltà un'organizzazione e delle spese che
sono già state pensate. Quello che vogliamo capire è se il
messaggio politico è stato recepito. L'interesse della risoluzione
è rispetto a questo e non c'è problema a ragionare, se si è capito
da parte delle forze politiche cosa intendevamo dire.
Presidente -
Collega, io ribadisco: ho detto che non ho
nessun problema a relazionare in Commissione o nelle due
Commissioni su quello che è stato il percorso di Tesla,
sull'
email
e quant'altro; non c'è nessun problema.
Sull'altra questione, a parte l'organizzazione che decorre già da
domani sera ed è già stata quindi fatta tutta l'impostazione, credo
fermamente che se c'erano dei suggerimenti per coinvolgere
maggiormente anche altre istituzioni, come i Sindaci e la I
Commissione - alla quale abbiamo comunque mandato una lettera, mi
sembra, a inizio aprile - potevano arrivare delle suggestioni sia
dai componenti dell'Ufficio di Presidenza che da altre persone che
erano a conoscenza.
Io credo che abbiamo lavorato tutti, come Ufficio di Presidenza,
per dare informazioni. Ribadisco e rassicuro il vicepresidente
Rosset di quanto abbiamo detto nelle discussioni. Si è sempre
parlato di non entrare nel merito del sì o del no, infatti non ci
sarà alcun intervento politico, come abbiamo deciso sin
dall'inizio, e ci sarà solo un saluto di un minuto, un minuto e
mezzo per presentare i relatori. Abbiamo scelto tutti insieme
l'Asa, che è un gruppo di costituzionalisti dell'Università di
Trento, che hanno lavorato da anni per le Regioni a Statuto
speciale del nord Italia, di cui fa parte anche il professore
Robert Louvin. Quindi questa scelta è stata una garanzia per tutti
i componenti dell'Ufficio di Presidenza.
La parola al collega Bertschy.
Bertschy (UVP) -
L'intervento non mi ha rassicurato che
abbia effettivamente colto l'intenzione della risoluzione. In ogni
caso, cercando uno spirito di incontro, di partecipazione e di
coinvolgimento, non è tenendo duro sul primo punto che raggiungiamo
questo obiettivo come Uvp. Quindi noi non abbiamo problemi - ho
chiesto anche adesso al collega Cognetta - a sospendere e a
ritirare il primo punto, per far votare la risoluzione rispetto al
secondo punto, però riguardo all'aspetto politico, non
trinceriamoci dietro a una lettera mandata o scaricando troppo
sugli altri componenti dell'Ufficio di Presidenza. Se si vuole
coinvolgere e fare partecipazione, è un altro il lavoro che va
fatto.
A noi oggi interessa che questo dibattito abbia messo dei punti
fermi rispetto a questo, che abbia fatto percepire che qui abbiamo
un ruolo e fuori di qui ne abbiamo un altro, anche quando ne
interpretiamo più di uno, e che non ci interessano le polemiche a
tutti i costi. Quindi rispetto al primo punto, allo stato delle
cose, emendiamo la risoluzione togliendo l'impegno di revocare. Con
l'impegno, da parte sua e delle altre forze politiche, per il
futuro a fare meglio.
Presidente -
Come ho ribadito prima, ritengo che le
premesse non siano consone e quindi io sono disponibile a fare un
ragionamento sul mantenimento dell'invito, senza le premesse e
senza il primo punto della risoluzione. Questa è la proposta
condivisa dalla maggioranza.
Prego collega Bertschy.
Bertschy (UVP) -
Io avevo capito che non avreste votato
il primo punto e vi sareste astenuti sul secondo. Non avevo capito
che le premesse erano in discussione e che quindi vanno rifatte. O
il documento va bene così con il secondo punto, altrimenti ognuno
vota quello che deve votare. Le premesse accettatele, perché sono
il contenuto della discussione di due giorni. Se no è inutile che
noi abbiamo detto delle cose e voi ne abbiate ribadite altre. Se
c'è qualche termine che le dà particolarmente fastidio ce lo
comunichi, ma i contenuti sono quelli. Noi riteniamo che non sia
stato fatto un percorso che ci porti nella condizione di
coinvolgere e di essere al giusto punto di partenza rispetto alla
riforma, e abbiamo scritto queste premesse. Se va bene, va bene. Se
no non è un problema e ognuno vota il suo.
Presidente
- La parola al collega Borrello.
Borrello (SA) -
Cercando di riassumere le dichiarazioni
del collega Bertschy e anche del Presidente del Consiglio, non
condividiamo politicamente le premesse, quindi vi chiediamo, pur
mantenendo nel documento quelle premesse che noi non condividiamo
politicamente, vi chiediamo di emendare - e quindi stralciare - il
primo punto. Il secondo punto verrà votato.
Presidente
- La parola al collega Laurent Viérin.
Viérin L. (UVP) -
Se ci sono delle cose che non vi vanno
bene, magari sarebbe meglio che le emendiate voi, perché noi non
possiamo entrare nella vostra sensibilità. Se c'è un emendamento,
se voi avete delle proposte, fatecele come è successo nel caso
precedente, quando l'assessore Marguerettaz ha proposto un
emendamento ed è stato accettato. Proponeteci un emendamento, così
capiamo anche meglio che cosa intendete emendare. Togliere tutte le
premesse, vuol dire annullare l'impianto di una risoluzione:
Presidente, il suo probabilmente è stato un refuso. Se ci proponete
un emendamento, noi ci esprimeremo su quel testo emendato,
altrimenti noi abbiamo già presentato il nostro testo. Come ha
detto il collega Bertschy, per uno spirito di collaborazione noi
siamo disponibili a trovare un testo comune, ma diteci quali sono
le cose che non vanno.
Presidente
- La parola al collega Marquis.
Marquis (SA) -
Credo che, alla luce delle parole dei
colleghi dell'opposizione che sono intervenuti adesso, possa essere
utile un attimo di sospensione per vedere se si riesce a trovare
una condivisione sull'argomento.
Presidente -
È stata richiesta una sospensione. Cinque
minuti.
La seduta è sospesa alle ore 13:31 e riprende alle ore
13:35
.
Presidente -
Possiamo riprendere i lavori. Manteniamo il
testo originario della risoluzione. La parola al collega
Borrello.
Borrello (SA) -
Sono sicuramente un cattivo oratore e
probabilmente mi spiego male. Onde evitare errate interpretazioni,
non condividiamo politicamente le premesse, di conseguenza vi
chiediamo di stralciare le premesse e di stralciare il primo punto.
Successivamente, previa disponibilità del Presidente del Consiglio,
che ha già manifestato nel suo intervento, siamo disponibili a
votare. Da qui la sospensione chiesta dal collega Marquis di andare
a definire una premessa, che potesse fare da cappello al secondo
punto della risoluzione.
Presidente
- La parola al collega Bertschy.
Bertschy (UVP) -
A noi pareva di aver fatto una proposta
intelligente e nello spirito dell'iniziativa, che era quella del
primo punto. Avevamo capito che le premesse potevano andare bene
con delle piccole modifiche. Se ci chiedete di stralciare tutta la
premessa, è vero che il valore politico di quello che abbiamo
cercato di dirvi in questi due giorni viene meno, ma se ci
presentate un testo emendato, possiamo finalmente esprimerci.
Altrimenti lasciamo perdere. Quindi la soluzione definitiva qual è,
da parte della maggioranza? Credo che Borrello rappresenti la
maggioranza: c'è una proposta di emendamento? In caso contrario,
teniamo il nostro testo, ce lo votiamo e finisce lì.
Presidente -
Si procede alla votazione del testo
proposto. Dichiaro aperta la votazione.
Esito della votazione:
Presenti: 34
Votanti: 8
Favorevoli: 8
Astenuti: 26 (Baccega, Bianchi, Borrello, Donzel, Farcoz,
Follien, Fontana, Fosson, Guichardaz, Isabellon, La Torre, Lanièce,
Marguerettaz, Marquis, Péaquin, Restano, Rini, Rollandin, Testolin,
M. Viérin, Ferrero, Bertin, Certan, Chatrian, Morelli, Roscio)
Il Consiglio non approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK