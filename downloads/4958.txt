Consiglio Regionale della Valle d'Aosta - Oggetto del Consiglio n. 679 del 15 dicembre 1982 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 679 del 15 dicembre 1982 - Resoconto
OGGETTO N. 679/VII - RICHIESTA DI INFORMAZIONI CIRCA
L'APPALTO DELLA FOGNATURA DEL GUANE' IN COMUNE DI DONNAS -
(Interrogazione).
PRESIDENTE
: Do lettura dell'interrogazione presentata dai
Consiglieri Tonino e Cout.
INTERROGAZIONE
Nel Comune di Donnas bastano pochi giorni di pioggia perché
una parte consistente delle abitazioni e attività produttive
situate lungo la strada statale n. 26 (frazioni di Martorey, La
Balma, Rondevacca e Verturin) siano inondate e allagate, con danni
e inconvenienti facilmente comprensibili.
Il fenomeno è conseguenza della recente urbanizzazione della
collina che scarica, anziché assorbire, una massa ingente di acqua
nel collettore principale costituito dalla strada statale n. 26.
Ma, soprattutto, è conseguenza di un sistema di fognature ormai da
anni inadeguato, sottostimato rispetto alle esigenze di
oggi.
Dopo anni di proteste finalmente la Regione ha inserito nel
programma dei lavori pubblici un finanziamento di 600 milioni per
la fognatura del Guané. Tale decisione è stata assunta dal
Consiglio regionale nella seduta del 12 maggio 1982, sono perciò
trascorsi quasi sette mesi e sta per concludersi l'esercizio
finanziario del 1982 senza che si abbiano notizie circa l'appalto
dell'opera.
Tutto ciò premesso i sottoscritti Consiglieri
regionali
INTERROGANO
la Giunta regionale per conoscere le ragioni di questo
ritardo e per avere notizie sulla progettazione, sull'importo delle
opere da appaltare e sui tempi per l'appalto del tratto di
fognatura.
PRESIDENTE
: Risponde l'Assessore ai Lavori Pubblici
Borbey. Ne ha facoltà.
BORBEY - (D.C.):
Mi scuso con l'interpellante perché non
ho dati precisi, poiché ieri ed oggi i funzionari competenti sono
fuori per misurazioni. In ogni modo il progetto è stato approvato
dalla CO.RE.CO. mi pare circa tre mesi fa. L'importo dovrebbe
aggirarsi sul miliardo e mezzo, sino al futuro depuratore
intercomunale Pont-Saint-Martin/ Donnas e non so se anche
oltre.
Noi avevamo inserito nel piano lavori 600 milioni perché si
sapeva già, anche se il progetto non era ancora definito, che
questa è una grossa opera, anche perché è previsto l'impianto di
sollevamento. Abbiamo inserito 600 milioni, in esecuzione diretta o
a contributo, per venire incontro al Comune, ma ricordo soltanto
agli interroganti che il nostro piano lavori è biennale. Quindi,
quando l'interrogante dice "avete approvato il piano lavori, ma non
avete ancora fatto niente", ricordo che il nostro piano lavori è
biennale.
In ogni modo, proprio sul programma 1983, una parte di fognatura
del Guanè, per un importo che si aggirerà sul mezzo miliardo, avrà
la priorità del finanziamento diretto della Regione. Riteniamo
pertanto che si potrà partire con l'appalto verso la fine di
gennaio, per iniziare i lavori verso la fine di febbraio.
Inoltre, avremo contatti con il Comune il quale interverrà con
fondi proprio per questa fognatura.
PRESIDENTE
: La parola al Consigliere Tonino. Ne ha
facoltà.
TONINO - (P.C.I.):
Sono insoddisfatto dell'impreparazione
dell'Assessore Bor-bey. Ritengo che trattandosi di opera
prioritaria si possa parlare di ritardo. Il piano lavori è un piano
biennale, ma si era detto nell'approvazione di quel piano che
questa è un'opera importantissima per quel Comune. I ritardi, che
abbiamo denunciato nell'interrogazione, di mesi e mesi trascorsi
senza la redazione del progetto da parte del Comune e adesso
ulteriori mesi di ritardo per l'appalto devono, secondo noi, essere
recuperati.
Il fatto che un impegno biennale di 600 milioni si traduca poi
in un impegno effettivo nel biennio di mezzo miliardo non lo
abbiamo ben capito. Per quale ragione l'impegno deciso dal
Consiglio per 600 milioni dal biennio 1982/1983 si traduce, come ha
detto Borbey, in soli 500 milioni per il 1983, per il primo
lotto?
L'invito che noi facciamo è di valutare un impegno della
Regione, eventualmente con il concorso del Comune, perché sia
appaltata l'intera opera nel 1983, trattandosi di inconvenienti,
quelli denunciati nell'interrogazione, che sono facilmente
rilevabili e che sono visibili ogni qual volta piove a Donnas. Non
si tratta più di fenomeni che interessano le alluvioni, ma sono
fenomeni provocati da pochi giorni di pioggia intensa e le ultime
piogge di questi giorni lo hanno ulteriormente dimostrato.
Noi crediamo che la Giunta faccia in modo che l'intera opera sia
appaltata al più presto e quando si dice al più presto ci
accontentiamo anche dell'impegno di appaltarla tutta entro
gennaio-febbraio del 1983.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK