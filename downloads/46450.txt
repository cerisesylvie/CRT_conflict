Consiglio Regionale della Valle d'Aosta - Oggetto del Consiglio n. 2871 del 25 ottobre 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Celebrazioni
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2871 del 25 ottobre 2023 - Resoconto
OGGETTO N. 2871/XVI - Reiezione di mozione: "Diffusione di
buone prassi attraverso la scelta degli eventi a cui concedere il
patrocinio della Regione".
Bertin (Presidente) -
Punto n. 8 all'ordine del giorno.
Consigliera Erika Guichardaz ne ha facoltà.
Guichardaz E. (PCP) -
Dal 18 al 27 agosto si è tenuto
presso l'Arena Sport di Aosta il torneo Valle d'Aosta Open di
Padel, organizzato dal Tennis Club Courmayeur che, come evidenziato
dagli organizzatori, è diventato ancora più importante e
prestigioso rispetto all'edizione dell'anno precedente, passando da
un montepremi complessivo di 1.500 euro a 5 mila euro.
In occasione dell'evento la Giunta regionale, il 26 aprile, ha
deliberato di concedere un contributo di 3.360 euro per
l'organizzazione di questo torneo, tanto che sulla locandina veniva
riportato proprio il logo della Regione.
La locandina però definiva come sarebbe stato diviso questo
montepremi di 5 mila euro, riportando che per il doppio maschile
erano previsti 4 mila euro e l'ospitalità per i giocatori di quarti
di finale; invece, per quello che riguarda il doppio femminile, il
montepremi si abbassava a mille euro e il pernottamento solo per
semifinaliste e finaliste.
Un'evidente disparità anche in questo caso tra uomini e donne
che non può essere sicuramente considerata una buona prassi,
soprattutto per una regione come la nostra che quest'anno è stata
promossa regione europea dello sport in quanto regione alpina,
esempio di sport per tutti e un veicolo di salute, integrazione,
educazione e rispetto.
Indipendentemente comunque da tutto questo, evidenziamo come
l'Amministrazione dovrebbe promuovere atti e provvedimenti che
tutelino le discriminazioni.
Con questa mozione chiediamo che il Consiglio impegni il Governo
regionale a prestare maggiore attenzione alle attività da
patrocinare contribuendo alla sensibilizzazione e alla diffusione
di buone prassi anche rispetto agli eventi sportivi, evitando ogni
tipo di discriminazione.
Presidente -
La mozione è stata presentata. Apriamo la
discussione generale. La discussione generale sulla mozione è
aperta. Si è prenotato il consigliere Aggravi, ne ha facoltà.
Aggravi (RV) -
Semplicemente per fare alcune
considerazioni rispetto al testo, alla presentazione della collega
Guichardaz, che non me ne vorrà ma il mio gruppo questa mozione non
la voterà, lo dico già in apertura e in discussione, per un motivo
molto semplice, collega: io, sulla mozione di prima non sono voluto
intervenire perché oggettivamente devo anche dire che il mio gruppo
non aveva gli elementi che altri gruppi avevano, siano essi
fotografici o di testimonianza.
In questo caso io mi chiedo quale sia l'obiettivo, perché nella
presentazione, non me ne vogliano le colleghe, però un po' di vetri
che facevano rumore si sentivano, perché io ho una paura costante -
passata, presente e futura - che si chiama stato etico e si chiama
standardizzazione.
Se c'è una differenziazione nelle sponsorizzazioni, uno si
dovrebbe anche chiedere il perché; lo dico tra l'altro non da
grande esperto di Padel - c'è chi è molto più esperto - ma, ad
esempio, ho seguito per molto tempo il tennis femminile da tifoso
della Sharapova, e le posso dire che i diritti televisivi del
tennis femminile pagavano molto di più di quelli maschili. Tutto lo
sci di discesa ha una maggiore considerazione sotto questo profilo;
sappiamo che oggi, dal punto di vista dei premi, dei diritti e di
quant'altro, le gare femminili hanno una maggior valorizzazione
rispetto a quelle maschili; qui c'è anche una questione di
mercato.
Vedo che si è prenotato anche il collega Sammaritani con il
quale ci siamo incontrati tra l'altro in quella situazione, ma
sulla parte femminile questo torneo addirittura ha quasi rischiato
di non essere organizzato, perché mancano le giocatrici di Padel.
Non siamo in Argentina o in Spagna; in Italia sono meno di quelle
di altre realtà, quindi c'è anche una base di mercato. Non sta a me
sicuramente difendere la Giunta regionale, anzi, stamani un po' di
cose gliele abbiamo anche dette, ma in questo caso io penso e sono
sicuro che la valorizzazione, come anche quella degli
organizzatori, sia stata fatta sulla base di come era organizzato
il torneo.
Dico questo perché oggettivamente tirare per la giacca o
sfruttare l'occasione per arrivare ad altro, io lo vedo come un
qualcosa che - per carità, ognuno fa la sua politica - in questo
caso non ha nessun senso. Addirittura uno potrebbe arrivare a dire
che dobbiamo sponsorizzare con le stesse cifre tutti gli sport,
perché altrimenti discriminiamo tutti gli sport. Allora dovremmo
anche finanziare o comunque sponsorizzare tutte le aziende con la
stessa cifra, perché altrimenti facciamo delle discriminazioni.
Quando si fanno delle scelte, quando c'è una concorrenza, quando
c'è una manifestazione più un'altra, per forza di cose ci saranno
dei ragionamenti differenziati, perché purtroppo non sono tutti
uguali.
Chi vuole per forza e per necessità rendere tutto uguale poi
ogni tanto fa uscire le differenze o crea delle differenze: io
sinceramente non riesco a capirlo.
Non me ne vogliano le colleghe ma il "buffetto" che cercate di
dare al Governo regionale non mi sembra opportuno, perché il
discorso delle buone prassi mi ha fatto pensare a questo. Io penso
e mi auguro che le sponsorizzazioni avvengano e vengano fatte al di
là dei
tag
che vogliamo dare o delle assegnazioni
ideologiche che vogliamo dare, ma che siano fatte sulla base di
comprendere se l'iniziativa ha un ritorno, se è valida, se risponde
a determinate caratteristiche. Penso che sia cosa buona e giusta
quando si sponsorizza lo sport e soprattutto che si vada a fare
delle giuste, in questo caso, discriminazioni rispetto a un evento
piuttosto che a un altro, perché stiamo comunque parlando di soldi
della comunità, poi se gli organizzatori decidono di fare delle
differenziazioni in base agli iscritti e alla tipologia di
iscritti, purtroppo questo è il mercato, signori.
Presidente -
Consigliere Sammaritani ne ha facoltà
Sammaritani (LEGA VDA) -
Intervengo perché, da praticante
di questo sport e da appassionato sportivo in generale, quando
leggo certe cose davvero comprendo che si tratta di una
strumentalizzazione, nel senso che si può poi arrivare a un
discorso molto più ampio su quella che è attualmente una delle
tendenze che io meno apprezzo, anzi, che mi infastidiscono sempre
più, che sono quelle della promozione di questo "politicamente
corretto" che ormai decisamente mi sta stufando, perché sta
permeando tutta la nostra società.
Questa mozione è un po' l'espressione di questa tendenza
ideologica; qui si dice: "C'è un torneo di Padel, ci sono degli
iscritti maschi, degli iscritti femmine", ci sono quindi i due
tornei, quello maschile e quello femminile; "agli uni si dà 4 mila
euro di premio, alle altre soltanto 1.000 euro".
Detto così naturalmente è fuorviante perché è evidente che -
come giustamente accennava già da buon esperto del mercato il
collega Aggravi - è il mercato che fa le cose, che fa i prezzi e
che fa anche i compensi. Questo vale per tutto; è inutile
scandalizzarsi, perché effettivamente questo è il tema vero, ma il
problema è questa strumentalizzazione.
Si sono scatenati subito; io ho seguito un po' la vicenda ancor
prima che il torneo venisse espletato. Leoni e leonesse,
soprattutto da tastiera, che hanno cominciato a dire: "Ah beh,
allora volete dire che le femmine valgono un quarto dei maschi?".
Qualcun altro ha tirato fuori il discorso: "Questo è il
capitalismo, è un problema di capitalismo". Anzi, qualcuno ha
scritto - tra l'altro sono persone note e meno note - ma questa è
più nota: "Se piace di più vedere i maschi che fanno sport, cosa ci
possiamo fare?", detto in senso ironico naturalmente, come a dire:
"Questa è un'amenità come tante altre che si possono dire ed è
gravissimo che la Regione patrocini eventi con queste
modalità".
Il concetto è questo: siamo tutti uguali, valiamo tutti la
stessa cosa; allora che suonino gli U2 o che suoni una banda di
paese, dovremmo pagare tutti 300 euro il biglietto; vorrei vedere
poi chi va a vedere la banda di paese!
Il concetto è talmente banale che è piuttosto fastidioso.
Facciamo un poco di chiarezza; questo torneo è importante a
livello regionale perché è stato il più importante disputato
quest'anno in ambito del Padel. Avevamo 48 iscritti nel tabellone
maschile e ne avevamo 16 in quello femminile, quindi tre volte
tanto quello maschile. Avevamo quattro giocatori di prima categoria
in quello maschile, tra i quali il primo in Italia fra i giocatori
maschili, quindi il numero uno in Italia, che poi ha vinto il
torneo.
A livello femminile avevamo una prima categoria; ho guardato le
classifiche, non l'ho neanche trovata. Sicuramente è una brava
giocatrice, ma questa è una classifica aggiornata all'anno scorso e
probabilmente è salita dopo; comunque non era la numero uno perché
la numero uno la conosco; quindi non era lei sicuramente la numero
uno in Italia iscritta.
È chiaro che i due tornei sono due cose diverse l'uno
dall'altro, sono due livelli totalmente diversi; come accennava
correttamente il collega Aggravi quello femminile si è rischiato
addirittura di non farlo per mancanza d'iscritte. Alla fine è stato
fatto, ben venga naturalmente per la promozione di questo sport che
è in grande crescita anche sul nostro territorio. Nel tabellone
maschile avevamo 17 iscritti valdostani, che giustamente si sono
iscritti per mettersi alla prova con giocatori più forti di loro, e
31 iscritti non valdostani, mentre invece in quello femminile
avevamo 16 iscritte, delle quali la metà valdostane. Non che i
valdostani siano meno degli altri; in realtà però il nostro
movimento in questo momento è in crescita: è un bel movimento, ci
sono tanti giovani ma non è al livello del resto d'Italia.
Di cosa stiamo parlando? Il tema è proprio questo, cioè il
mercato fa i prezzi e fa i compensi; è un dibattito che io seguo da
tantissimi anni a proposito del tennis; è già stato accennato sul
discorso premi uguali per uomini e donne. Nei grandi Slam, dopo
tanti anni, a partire dagli anni 70 con le prime battaglie su
questo tema delle prime giocatrici, si è arrivati ad avere premi
uguali. Però bisogna essere non ipocriti nel dire che, quasi
sicuramente, una finale di un grande Slam maschile, che dura tra
l'altro molto di più, è più lunga e quasi sempre anche più
combattuta - purtroppo sono i fatti che lo dicono, non è che sono
questioni di discriminazione, sono molto più combattute- è molto
più seguita, quindi ci sono più diritti televisivi, ci sono più
sponsor, ci sono più soldi. Io trovo abbastanza ridicolo per
esempio - e lo dico chiaramente perché mi piace uscire un po'
dall'ipocrisia - quando arrivano le giocatrici di calcio dei
mondiali che dicono: "Vogliamo gli stessi premi dei giocatori di
calcio dei mondiali".
Adesso non scherziamo, cioè va bene tutto, però si tratta di
spettacolo, perché anche lo sport ormai è diventato spettacolo
sotto quel profilo, perché, se fai il professionista dai uno
spettacolo, dai delle prestazioni, quindi ti guardano e ti pagano
per quello; se dai uno spettacolo più competitivo, più bello, più
lungo a volte anche, sei pagato di più; se dai uno spettacolo
inferiore, sei pagato in modo proporzionale. Tutto qua: non c'è
niente di strano.
Perché alimentare queste polemiche e metterla come una questione
maschi contro femmine?
Anche il discorso dell'ospitalità, è chiaro, il torneo maschile
era più articolato, i giocatori facevano più partite; l'ospitalità
è stata data dai quarti di finale, quindi già dal venerdì, mentre
per le donne, quelle forti, entravano in gioco di fatto alla fine
della settimana, solo il sabato, è stato dato un giorno in meno di
ospitalità; ma è normale, neanche dire mercato, è buon senso e
basta.
Trovo davvero che questa situazione sia buttata lì tanto per far
polemica e tanto per cavalcare ideologicamente i soliti principi di
cui dicevo prima. Ormai siamo piuttosto stufi di queste questioni,
di cercare di trovare a tutti i costi un conflitto per dire che c'è
una discriminazione.
In realtà non c'è stata nessuna discriminazione. È tutto dettato
dal buon senso e, come dicevamo prima, da regole, oltre che di
mercato, anche delle Federazioni. Questo perché le Federazioni ti
dicono che tipo di torneo organizzi, ti dicono quale deve essere
più o meno il premio, poi, chiaramente, più alzi il premio più hai
partecipazione, su questo non c'è dubbio, però non è assolutamente
una questione di discriminazione nei confronti di un sesso
piuttosto che dell'altro.
Vorrei chiudere sdrammatizzando un poco, tanto ormai andando per
la strada che alcuni partiti e alcuni orientamenti politici
vorrebbero, non ci sarà più tanto questo problema a breve. Questo
perché ci saranno le donne che potranno iscriversi tranquillamente
ai tornei maschili e provare a vincere i premi dei maschi se sono
più alti, ma soprattutto andremo a ridere quando ci saranno, e già
sta capitando da qualche parte del mondo questa stupidaggine
assoluta, dei maschi che partecipano insieme alle donne e che
quindi impediranno alle donne di vincere anche quei pochi premi che
probabilmente si meriterebbero. Così avremo chiuso questo cerchio
demenziale che si sta attuando in quest'assurda situazione, perché
la discriminazione non è soltanto trattare situazioni uguali in
modo diverso ma è anche trattare in modo uguale situazioni diverse.
È chiaro che se tu hai due situazioni diverse è giusto che le
tratti in modo diverso e non uguale.
Abbiamo già superato addirittura la disforia di genere; leggevo
oggi che siamo addirittura alla disforia di specie, dove c'è
qualche cretino in giro il mondo che crede di essere cane, gatto o
addirittura renna e fa queste manifestazioni in giro per l'Europa,
comportandosi come un animale.
Io credo che, percorrendo questa strada, abbiamo imboccato una
via spero non di non ritorno ma di una stupidità assoluta, perché
quando l'uomo si mette contro la natura probabilmente prima o poi
il prezzo lo paga; non è neanche eccessivo dirlo, trattando questo
tema, perché questa è proprio l'espressione di questa ideologia.
Lasciamo perdere questo tipo di polemiche assurde montate ad arte;
trattiamo le cose con buon senso, commisuriamo le cose alla vera
realtà. In questo modo probabilmente rendiamo giustizia a tutti,
anche alle donne che, secondo me, devono sentirsi rispettate per
quello che fanno e non perché le riteniamo uguali agli uomini a
tutti i costi. È un concetto totalmente diverso.
Presidente -
Consigliere Baccega ne ha facoltà.
Baccega (FI) -
Non so se sono in maggioranza o
all'opposizione oggi, però due riflessioni su questa mozione sono
costretto a farle. Si vogliono mettere in discussione iniziative
sportive di livello che hanno portato in Valle d'Aosta campioni da
tutta Italia, dall'estero, argentini, spagnoli (mi pare di aver
sentito molti Argentini che parlavano negli spalti e Spagnoli).
Sono stati nove giorni importanti che hanno creato anche un indotto
di carattere turistico molto significativo. Credo che bene faccia
l'Amministrazione regionale in genere a sostenere queste
manifestazioni che portano audience, turisti, atleti, tutti gli
allenatori; c'era un gran movimento, lo si vedeva e lo si avvertiva
per chi era presente.
Qui siamo in presenza di uno sport che è in forte rilancio, è in
forte tiro in tutta Europa e anche in Valle d'Aosta; non a caso si
moltiplicano le richieste d'inserimento di collocazione di campi di
Padel che, ahimè, talvolta vanno anche a occupare spazi che sono
dei campi da tennis, e questo ve lo dice un tennista che non
pratica il Padel.
Per quanto riguarda i compensi (lo hanno detto i colleghi che mi
hanno preceduto) sono commisurati alle partecipazioni, al numero
dei partecipanti, ma da sempre è stato in questo modo.
La politica non può, dal nostro punto di vista, entrare nel
merito degli aspetti organizzativi che sono già consolidati dalle
Federazioni.
È una polemica che noi non possiamo condividere; uomini contro
donne, insomma.
Ha ragione il collega Sammaritani: mettiamoci il buon senso e
guardiamo avanti. Era buona l'iniziativa e la si doveva sostenere,
ci auguriamo che continui a crescere, questo è importante, anche
per il futuro.
Presidente -
Consigliere Padovani.
Padovani (FP-PD) -
Per chiedere una breve sospensione per
una riunione dei gruppi di maggioranza.
Presidente -
Ne approfittiamo anche per arieggiare i
locali. Il Consiglio regionale è sospeso.
La seduta è sospesa dalle ore 16:57 alle ore 17:17.
Bertin (Presidente) -
Riprendiamo, siamo al punto n. 8 in
discussione generale. Chi vuole intervenire in discussione generale
è invitato a prenotarsi. Se non vi sono richieste d'intervento,
chiudo la discussione generale. La discussione generale è chiusa.
Per il Governo, replica l'assessore Grosjacques.
Grosjacques (UV) -
Credo che sia il collega Aggravi che
il collega Sammaritani abbiano sintetizzato in modo molto puntuale
i contorni di questa vicenda; per fortuna non ho avuto modo di
seguire le polemiche via social, ma ne ho avuto comunque una
rappresentazione, anche per iscritto, da parte anche di organi
istituzionali.
Vorrei intanto ripercorrere, a beneficio dei colleghi, la
vicenda.
Con propria deliberazione, n. 409/2023, ai sensi della legge
regionale 3/2004, la Giunta regionale ha concesso un contributo per
un importo massimo pari a euro 3.360 alla società sportiva
dilettantistica Tennis Club Courmayeur per l'organizzazione del
torneo Valle d'Aosta Padel Open previsto a Courmayeur dal 18 al 27
agosto scorso.
In data 3 agosto, su segnalazione dell'amministrazione comunale
di Aosta, che aveva preso visione della locandina dell'evento che
indicava un montepremi per il doppio maschile pari a euro 4.000,
oltre all'ospitalità dai quarti di finale, mentre di soli euro
1.000, oltre a ospitalità dalle semifinali, per il doppio
femminile, gli uffici dell'Assessorato si sono tempestivamente
attivati per comprendere le ragioni di tale suddivisione dei
premi.
Nella mattinata di quello stesso giorno, gli organizzatori
dell'evento sono stati infatti contattati per le vie brevi per le
delucidazioni necessarie.
Sempre il 3 agosto, nel pomeriggio, ho sottoscritto una
richiesta formale alla società sportiva dilettantistica Tennis Club
Courmayeur, non solo per conoscere le ragioni di tale scelta, ma
anche per chiedere di voler eventualmente rivalutare in un'ottica
di equità i premi previsti dal torneo.
Tale nota - che per ragioni tecniche legate all'attività di
protocollazione da parte degli uffici è stata inviata il giorno
successivo via posta elettronica certificata - è stata comunque
anticipata al Tennis Club alle ore 17:04 del 3 agosto, quindi il
giorno stesso in cui era pervenuta la segnalazione.
Sintetizzo la lettera in cui richiedo delucidazioni scrivendo,
esaurite le premesse, "Vi chiedo cortesemente di voler motivare
tale scelta e di comunicarci quali siano i criteri di norma
adottati dalla Federazione Italiana Tennis e Padel per la
suddivisione dei montepremi, in considerazione del fatto che il
torneo organizzato dal Tennis Courmayeur è inserito nel calendario
dei tornei Valle d'Aosta, FIT, FITP, (Federazione Italiana Tennis
Padel) ed è a carattere interregionale.
La locandina riporta, correttamente e come richiesto, il logo di
"Vallée d'Aoste, Regione europea dello sport" e tra i valori e i
principi che lo sport diffonde vi sono quelli dell'uguaglianza e
delle pari opportunità con l'intento di rivolgersi a tutti e a
tutte senza distinzione alcuna.
La delega allo sport mi offre altresì l'opportunità di lavorare
per una diffusione - unitamente ovviamente a tutto il resto della
maggioranza regionale - della pratica sportiva, agonistica e
amatoriale nella nostra regione ispirata ai valori che ho sopra
enunciato.
Per questo motivo vi chiedo di rivalutare la ripartizione del
montepremi equamente tra il doppio maschile e il doppio femminile
per il Valle d'Aosta Open 2023. Nell'attesa di un vostro riscontro,
porgo saluti".
A stretto giro di posta, il responsabile dell'organizzazione ha
rappresentato, per le vie brevi, quanto segue: "Siamo a specificare
che, quanto rilevato non trattasi di disparità di ripartizione del
montepremi, ma di due gare distinte rivolte a categorie diverse e
per questo con montepremi differenti.
La informiamo inoltre che in proporzione al numero degli
iscritti, preventivabili in 40 coppie maschili e 10 femminili, il
premio distribuito alla categoria femminile è quantomeno
parificabile a quello maschile, in considerazione del numero delle
partite che i partecipanti dovranno disputare.
A fronte di quanto sopra, riportiamo i dati dalle fonti
Federazione Italiana Tennis Padel e CONI che rilevano che i
giocatori di Padel amatoriali, semi professionisti, professionisti
maschi, sono intorno al 65% dei giocatori totali.
Vi rileviamo inoltre che la Federazione approva le
manifestazioni valutando i dati inseriti nel regolamento anche in
riferimento alla ripartizione del montepremi di gare similari.
Non è possibile quindi, per i motivi sopra esposti, accogliere
la vostra richiesta che peraltro non verrebbe accolta dalla
Federazione, che cancellerebbe la manifestazione dal calendario
procurandoci un enorme danno d'immagine e di credibilità.
Tali delucidazioni sono state poi formalizzate dagli
organizzatori nei giorni successivi con la lettera protocollo 5.600
del 7 di agosto.
Rispetto alle sopracitate motivazioni, non entro nel merito, in
quanto la suddivisione dei premi attiene a ogni organizzatore anche
in base ai propri regolamenti.
Preciso che, ai fini della concessione del contributo ai sensi
della legge regionale 3/2004, i richiedenti sono tenuti a
presentare una relazione descrittiva dell'evento con relativo
preventivo di spesa. Nel caso di specie, la documentazione
riportava unicamente il montepremi complessivo della
manifestazione, specificando, suddiviso come da regolamenti
federali che ho esplicitato prima nella risposta del Presidente del
Tennis Club.
La trasmissione di tutta la documentazione relativa alle
manifestazioni svolte, ivi compreso il materiale promozionale, è
prevista a consuntivo, quindi non vi è in via preventiva la
possibilità di controllare come vengono gestite e ovviamente
organizzate le manifestazioni: questo per nessuna manifestazione di
nessun genere.
L'attenzione dell'Assessorato rispetto alla vicenda è
rappresentata dalla tempestività con cui si è attivato a seguito
della segnalazione pervenuta rispetto a una locandina che non era
ancora stata trasmessa all'ente, non essendosi ancora svolto
l'evento e con cui ha chiesto agli organizzatori di rivalutare la
suddivisione dei premi.
Respingo pertanto fermamente l'invito a prestare maggiore
attenzione alle attività da patrocinare contenuto nell'impegnativa
della mozione - proprio per quanto ho appena riferito - nonché
nelle premesse, in quanto, nel caso specifico, non vi è stata
alcuna discriminazione di nessun genere e per nessun motivo.
Concordo invece in toto rispetto alle necessità di
sensibilizzazione e diffusione di buone prassi per favorire la
parità di genere e per contrastare ogni forma di discriminazione,
anche in occasione di eventi sportivi.
Sulla vicenda è intervenuta anche la Consigliera di parità che,
esprimendo apprezzamento per la tempestività dimostrata
dall'Assessorato, ha formulato alcune osservazioni finalizzate alla
discriminazione di genere o di altra natura in occasione di eventi
sportivi e non ha contestato nello specifico quest'evento, perché
ha ritenuto sufficientemente articolate le motivazioni che hanno
portato al mantenimento del contributo.
In sede di riforma della legge 3/2004, alla quale stiamo
lavorando, tutte le osservazioni saranno tenute in debita
considerazione e saranno certamente oggetto di approfondimento e di
confronto con gli stakeholders di riferimento.
Per quanto riferito e tenuto conto anche delle premesse della
mozione, che forniscono una rappresentazione non veritiera dei
fatti accaduti nonché dell'impegnativa che richiama il Governo a
effettuare attività che sono patrimonio di questa maggioranza,
chiedo il ritiro della mozione o, in caso contrario, ci sarà un
voto di astensione.
Presidente -
Consigliera Erika Guichardaz ne ha
facoltà.
Guichardaz E. (PCP) -
Grazie all'Assessore per la
risposta e per quanto ha fatto a seguito delle segnalazioni che ha
ricevuto come Assessorato.
Nessuno mette in discussione l'evento - come ha detto anche il
consigliere Sammaritani - di uno sport che vede, fra l'altro, tanta
partecipazione da parte della nostra popolazione. Dai dati si
evince che, comunque, questa scarsa partecipazione di donne
effettivamente non c'è stata, perché comunque 16 rispetto ai 48
maschi vuol dire un terzo rispetto agli altri, quindi non mi sembra
che tutta questa mancanza di partecipazione ci sia stata.
Nessuno poi, come dicevo, mette in discussione l'evento e ci
stupisce che poco prima ci sembrava ci fosse un'apertura da parte
dell'Assessore ma poi, dopo la riunione di maggioranza, tutto è
totalmente cambiato; evidentemente chi sta seduto alla nostra
destra condivide ormai in maniera preponderante le logiche di
mercato che correttamente sono state citate, ma che non ci vedono
in questo senso condividere quanto appena espresso
dall'Assessore.
Anche rispetto alla questione delle strumentalizzazioni posso
dire che, se da una parte di fronte a noi lo si dice, potremmo dire
la stessa cosa al di qua dell'aula, perché spesso sentiamo invece
le stesse strumentalizzazioni e le abbiamo sentite anche nella
mozione precedente, rispetto a questioni che, secondo quella parte,
vengono identificate come ideologiche ma che per noi, invece,
stanno semplicemente nel buon senso.
Non ritiriamo la mozione e continueremo nella nostra azione.
Presidente -
Consigliere Marguerettaz ne ha facoltà.
Marguerettaz (UV) -
Dal punto di vista pratico, noi
abbiamo una mozione che descrive in modo puntuale una
manifestazione, dopodiché ci sono, nell'ambito delle premesse, due
capoversi dove si parla di discriminazioni e poi l'impegno è un
impegno al Governo di attivarsi per superare le
discriminazioni.
Una persona normodotata dice: "In quelle manifestazioni ci sono
state delle discriminazioni", quindi quello che sta dicendo la
consigliera Guichardaz è assolutamente fuorviante, perché dice:
"Non mettiamo in discussione". Ma come non mettete in discussione?
L'avete tacciato di essere un evento discriminante!
Io parlo di discriminazione quando ci sono due attività
equivalenti che vengono trattate in modo diverso; è chiaro che, se
in una manifestazione ci sono cinquanta persone e dall'altra parte
ce n'è quindici, è evidente che sia così; anche nelle gare della
bocciofila, ci sono queste cose, nel senso che i premi sono
direttamente proporzionali ai partecipanti.
L'assessore Grosjacques è stato chiarissimo e ha detto: "Noi ci
attiviamo per far sì che tutte le manifestazioni, che hanno lo
stesso peso, abbiano lo stesso approccio. Non ci deve essere
nessuna discriminazione".
Ho avuto modo di chiedergli, per esempio, se nelle gare di Coppa
del Mondo che avremo l'11 e il 12, piuttosto che il 18 e 19, i
premi che verranno riconosciuti a coloro che vincono sono sullo
stesso piano.
Voi avete un atteggiamento che è sempre molto interessante,
perché dovete trovare il nemico; una volta il nemico è
rappresentato dai coscritti e un'altra volta è rappresentato dagli
organizzatori, perché dovete movimentare i comitati che vi stanno
dietro. Io dico facciamo un ragionamento, qua nessuno è per la
discriminazione: tutti cercano di lavorare affinché ci siano delle
condizioni dove l'uomo e la donna abbiano le stesse opportunità. Io
faccio un plauso a coloro che hanno organizzato il torneo e che
hanno messo a disposizione, senza fini di lucro, la loro attività
per far sì che ci sia dell'animazione e non delle mozioni che,
addirittura, li considerano come dei
discriminatori.
Presidente -
Altri? Consigliere Restano ne ha
facoltà.
Restano (GM) -
Per dichiarazione di voto. Ho ascoltato
l'Assessore che ha dichiarato l'astensione da parte della
maggioranza; io voterò contro perché vedo in questa mozione un
tentativo di entrare all'interno delle libere determinazioni di chi
- come ha detto il collega che mi ha proceduto - attraverso azioni
anche di volontariato organizza degli eventi.
Lo stesso intervento dell'Assessore ha dimostrato l'assoluta
correttezza del comportamento posto in essere dagli
organizzatori.
È indubbio, da quanto detto, che il numero di atleti maschi è
stato nettamente superiore al numero di atlete donne e che quindi
il montepremi, così come in tutti gli altri sport, viene tarato,
ovviamente, sulla base dei partecipanti ma anche sulla possibilità
di attrarre. Se è maggiore il numero degli uomini, in questo caso
si andrà ad aumentare un poco il montepremi che riguarda quella
categoria.
Direi che, come spesso accade nel mondo dello sport, il
comportamento è stato assolutamente corretto ...soprattutto nel
mondo di chi attorno allo sport si applica per organizzare degli
eventi. Capita a volte di vedere le cose in maniera non corretta,
può capitare anche a chi ha presentato questa mozione, però in
questo caso ritengo doveroso votare fermamente contro questa
proposta.
Presidente -
Altre dichiarazioni di voto? Non vedo
richieste, mettiamo in votazione la mozione. La votazione è aperta.
La votazione è chiusa.
Presenti: 35
Votanti: 16
Favorevoli: 2
Contrari: 14
Astenuti: 19 (Barmasse, Bertin, Bertschy, Carrel, Caveri,
Chatrian, Cretier, Grosjacques, Guichardaz Jean-Pierre, Jordan,
Lavevaz, Malacrinò, Marguerettaz, Marzi, Padovani, Rollandin,
Rosaire, Sapinet e Testolin).
La mozione non è approvata.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK