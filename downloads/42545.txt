Consiglio Regionale della Valle d'Aosta - Oggetto del Consiglio n. 104 del 19 novembre 2020 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ARTIGIANATO
COMMERCIO
FINANZA REGIONALE E LOCALE
INDUSTRIA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 104 del 19 novembre 2020 - Resoconto
OGGETTO N. 104/XVI - Reiezione di mozione: "Impegno a
definire una misura di sostegno economico a favore delle attività
produttive soggette a chiusura nell'anno 2020".
Bertin (Presidente) -
Possiamo passare al punto
successivo, il numero 44. Per l'illustrazione, consigliere Aggravi
ne ha facoltà.
Aggravi (LEGA VDA) -
È un dato di fatto che il periodo
che stiamo vivendo, rispetto al precedente
lockdown
, ha una
forte differenziazione tra le attività che sono totalmente chiuse,
le attività che lo sono parzialmente ma io direi anche soprattutto
quelle attività che, pur potendo svolgere parziale attività, hanno
deciso comunque di chiudere.
Questa decisione è legata, se vogliamo, sicuramente a un momento
di cosiddetta "bassa stagione", ma soprattutto al fatto che, conti
alla mano, ci sono dei costi che sono stati sostenuti nel periodo
estivo, in preparazione al periodo estivo, per far fronte agli
obblighi di natura sanitaria per il distanziamento sociale, per
l'adeguamento dei locali, investimenti finalizzati appunto al
periodo di riapertura, ma soprattutto costi non comprimibili che,
al di là dell'epidemia, restano: noi nella mozione facciamo
l'esempio delle locazioni commerciali, come, poi, gli obblighi di
natura di natura fiscale.
Abbiamo voluto presentare in questa mozione una proposta che era
già stata fatta nella scorsa legislatura con un ordine del giorno
che all'epoca mirava appunto a definire un'interlocuzione con lo
Stato per proporre una misura che, provocatoriamente, da parte dei
firmatari fu chiamata "bianco fiscale", ovvero una misura di
contribuzione o di defiscalizzazione - dove fatto cento appunto le
imposte e i tributi che una attività economica va a pagare - si
prevedeva una suddivisione sull'arco dei giorni utili durante
l'anno, per dare un contributo che fosse parametrato ai giorni di
chiusura più un bonus di sessanta giornate per aiutare all'epoca la
possibile riapertura.
Non siamo in una situazione molto differente, perché comunque
c'è l'incertezza in questo momento di come e di quando si potrà
riaprire - se non a pieno regime comunque in un regime sufficiente
e decente per il mantenimento delle nostre attività commerciali -
ma sicuramente ci sarà poi una fase successiva alla riapertura dove
tutte le attività economiche, a vario titolo, dovranno far fronte a
delle necessarie obbligazioni di cassa, di spesa e soprattutto
sicuramente di nuovo investimento, perché io temo e penso
verosimilmente che gli investimenti fatti per la riapertura
dell'estate saranno sicuramente aggravati da ulteriori misure che
potranno essere anche declinate sulla base dell'andamento
dell'epidemia, perché comunque - come spesso leggiamo dai giornali
o comunque dagli andamenti e dai
rumors
che emergono dalle
decisioni prese dal famigerato CTS o dai protocolli - sappiamo che
sicuramente nuovi investimenti ci saranno. E non tutti, abbiamo già
avuto occasione di dirlo sia in questo Consiglio sia nel Consiglio
precedente, hanno potuto beneficiare o sono riusciti a presentare
le domande di sostegno che aiutassero le varie realtà negli
investimenti e nel sostegno appunto delle nostre realtà.
Per fare questo noi volevamo fare una proposta concreta, quindi
proporre al Governo regionale, in particolare all'Assessore
competente, di valutare appunto l'applicabilità e la realizzabilità
di una misura di questo tipo, sia dal punto di vista della
fattibilità tecnica che eventualmente della sua possibile messa a
terra, in maniera tale da valutarla quale misura da inserire
all'interno di un prossimo pacchetto di aiuti, questo anche in
considerazione di una serie di affermazioni fatte da esponenti del
Governo.
Noi abbiamo in particolare citato quanto disse in risposta a due
interpellanze dei miei colleghi l'Assessore al turismo facendo
riferimento alla norma di attuazione 184.
È ovvio che in questo caso la norma di attuazione ci serve da
principio perché in sé ovviamente l'aspetto fiscale ha un senso
solo nella parametrizzazione di questo contributo, quindi
banalmente può essere una misura che permette di riconoscere le
attività economiche; ovviamente vanno individuate, vanno declinate,
in questo caso si lascia anche libertà all'esecutivo di fare una
proposta che poi si possa discutere in Commissione.
Perché dico questo? Perché ho visto con un po' di dispiacere la
mozione precedente essere liquidata con una modalità del tipo
"Siamo d'accordo, sappiamo che c'è la necessità ma ci asteniamo" e
sinceramente l'ho trovato abbastanza strano ma sono molto fiducioso
che questa mozione invece venga presa in considerazione per un
motivo molto semplice: perché tra i firmatari dell'ordine del
giorno dello scorso Consiglio oltre alla Lega, VDA Libra, al MOUV',
al Movimento 5 Stelle e al Consigliere Barocco, vi era il Movimento
della Stella Alpina - di cui due membri sono qui tra noi e di cui
uno, oltre al consigliere Marquis, è diventato Assessore alle
finanze e ad altre cose ed è molto sensibile a questo tipo di
argomenti, nonché un altro Consigliere, il Consigliere Restano, che
è membro di questa maggioranza.
Sicuramente almeno tre voti io penso che questa mozione ce li
possa avere, ovviamente, vedremo poi quale sarà appunto la reazione
del Governo; secondo me l'Assessore Marzi su questo aspetto avrà
una responsabilità in più perché nella sua risposta - forse
negativa - ci dovrà spiegare perché all'epoca la misura andasse
bene e invece magari in questo momento la misura non sia più valida
ma io sono sicuro, conoscendo l'Assessore e conoscendo la sua
sensibilità per questo argomento, che i 23 voti favorevoli della
scorsa volta rispetto ai 12 astenuti se non possono ripetersi
magari possono migliorarsi.
Presidente -
Siamo in discussione generale. La parola
all'assessore Marzi.
Marzi (AV-SA) -
Facciamo finta di parlare a me stesso e
facciamo anche finta quindi, di conseguenza, di provare a dare un
ordine generale rispetto a questa meravigliosa iniziativa che, a
tutti gli effetti, è una mozione ed essendo una mozione impegna il
Governo e quindi a tutti gli effetti è uno strumento che la
minoranza ha, di fatto anche la maggioranza, per poter provare a
indirizzare questi simpatici signori che sono posizionati su questi
scranni leggermente più alti con tutte le responsabilità e le
opportunità del caso.
Nel momento in cui ho avuto l'opportunità di leggere questa
iniziativa, sicuramente ho ricordato un momento particolarissimo, e
cioè il mese di aprile del 2020. Noi in quella tornata, in quella
riunione del Consiglio, in quell'adunanza, andammo a deliberare la
legge numero 5 di cui abbiamo parlato ieri e che tra l'altro a
breve richiamerò. Ci eravamo già visti per la legge numero 4, per
cui con questa legge eravamo intervenuti, in seguito al clamore
popolare successivo al
lockdown,
con immediatamente il
recepimento di tutti gli aspetti di moratoria pubblica e privata di
riferimento, invece il primo intervento da 25 milioni di euro che
ponemmo in essere fu in occasione appunto della legge 5, quindi
dell'adunanza di cui è oggetto anche l'ordine del giorno da lei
richiamato, quello del 17 aprile del 2020.
Successivamente, non c'è bisogno che ce lo ripetiamo tutte le
volte, tanto lo farò lo stesso, intervenimmo anche con la legge
numero 8 che andò addirittura a estendere e a prevedere interventi
di varia natura per 163.300.000 euro.
Lei, giustamente, parla di aspetti di natura tecnica, cioè
all'interno della mozione numero 44, cita tutta una serie di
aspetti di natura tecnica e poi giustamente esprime un'impegnativa.
Impegnativa che è l'oggetto del contendere sulla quale noi saremo
chiamati di qui a tanto/breve tempo a esprimerci con un voto. Ma
c'è un aspetto sostanziale rispetto al voto da lei richiamato in
occasione dell'ordine del giorno che questo Consiglio votò, cioè un
aspetto sostanziale e non solo formale rispetto all'impegnativa che
l'ordine del giorno da lei citato chiamava in causa.
L'impegnativa era anche in quell'occasione espressione di due
punti ben definiti, il primo riguardante quello che lei giustamente
definisce anche in questo caso semestre bianco, il secondo invece -
che nel caso specifico era il primo - era un impegno che il Governo
si doveva prendere nel contrattare con lo Stato tutta una serie
d'interventi dedicati a favore della Regione Autonoma Valle
d'Aosta, tant'è che il Presidente di riferimento, cioè il collega
Testolin, fece un intervento in replica al proponente - che fu il
collega Cognetta - nel quale richiamava tutta una serie di
proposizioni -  tra l'altro proposizioni che erano partite dal
Trentino Alto Adige e che poi dopo videro tutte quante le autonomie
speciali proporsi con lo Stato italiano - nelle quali venivano
fatte tutta una serie di richieste e in quell'occasione il
Presidente ebbe anche modo di anticipare il fatto che anche la
Regione Autonoma Valle d'Aosta aveva chiesto una serie d'impegni
specifici nella trattativa, rispetto a una serie di riferimenti in
termini di fondi che la Regione Autonoma Valle d'Aosta avrebbe
dovuto corrispondere allo Stato Italiano e che invece si chiedeva
restassero nelle casse di riferimento valdostane per intervenire a
favore dei privati e delle attività.
Ora nel frattempo è cambiato qualcosa in tal senso? Sì, è
cambiato qualcosa e molto probabilmente nell'essere cambiato
qualcosa di sostanziale, c'è anche una presa d'atto rispetto al
fatto che probabilmente per questo motivo quella parte
dell'impegnativa non viene richiamata, cioè, come abbiamo già avuto
modo di affermare in tutte le condizioni e le situazioni che siamo
venuti a gestire, compresa l'audizione di lunedì in II Commissione,
per fortuna grazie al 34/2020, 84 milioni di euro dei 103 che la
Regione Autonoma Valle d'Aosta - e tra l'altro richiamata il 17 di
aprile - doveva retrocedere allo Stato Italiano sono "rimasti"
sotto forma di ristoro nei confronti delle autonomie locali a
favore della Regione Autonoma Valle d'Aosta stessa, e una scelta
che venne fatta - e che fu anche oggetto di dibattito poi quando si
andò discutere la 8/2020 - fu quella che non vennero immediatamente
impegnati assieme ai 160 milioni della 8 anche questi 84 milioni di
ristoro, previsti a favore della specialità per quanto riguarda la
Regione Autonoma Valle d'Aosta.
Infatti quegli 84 milioni di euro a oggi mai come in questo
momento sono risultati essere salienti, focali, importantissimi,
per il prosieguo dell'attività che tutti quanti noi stiamo cercando
di porre in essere, cioè che cosa? Il previsionale futuro, la legge
finanziaria che abbiamo iniziato a discutere in Commissione; tant'è
che è proprio da questi 84 milioni di euro che è stato fatto il
prelievo di 71 milioni e mezzo di euro, in realtà poi sapete meglio
di me che non è un prelievo, ma semplicemente un'imputazione a
bilancio per competenza, d'accordo con la Ragioneria Generale dello
Stato, che fa in modo che dei 90 milioni di euro che ci sono in
meno tra la seconda annualità del bilancio previsionale 20-22 e la
prima annualità del prossimo bilancio previsionale, a tutti gli
effetti 71 milioni e mezzo di euro arrivano dall'imputazione
sull'annualità 2021 di questi 84 milioni di euro, poi dopo avremo
ancora occasione di discutere della cosa.
Per cui c'è una differenza sostanziale tra l'ordine del giorno
che era stato proposto ad aprile e l'attuale mozione di
riferimento? Assolutamente sì, ovvero la parte impegnativa, che
normalmente è la parte che in un'iniziativa consiliare si vota.
C'è una differenza sostanziale, cioè è successo qualcosa nel
frattempo da aprile a novembre del 2020? Assolutamente sì. Da
questo punto di vista l'interlocuzione con lo Stato ha previsto
tutta una serie di ristori che avrebbero potuto essere anche
maggiori ma che per il momento sono stati sufficienti sia a
garantire lo squilibrio della parte entrata sulla annualità 2021
del prossimo bilancio previsionale, sia magari a prevedere tutta
una serie d'interventi che comunque stiamo valutando di natura
fiscale ma che sono ancora in divenire, come da lei richiamato tra
l'altro per tutta una serie d'interventi di cui abbiamo già parlato
in questo Consiglio e anche nello scorso Consiglio, rispetto alla
possibilità che le leggi approvate nel 2020 prevedono comunque di
porre ancora in essere nel 2020 stesso.
Addirittura un'interpellanza da lei richiamata rispetto
all'articolo 3 della legge 5/2020, cioè quella che venne approvata
nella stessa adunanza consiliare, giustamente è stata oggetto di
un'interpellanza tra me e lei rispetto a una serie d'interventi che
vennero previsti inizialmente per 2 milioni di euro e poi aumentati
a 4.380.000 euro, quindi con un aumento di 2.380.000 euro,
successivi, appunto, con la legge 8.
Per cui da un punto di vista sostanziale, rispetto a quella che
era l'impegnativa dell'ordine del giorno votato, sono successe
delle cose e per fortuna per la Valle d'Aosta sono successe anche
delle cose positive.
Oltre a questo aspetto di natura "più tecnica" ma con dei
fortissimi connotati politici, c'è poi un aspetto che giustamente
lei richiama come oggetto di contesto rispetto all'iniziativa da
lei proposta che fa sì che il sottoscritto si asterrà rispetto a
quest'iniziativa, quindi non voterà contro, rispetto a un aspetto
invece che è fondamentale e di principio sul quale io sono invece
assolutamente d'accordo con lei, e non solo sono d'accordo con lei
oggi, ma ero d'accordo con lei ieri e mi auguro che saremo
d'accordo di qui a breve per il 2021, cioè tutto il ragionamento
che deve essere posto in essere da parte di questo Governo con
l'aiuto della minoranza rispetto al proseguimento degli interventi
non soltanto di natura economica, quindi mettendo in essere delle
risorse economiche per venire incontro alle difficoltà che il
privato e le imprese hanno già adesso e avranno l'anno prossimo, ma
anche intervenendo sulla leva fiscale di riferimento.
Abbiamo avuto modo di dirlo ieri, lo dice la Banca d'Italia,
purtroppo lo dice anche l'Unione Europea e l'analisi di questi
primi mesi di esperienza drammatica rispetto alla pandemia da
Covid-19 lo sta dimostrando in termini economici, ci sono delle
problematiche gigantesche rispetto alle necessità di liquidità che
il comparto imprenditoriale e privato sta dimostrando, cioè a
fronte di tutta una serie d'interventi posti in essere che
permettono anche da un punto di vista strutturale la possibilità
d'investire del denaro, quello che in questo momento il mercato
chiede tantissimo e sul quale lei ieri ha condiviso non la mia
opinione, ma il riportare la mia opinione quindi la
relata
refero
, c'è sicuramente una grandissima problematica legata
alla liquidità.
Quindi se nelle prossime settimane sicuramente ci sarà necessità
con l'aiuto di tutto quanto il Consiglio d'intervenire nell'andare
a individuare delle iniziative puntuali sia in termini di spesa che
di investimento rispetto alla necessità che la Valle d'Aosta,
privata e imprenditoriale, avrà, ci sarà sicuramente l'assoluta
necessità di replicare tutta una serie d'interventi di matrice
fiscale, sia regionale sia comunale, per fare in modo che per prima
cosa i soldi dalle tasche delle imprese e dei privati non
escano.
Nel corso del 2020, in tutta una serie d'iniziative poste in
essere sia dalla Regione, l'addizionale IRPEF piuttosto che l'IMU,
dai Comuni, questo è stato fatto: nel senso che si sono
procrastinate piuttosto che eliminate tante forme diverse di
entrate tributarie, quindi di addebiti tributari ai privati e alle
imprese, che vanno ad esempio dal procrastino dell'IMU e della
TASI, anche perché la TASI non esiste più, fino all'eliminazione da
parte di tantissimi Comuni, ad esempio di un canone di riferimento,
che è la TOSAP piuttosto che la COSAP a favore delle attività.
Per cui questo nel 2020 è stato fatto. È stato fatto, anche ad
esempio per quanto riguarda gli interventi previsti nella legge 5
rispetto l'addizionale IRPEF di pertinenza regionale piuttosto che
l'IRAP per quanto riguarda il primo acconto del 2020.
Per cui ci sono sicuramente tutta una serie d'interventi di
natura fiscale, venendo all'aspetto più di contesto e politico
della sua iniziativa, che vanno assolutamente presi in esame che
sono già stati fatti nel 2020 e che devono essere valutati e
riproposti per il 2021.
Quindi da questo punto di vista in termini di principio è
assolutamente condivisibile l'intendimento dell'iniziativa di
riferimento.
Rispetto al trappolone, abboccamento, nel riproporre questa
mozione richiamandola a un ordine del giorno dell'aprile del 2017,
sono cambiate tante cose, non ultima le due impegnative
sostanzialmente diverse, per cui aspetto naturalmente che diate
voce a tutti i "movimenti di collo" che avete fatto mentre io
parlavo per poi dopo, con l'aiuto di tutta quanta la maggioranza,
darvi la possibilità di sentire le nostre ulteriori risposte.
Presidente -
Altri intendono intervenire nella
discussione generale? Consigliere Aggravi.
Aggravi (LEGA VDA) -
Una battuta sul "trappolone finale":
vede Assessore, e qui la sfango subito, se il voto della mozione
precedente fosse stato favorevole, io non avrei preso a pretesto
questa situazione, ma non è questo il mio obiettivo.
Il mio obiettivo invece adesso è risponderle che tra quello che
lei ha detto e la finalità di questa mozione, c'è una differenza
sostanziale, come lei ha detto più volte.
Se lei mi avesse seguito dall'inizio, anzi scusi, non l'ho
ancora salutata, buon pomeriggio, avrebbe intuito il fatto, come ho
detto, che l'ordine del giorno doveva fungere da ispirazione.
L'obiettivo non era ricordare quello che avevamo proposto ad
aprile, o meglio quello che condividevamo ad aprile, era l'idea di
definire una misura, perché ricordo che l'impegnativa è diversa
oggi da quella giustamente di aprile, perché si dava l'incarico
all'Assessore competente a riferire in II Commissione consiliare
circa la fattibilità della misura in tempo utile, e sul tempo utile
potevamo anche discuterne.
Ma la differenza sostanziale è sul fatto che se uno avesse
ascoltato il suo completo intervento e non avesse seguito
dall'inizio o non avesse potuto, perché l'audizione in II
Commissione era a porte chiuse, oggi si aspetterebbe che quegli 84
milioni fossero messi a disposizione sul tavolo dei cittadini
valdostani.
Ma c'è una differenza sostanziale, perché lei ci ha detto
giustamente - ed è vero è cambiata la situazione - che all'epoca
quegli 84 milioni non c'erano, all'epoca non si era ancora
compiutamente valutato l'effetto dei mancati introiti da imposta,
quindi all'epoca, ad aprile, il fondo per minori entrate non era
completo. Il fondo completo sulla annualità 2020 è stato definito
in sede del bilancio della legge di stabilità che andremo poi a
discutere.
Lei ci ha anche detto che grazie a quegli 84 milioni, o meglio
una quota parte 71 e mezzo più lo split, come l'ha chiamato, sugli
utili CVA, noi riusciamo a far fronte a quelle minori entrate.
Quindi noi oggi abbiamo già delle minori entrate che non
derivano da una volontà politica ma dalla contingenza. C'è la
crisi, si lavora meno, si fattura meno e quindi producendo meno si
dovrà pagare meno.
Il pagare meno da parte delle imprese non è dovuto a una volontà
politica o a una scelta di giustizia fiscale ma dalla crisi.
Quindi è bene che si capisca, al di fuori, comunque si voglia
votare questa mozione, che quegli 84 milioni
c'est pas de
l'argent de poche
perché quegli 84 milioni sono una partita di
quadratura, una quota parte grossa, ma sono una partita di
quadratura.
In gergo per il commerciante di Courmayeur, per non citare il
cantoniere di Torgnon, quegli 84 milioni sono semplicemente
un'operazione di natura contabile, cioè non "suonano".
Quello che noi oggi volevamo fare con questa iniziativa non era
parlare delle minori entrate, non era dire: il Governo ci ha dato
84 milioni di ristori contabili perché sennò qualcuno pensa ai
ristori della potenza di fuoco di Conte e dice "Sono dei soldi".
No, sono ristori contabili, e soprattutto è vero, c'è una
differenza sostanziale rispetto alla volta precedente perché degli
aiuti sono stati messi in campo; ma l'ulteriore differenza
sostanziale è che ci troviamo nuovamente, ma questa volta dovremmo
essere un po' più preparati rispetto a quello che è successo con il
primo
lockdown
perché lo dico di nuovo, era una situazione
emergenziale, nessuno a dicembre sapeva che sarebbe successo
qualcosa altrimenti sicuramente a dicembre le vicende del bilancio
sarebbero andate diversamente.
Adesso che abbiamo di fronte un certo tipo di prospettiva,
dovremmo anche già iniziare a pensare a delle misure.
Lei ha anche parlato di aiuto della minoranza, io ho già parlato
spesso di questa situazione però qui non parliamo di aiuti
economici, quindi l'aiuto della minoranza vedremo quello che sarà
perché questa era una forma di aiuto, volevamo essere propositivi,
siamo stati propositivi, abbiamo citato i principi di una misura
già messa in campo, all'epoca sicuramente più provocatoriamente di
questa volta, perché ricordo che all'epoca chiedevamo al Governo in
carica d'interloquire con lo Stato ma non di valutare la
fattibilità, era più esecutiva quella mozione anche se - cito un
neo tornato esponente in questo Consiglio - una mozione o una
risoluzione non si nega a nessuno.
Noi all'epoca avevamo cercato di dare esecutività a quella
mozione, oggi no, è propositiva.
Quindi se lei mi chiede aiuto, io le dico perché la proposta non
viene presa in considerazione? Disponibilità a emendare le
impegnative ma sennò vuol dire che uno non vuole prendere in
considerazione questa proposta, quindi mi dico: ma quando faremo
nuovamente delle proposte, perché ne faremo, di come intendiamo
trovare delle soluzioni anche comuni nel benessere della comunità,
quale sarà il grado di aiuto della minoranza? Un tasto o delle
idee? Perché se è un tasto l'ho già detto e lo ripeto, di tasti ce
ne sono tre, andiamo tutto a destra - e mi piace anche sinceramente
- rispetto che andare tutto a sinistra, ma aldilà di questo si può
anche stare al centro, che so che lei apprezza la cosa.
Detto questo, lo ripeto perché è bene che chi ci sente lo
sappia, quegli 84 milioni non sono liquidi, sono una partita
contabile, quindi è bene che la differenza sostanziale tra il suo
corretto discorso, preciso e la realtà è che quegli 84 milioni
servono a coprire una voce ma non servono a dare degli aiuti
concreti. Gli aiuti concreti devono ancora essere definiti.
Quindi, così come io non voglio creare aspettative, non creiamo
delle aspettative, è bene che noi lo specifichiamo.
A me spiace è che quella che poteva essere una proposta,
possiamo cambiarla come vuole, ma è un tentativo, una modalità di
parametrare una proposta di contributo rispetto a un'altra. Era una
proposta, se prima c'era un'idea concreta, un'operazione concreta
come quella del 116117, che tra l'altro pare già essere stata messa
in essere, quindi secondo me il voto favorevole era scontato:
questa è una proposta addirittura che può essere emendata e può
essere discussa e non viene accolta. Ma a che gioco stiamo
giocando?
Presidente -
Si è prenotata la consigliera Spelgatti a
cui passo la parola.
Spelgatti (LEGA VDA) -
Io vi domando: è questa la serietà
con cui pensate di governare questa regione, tra l'altro in un
momento drammatico come questo? È questa la serietà con cui volete
andare avanti? Perché, veramente, c'è da porsi qualche domanda.
A prescindere da quanto accaduto ieri: Cime Bianche subito
maggioranza spaccata con posizioni agli antipodi l'una dall'altra.
Era scontato, era già scritto, era già stabilito, lo si sapeva già
ma comunque è venuto fuori, non ci voleva la sfera di cristallo per
sapere che matematicamente sarebbe successo. Guardiamo cosa sta
succedendo oggi. Voi avete di fronte un'opposizione il più corretta
possibile, il più propositiva possibile, che cerca di portare delle
iniziative nei toni più corretti possibili e soprattutto che fa
delle proposte concrete a favore dei cittadini.
Prima mozione: un conto è "non condividiamo per questo, questo e
quest'altro e di conseguenza ci asteniamo, la bocciamo, votiamo
contro, qualsiasi altra cosa", un conto è dire: "perfetto, siamo
d'accordo, iniziativa giusta, iniziativa corretta, l'iniziativa era
già partita dagli uffici eccetera eccetera, ma ci asteniamo e
quindi la bocciamo".
Non si è mai vista una roba del genere, poi politicamente non mi
sembra molto furbo, perché anche il messaggio che si dà ai
cittadini è, come al solito, "Tanto se quelli della Lega fanno
qualche cosa, a prescindere comunque sia arriva dalla Lega e di
conseguenza tutti coalizzati contro la Lega".
Non è un bel messaggio, ribadisco, non porta bene, non vi ha
portato bene fino adesso.
Se pensate di continuare così fate pure, sembra un po' di essere
ritornati all'atteggiamento della Pulz che a ogni iniziativa ci
dava dei fascisti, dei razzisti eccetera eccetera, poi non le ha
portato bene. Siamo di nuovo alle solite cose ma, ripeto, non si
sta giocando, si sta giocando con la vita delle persone, con i
cittadini e noi stiamo provando in tutte le maniere a essere il più
possibile propositivi e poi arriva un'iniziativa molto importante a
livello economico, misure di sostegno importantissime per i
cittadini, facciamo una proposta, disponibilità piena... e che cosa
ci troviamo? Chiaramente poi il collega Aggravi ha ricordato anche
quale fosse la posizione di parte della maggioranza all'epoca e poi
ci ritroviamo con l'assessore Marzi, che conosco bene perché ci ho
fatto due anni di opposizione: ci trovammo nella stessa situazione
in Consiglio comunale ad Aosta e lei ricopriva lo stesso ruolo di
Assessore. Siamo abituati a lei che parla per ore e sostanzialmente
è convinto che non dicendo nulla, partendo di qua, di là, "vado su,
vado giù, giro il discorso dall'altra parte, vado dall'altra
parte", nessuno capisce niente e alla fine di mezz'ora di discorso
mi verrebbe da utilizzare un termine che però non posso usare in
questo Consiglio, ma lei fa regolarmente delle super "qualcosa" e
mi fermo qua, tutti quanti imbambolati perché tanto non si capisce
niente, per dire poi cosa? Io sfido una sola persona ad aver
seguito il suo discorso e il suo ragionamento, ma non è capitato
questa volta, capita tutte le volte, cioè le sue arrampicate sui
vetri sono semplicemente legate al fatto che tanto "ubriaca" di
parole, nessuno capisce niente e alla fine si conclude il tutto nel
nulla.
La posizione era chiara senza fare tanti giri di parole: non
volete votarlo perché è un qualche cosa che arriva dalla Lega.
Ditelo semplicemente, se è così che voi ritenete di fare un
servizio corretto nei confronti dei cittadini, andate avanti pure
così ma tanto comunque, ripeto, siete voi che raccogliete i frutti
e avete le responsabilità di Governo, voi vi siete assunti la
responsabilità di Governo, e sappiamo anche come, ma non tocchiamo
l'argomento, evitiamo perché - ripeto - facciamo un'opposizione
costruttiva vista e considerata la situazione in cui siamo. Siete
voi che fate una maggioranza distruttiva.
Presidente -
Siamo sempre in discussione generale.
Qualcun altro vuole intervenire? Se non vedo prenotazioni, chiudo
la discussione generale. Discussione generale chiusa, interviene
l'assessore Marzi in fase di replica.
Marzi (AV-SA) -
Spesso nel corso degli anni che ci hanno
visto, con un'interruzione non troppo lunga, confrontarci da
diverse parti, è stato riportato questo tipo di approccio, cioè
quello del "Lei parla". In effetti in politica è un po' difficile,
soprattutto in un'Assise eletta, fare qualcosa di diverso dal
parlare, però secondo me una questione va puntualizzata,
soprattutto perché in questa maniera diamo la possibilità anche al
dibattito di rivolgersi verso un alveo più proficuo.
Il fatto che questa iniziativa venga dalla Lega è un dato di
fatto e che prevedrà un'astensione non è assolutamente legato al
fatto che a proporre questa iniziativa sia la Lega, perché questa
iniziativa che ha un titolo ampio, in realtà prevede tutta una
serie di cose, veramente una sola, e cioè la proposizione del
semestre bianco, sul quale da un punto di vista tecnico potremmo
discutere delle ore ma non le abbiamo, per fortuna/per sfortuna; ci
sono tutta una serie di vincoli tecnici sui quali non mi sono
dilungato ma che sono conosciuti benissimo dalla parte proponente,
c'è un principio di fondo che è trovare delle soluzioni per
intervenire anche sugli aspetti fiscali e ho avuto modo di dire non
soltanto che è stato fatto, ed è stato fatto di comune accordo, è
che c'è l'assoluta volontà da parte di questa maggioranza di
continuare a collaborare in tal senso, ma questo è un principio
politico generale sul quale siamo assolutamente d'accordo che di
fatto però non viene richiamato dalla parte impegnativa
dell'iniziativa.
Esiste poi un'altra parte impegnativa delle iniziative ed è per
quello che mi sono permesso di richiamare la II Commissione
consiliare, perché su quella parte lì non soltanto è già iniziata
la collaborazione e c'era assoluta volontà non soltanto da parte
del sottoscritto perché il sottoscritto quando fa l'Assessore alle
finanze svolge un ruolo trasversale e "di staff", per cui svolgendo
una delega trasversale sicuramente mette a disposizione la
possibilità di raccontare come stanno le cose ma non è da solo,
sicuramente tutti i colleghi hanno già dimostrato - anche nel
rispondere a una serie d'iniziative soprattutto da un punto di
vista sanitario e per quanto riguarda sia le attività produttive
piuttosto che la cultura e la scuola - di voler necessariamente
cercare delle soluzioni per il prossimo futuro, coinvolgendo
assolutamente la minoranza ma, visto che il collega Aggravi ha
fatto un richiamo "Come volete che vi aiutiamo, con il dito o con
la testa", assolutamente con la testa, lo sintetizzo perché così
evitiamo il richiamo ad "Amici Miei" e sembra un poco più facile
farmi comprendere.
Lo abbiamo però sempre esplicitato questo, lei giustamente ha
richiamato il fatto che in questa occasione siamo anche di fronte a
un pubblico. Io invece ho parlato con lei tra addetti ai lavori e
quindi nel momento in cui sono andato a richiamare gli 84 milioni
di euro l'ho fatto perché ne abbiamo parlato un'ultima volta lunedì
e io non mi sono mai permesso di richiamare questi 84 milioni di
euro come un intervento sonante che finirà nelle tasche di chi oggi
è in difficoltà.
Io l'ho chiaramente richiamato - nel suo caso tra l'altro
nuovamente espresso - come un'imputazione di competenza di cifre,
di soldi, che di fatto non hanno un intervento immediato. Servono
però a fare un lavoro enorme, cioè evitare l'esercizio
provvisorio.
Ora quando il sottoscritto ha tra l'altro accennato qualcosa
rispetto alla legge di stabilità, piuttosto che al prossimo
bilancio di previsione, ha chiaramente detto che il luogo deputato
per discutere della cosa sarebbe stato la II Commissione, infatti
non ho fatto
declarata
. In II Commissione ci siamo detti che
il primo obiettivo è evitare lo scempio dell'esercizio provvisorio
che nel 2020 abbiamo vissuto. Siamo andati per la seconda volta, ma
diciamo la prima politicamente rilevante, nella storia repubblicana
della Valle d'Aosta, in esercizio provvisorio, il 3 di febbraio
abbiamo votato il bilancio susseguente l'esercizio provvisorio, il
14 di febbraio eravamo tutti quanti a casa.
Successivamente, un mese dopo, è partita con il
lockdown
una cosa, definiamola assolutamente fuori dall'ordinarietà, come
una pandemia, pandemia vuol dire che c'è un problema di ordine
sanitario che riguarda tutto il mondo, quindi anche la Regione
Autonoma Valle d'Aosta, e noi l'abbiamo vissuta - penso unico pezzo
di terra occidentale - senza poter legiferare nei pieni poteri e
addirittura con 66 Comuni poi diventati 67 più la Regione Autonoma
Valle d'Aosta che dovevano arrivare a votare.
Questo è un dato di fatto, tant'è che susseguentemente a queste
elezioni ci troviamo qui oggi, siamo diventati un Governo il 21
ottobre del 2020, cioè esattamente dieci giorni prima di quando,
per legge, si sarebbe dovuto portare in Giunta, e quindi poi dopo
all'attenzione della Commissione e del Consiglio, il bilancio di
previsione, la finanziaria, la stabilità e via discorrendo, cioè
tutta una serie di aspetti che normalmente richiedono tantissimo
lavoro.
Per cui la scelta condivisa è stata quella di approvare un
bilancio tecnico in Giunta per portarlo giustamente all'attenzione
del Consiglio e dei portatori di interesse valdostani per poi dopo
iniziare in parallelo un discorso che doveva prevedere sia uno
studio di una serie d'interventi eventualmente da porre in atto
immediatamente, che stiamo facendo, alcuni dei quali anche di
natura fiscale, ma che vorremmo affrontare nel momento in cui -
permetteteci la possibilità e la serietà - ci sia la possibilità di
scaricarli immediatamente, e quindi entro la fine dell'anno, a
favore della Valle d'Aosta, secondo punto: aprire un parallelo
invece, un discorso che richiamava alle vostre competenze e alla
vostra capacità di collaborare, su un percorso che deve portare di
fatto al vero nuovo bilancio del 2021, che è praticamente
l'applicazione dell'avanzo o comunque, se fosse necessario, di
variazioni precedenti all'avanzo.
Del resto anche la famosa e richiamata adunanza del 17 di aprile
con la legge 5 che fu merito soprattutto di una grande
collaborazione che la vide protagonista in sede alla II Commissione
nell'arrivare a definire la legge 5, addirittura in quella
occasione quello che immediatamente venne detto al Consiglio è: ma
come? Solo 25 milioni di euro d'interventi? E noi dovemmo spiegare
che in realtà quello era un primo intervento nell'attesa di
legiferare per il successivo impiego di cifre molto più congrue
quali i 160 milioni di euro addivenienti dall'utilizzo dell'avanzo
di Amministrazione.
Anche in quell'occasione noi dovemmo spiegare che in realtà ci
sono dei motivi tecnici e politici che non potevano portare subito
all'impiego di 160 più 25 milioni di euro.
È la stessa cosa che io sto descrivendo in questo momento, cioè
c'è l'assoluta volontà di continuare a collaborare nello spirito
dell'iniziativa, non soltanto ponendo in essere delle attività
economiche e puntuali nei confronti del tessuto privato di
imprenditori valdostani? Sì.
C'è la volontà di farlo in collaborazione con tutto il
Consiglio? Sì.
Questo ha a che vedere con l'impegnativa di questa mozione? Al
momento no. Perché lo sgravio fiscale che viene citato non è in
linea con quello di cui stiamo parlando.
Allo stesso tempo però ho detto: la
ratio
di fondo che ci
vede condividere il fatto che non c'è solo necessità d'iniziative
economiche a sostegno dell'economia ma anche di evitare che nel
pagare tutto quanto dovuto allo Stato e alla Regione s'intervenga
immediatamente rimane? Assolutamente sì. È stato fatto nel 2020 e
lavoreremo assieme per fare in modo che venga fatto anche nel 2021.
E questo è assolutamente necessario, indipendentemente
dall'impegnativa che sposiamo di questa iniziativa.
Chiudo dicendo che c'è un aspetto di questa iniziativa che è
assolutamente condivisibile e che non soltanto vede me ma vede il
Governo essere assolutamente d'accordo, cioè la parte nella quale
si dice: c'è la volontà da parte dell'Assessore competente,
possiamo definirlo anche da una parte del Governo o del Governo
tutto, di condividere nelle Commissioni deputate le eventuali
scelte inerenti agli interventi di natura economica/di sgravio
fiscale a vantaggio della Valle d'Aosta in un momento di crisi
assolutamente totale? Assolutamente sì.
Presidente -
Consigliere Marguerettaz ha chiesto la
parola per dichiarazione di voto, ne ha facoltà.
Marguerettaz (UV) -
Non entro sullo specifico della
mozione che è stata ben rappresentata dall'assessore Marzi. A
beneficio di coloro che ci ascoltano però vorrei fare una piccola
precisazione, ieri forse non è stato percepito ma a un certo punto
c'è stato l'intervento del collega Restano che ha proposto una
mozione d'ordine dopo che nell'interlocuzione di un'interpellanza a
un certo punto un esponente della Lega ha detto: "Sì, sono contento
della risposta ma in buona sostanza quello che è stato detto -
ovvero quella attività che è apprezzata ed era in qualche modo
indicata nella interpellanza - è stato fatto grazie alla Lega".
Allora probabilmente siamo all'inizio, dobbiamo in qualche modo
conoscerci e sintonizzare il nostro lavoro, ma se ogni volta che
c'è un atto ispettivo o una mozione o una risoluzione e poi il
risultato finale è: votate questa risoluzione, votate questa
mozione, e poi diciamo che tutto il merito non è del Consiglio ma è
della Lega, diventa difficile chiedere un'adesione su questi atti
del Consiglio; non è immaginabile dire: "Noi siamo bravi, voi
votate quello che noi proponiamo e alla fine il merito lo portiamo
a casa tutti noi".
Allora nelle varie mozioni gli Assessori hanno detto: questa
attività è già in corso, queste cose le stiamo già facendo, quindi
vi chiediamo di ritirare la mozione perché questa mozione non
aggiunge nulla.
Se l'atteggiamento è collaborativo, e quindi,
ad
abundantiam,
diciamo che siamo tutti d'accordo, va bene, ma io
sono sicuro che un secondo dopo partirà un tweet "Grazie alla Lega
abbiamo fatto questo".
Allora capite che nel nostro dialogo questa cosa non funziona.
Se abbiamo un atteggiamento dove sulle cose che ci vedono uniti
diciamo: "Ribadiamolo, ma poi portiamolo a fattor comune di tutti",
credo che ci sia la possibilità di lavorare bene. Se tutto questo
viene fatto per dire: "La Lega sta facendo bene, sollecita perché
gli altri dormono", non funziona. Ieri la mozione d'ordine di
Restano andava in quella direzione. Restano ha detto: "Guardate che
le cose che avete detto non sono accadute grazie alla Lega, ma
grazie al lavoro di questa maggioranza e della maggioranza
precedente".
Chiudo dicendo che se continuiamo anche nelle mozioni a
ricordare quello che è stato fatto nella legislatura precedente,
negli anni precedenti, ognuno di noi avrà detto e avrà fatto delle
cose che probabilmente sono superate; allora io cercherei di
concentrarmi sul lavoro di questa legislatura e di lavorare per il
bene dei Valdostani in questa legislatura.
Presidente -
Per dichiarazione di voto, la consigliera
Spelgatti.
Spelgatti (LEGA VDA) -
Noi ovviamente voteremo
favorevolmente e, collega Marguerettaz, io capisco che lei sia
nuovo di quest'Aula perché è appena stato eletto e quindi capisco
che i meccanismi della politica evidentemente le sfuggano, essendo
un novizio, quindi deve avere tempo per imparare, però le provo a
spiegare due concetti molto semplici.
C'è chi governa e c'è chi sta in opposizione. Chi fa opposizione
può fare un'opposizione dura e cattiva - l'abbiamo visto a parti
ribaltate, quando noi eravamo in maggioranza e voi eravate in
opposizione siete partiti con un'opposizione terrificante, quando
ci siamo andati noi è toccato a noi fare quel tipo di opposizione -
oppure l'opposizione che stiamo facendo in questo momento, visto e
considerato che sono cambiati gli attori in campo, ed è
un'opposizione assolutamente propositiva, chi governa si prende i
meriti di quello che fa, chi fa opposizione porta delle iniziative.
Porta delle iniziative, fa delle proposte e chiaramente il merito
di chi lavora, perché questo è il lavoro dell'opposizione, è quello
di scrivere, avere delle idee, proporle alla maggioranza. Quindi è
scontato, visto che è l'unica cosa che può fare l'opposizione -
perché non governa, chi governa ha il merito di tutta l'azione di
governo, chi fa opposizione ha soltanto il merito di lavorare
portando le iniziative in Consiglio - che si prenda poi il merito
nel momento in cui lo fa.
Sulla mozione precedente evidentemente fa finta di dimenticarsi
di un passaggio, cioè il fatto che l'Assessore abbia spiegato sì
appunto che era partita dagli uffici ma che io abbia anche
raccontato che questa cosa era partita nel 2016 e poi è rimasta
lettera morta per una marea di tempo, di conseguenza siccome adesso
tra l'altro è subentrata l'emergenza Covid e tutto quanto con altri
obblighi di legge, si è riportato e ripresentato tutto il discorso
e di conseguenza si dice: bene, il Governo regionale si impegna,
anche l'Assessore ha manifestato sua intenzione impegnarsi, quindi
è scontato che poi ci sia il voto favorevole, ma è sempre stato
così.
Evidentemente, ripeto. Lei questi meccanismi non li ha mai visti
precedentemente perché non c'era, ma quando l'Assessore dice:
"Siamo tutti d'accordo", condividiamo il contenuto della mozione e
tutti quanti si vota, funziona così, però glielo concedo, non si
preoccupi, con il tempo imparerà anche lei.
Quindi la ringrazio, non ho capito le cose però non si
preoccupi, vedrà che con il tempo ci si potrà anche capire, però le
dico anche che lasci fare all'opposizione almeno l'opposizione.
Siete andati al Governo? Siete voluti andare al Governo? Come ci
siete andati lo sappiamo. Adesso governate, ma almeno ci fate fare
l'opposizione? Ripeto, soprattutto perché la nostra è
un'opposizione corretta, costruttiva, cerchiamo di portare le idee,
e non possiamo neanche dire: "Grazie alla Lega"? Certo che grazie
alla Lega nel momento in cui lavoriamo su qualcosa, ma è un
problema?
Se ci fate lavorare possiamo prenderci almeno il merito di aver
fatto una proposta corretta e apprezzata? Funziona normalmente
così. Se non possiamo neanche prenderci il merito, quindi noi
lavoriamo e tutto il Consiglio si prende il merito perché ha
votato, non lo so, mi sfugge qualche meccanismo, ma va bene così,
forse vedremo se potremo capirci in futuro.
Presidente -
Per dichiarazione di voto, consigliere
Manfrin.
Manfrin (LEGA VDA) -
Intervengo a seguito delle parole
del collega Marguerettaz con cui si è instaurato un piacevole
dialogo all'interno di quest'aula; mi spiace che questo stesso
dialogo non si sia instaurato con altri suoi colleghi di altri
Gruppi, ma prima o poi non disperiamo di avere anche la loro
posizione.
Al netto di questo, io comprendo perfettamente le sue
sollecitazioni, però mi permetto di fare una segnalazione: mi pare
evidente che si debba riconoscere il merito al collega Aggravi,
così come alla collega Spelgatti, così come a tutti i colleghi
proponenti d'iniziative in quest'Aula, di essere stati promotori di
alcune iniziative e quindi il tema del "di chi è il merito" ritengo
sia sufficientemente risolvibile in maniera rapida.
Se io avessi voluto controbattere su questo tema, avrei potuto
dire, per esempio, che è un'inveterata abitudine di alcuni
Assessorati di rispondere alle iniziative dell'opposizione prima
che arrivino in Consiglio. Quindi inevitabilmente il venerdì si
consegnano gli oggetti delle iniziative consiliari e poi ci si
trova a una conferenza stampa due o tre giorni dopo dove gli
Assessori danno le risposte alle iniziative consiliari in
conferenza stampa senza contradditorio.
Avrei potuto dire questo. Avrei potuto dire, per esempio, che
quando è stata fatta un'ordinanza al Presidente della Regione,
ordinanza che riprendeva alcuni concetti che avevamo espresso
addirittura nella prima seduta di questo Consiglio, un esempio su
tutti: considerare la specificità della Valle d'Aosta sugli
spostamenti, perché ci sono alcuni Comuni che non hanno la
possibilità di avere l'accesso ad alcuni beni primari durante la
crisi, lo avevamo detto in quest'aula, lo avevamo detto chiaro
durante la prima seduta di questo Consiglio, con un'ordinanza è
stato fatto, io ho visto ovviamente una comunicazione che ha detto:
"Grazie al Presidente, grazie alla Giunta, grazie al Governo che è
stata fatta questa ordinanza".
Ci avete sentito ribadire qualcosa? Ci avete sentito ribattere?
Si è visto batteri i pugni dicendo: "No, è merito nostro, l'abbiamo
detto prima noi"? No. Giustamente è stato fatto dal Governo ed è un
merito del Governo e lo riconosciamo senza alcun problema, ma
almeno riconoscere che all'interno di questo Consiglio vi sia il
merito di portare avanti delle proposte e poi si possa comunicare
all'esterno ai tanti cittadini valdostani che spesso non sanno cosa
avviene tra queste mura, se non guardano le dirette, e non sono
tutti i 126.000 collegati, almeno questo ritengo che sia utile
lasciarlo.
Io credo che sia molto più grave dire pubblicamente che si
condividono certe iniziative o addirittura votare certe iniziative
nel passato e poi disattendere quel voto o quell'opinione con
l'espressione del voto in aula. Ritengo sia molto più grave.
Nel merito di quello che è stato fatto come mozione d'ordine -
che mi permetto di dire mozione d'ordine non era, non era né un
fatto personale né una mozione d'ordine, penso che su questo possa
concordare il collega vicepresidente Marguerettaz - ovviamente mi
permetto di dire che su quanto affermato dal collega Ganis su
quell'interpellanza non s'intendeva dire "Per merito della Lega che
è l'unica che ha fatto qualcosa sul settore della sanità",
assolutamente no. È stato detto, e giustamente ci può anche essere
stato un errore di comprensione e siamo assolutamente qui a dirlo,
che la Lega si è spesa su quel tema, su quel problema, e l'ha
portato in aula, perché il problema è che a seguito del deposito di
quell'iniziativa, qualche amministratore locale ha pensato bene di
comunicare su Facebook la contrarietà al deposito di
quell'iniziativa, forse perché non bisogna sollevare i problemi, ma
bisogna risolverli nel segreto delle stanze.
Noi su questo ovviamente abbiamo voluto esprimere le nostre
contrarietà e bene ha fatto il collega Ganis a evidenziarlo, senza
assolutamente dire che è merito nostro se i problemi sanitari
vengono trattati all'interno di quest'aula nella maniera più
assoluta.
Abbiamo evidenziato un problema, a quel problema è stata data
una soluzione, siamo felici, ne rendiamo merito all'Assessore, ma è
anche merito nostro per aver sollevato il problema.
Esattamente nello stesso modo la collega Spelgatti oggi e il
collega Aggravi in questo momento stanno sostenendo delle proposte
che riteniamo di buon senso e che la stessa Giunta condivide e non
troviamo nessun motivo per il quale queste proposte non possano
essere votate. Se avete un motivo che non sia: "Eh ma lo stiamo già
facendo", fatecelo sapere. Ovviamente come Lega voteremo a
favore.
Presidente -
Ha chiesto la parola per dichiarazione di
voto il Consigliere Carrel, ne ha facoltà.
Carrel (PA) -
Credo che in questo momento dobbiamo
tornare a quello che era il programma di Governo, quindi la
centralità del ruolo del Consiglio.
Credo che in Consiglio ci sia sì una maggioranza e dall'altra ci
sia un'opposizione che ha diritto di presentare in quest'aula tutte
le iniziative che ritiene più giuste e più opportune per perseguire
il fine, cioè il nostro fine, quello che è di tutti: il bene di
tutti i Valdostani.
Credo che i Valdostani abbiano in questo momento poco bisogno di
voti di astensione su progetti che tutti noi condividiamo, sia
quello di prima che quello di adesso perché mi sembra di capire che
la maggioranza si asterrà anche su questo; credo che i Valdostani
abbiano bisogno di risposte e sono fermamente convinto che questa
mozione possa dare delle risposte o almeno avvii un progetto,
un'idea che andrebbe sviluppata e andrebbe analizzata a fondo.
Mi dispiace di trovare questo muro contro muro in quest'aula
perché, ripeto, non credo che sia questo il momento giusto per fare
giochini politici, perché se è merito della Lega, di Pour
l'Autonomie, della maggioranza del Governo, è merito della classe
politica, dobbiamo veramente cercare di guardare alla classe
politica, che fuori di qui non è ben vista, e forse dobbiamo
iniziare a dare delle risposte senza fare dei muri contro muri
valutando singolarmente le varie iniziative.
Questa iniziativa non l'abbiamo firmata forse perché siamo
arrivati all'ultimo e volevamo analizzarla a fondo, però il nostro
voto sarà assolutamente favorevole perché riteniamo sia
un'iniziativa che va a beneficio dei Valdostani, che dovrebbe
essere l'interesse di tutti noi, al di là dell'appartenenza a
partiti di maggioranza o di minoranza.
Presidente -
Altri per dichiarazione di voto? La parola
all'assessore Marzi.
Marzi (AV-SA) -
Ribadisco il primo periodo che ho
espresso nel momento in cui ho risposto alla presentazione
dell'iniziativa da parte del collega Aggravi. Ho iniziato dicendo,
visto che lei aveva concluso con un richiamo a un voto positivo che
si aspettava, "Io mi asterrò, noi ci asterremo" in maniera
assolutamente chiara, capisco politicamente non condivisibile, ma
in maniera assolutamente chiara.
Ho poi esplicitato un aspetto che, secondo me, risulta essere
assolutamente corretto da un punto di vista sia tecnico che
politico, poi può essere interpretato all'interno delle
sfaccettature del dibattito consiliare, ma ho detto: il motivo per
il quale ci asterremo è perché l'impegnativa dell'iniziativa
presentata è un'impegnativa che non può essere tecnicamente
assunta.
Nonostante il fatto che tecnicamente non possa essere assunta,
condividiamo la finalità politica rispetto al fatto che bisogna
intervenire nel togliere le tasse - la dico semplicemente per chi
ascolta - nel prossimo futuro e quindi di conseguenza interverremo
come abbiamo già fatto in corso d'essere, quindi lo faremo in piena
condivisione con il Consiglio, come tra l'altro abbiamo già
proposto.
Ora esistono dei ruoli diversi, questo lo dico perché è quanto
dichiarato prima, per cui non è che sono intervenuto dicendo
naturalmente a nome del Governo: "l'iniziativa ci piace ma siccome
è stata fatta dal partito politico non nostro, alla fine della
fiera decideremo di non votarla".
No, abbiamo fatto un'analisi di natura tecnica della proposta
presentata, dicendo anche una cosa, visto che è stata giustamente
richiamata un'altra iniziativa, cioè che quell'iniziativa aveva
un'impegnativa diversa che, come già ampiamente spiegato, in parte
si è manifestata, per cui sono successe delle cose, per cui il
fatto di aver votato in maniera trasversale quell'iniziativa tra
l'altro ha portato - non solo per merito di quell'iniziativa -
anche tutta una serie di accadimenti molto concreti.
Secondo me, chiuso questo aspetto, a livello politico questo lo
dico e quindi a titolo personale come Consigliere prima che
Assessore, è assolutamente normale che nel momento in cui si fa un
dibattito in aula rispetto ad aspetti più prettamente politici, ci
si insegua e ci si richiami all'ordine e al ruolo della maggioranza
e della minoranza.
Io ritengo che ci sia un distinguo fondamentale soprattutto
perché è stato fortemente richiamato: spetta alla maggioranza la
garanzia del numero legale e anche il fatto di beccare delle
mazzate perché spetta alla maggioranza, come richiamato, il fatto
di governare.
Spetta alla minoranza il controllo e anche la "sollecitazione".
È corretto questo ed è corretto che questo avvenga.
Il fatto di utilizzare però dei toni per svolgere il ruolo di
maggioranza o il ruolo di minoranza, corretti o non corretti,
questo nulla ha a che vedere con il ruolo che in quest'aula si
mantiene, interpreta e svolge, cioè se noi facciamo un'analisi di
quello che è avvenuto negli ultimi anni, indipendentemente dalle
maggioranze, dieci che sono cambiate in continuazione, il problema
non è stato il ruolo della maggioranza o della minoranza, ma è
stato il fatto che spessissimo questa maggioranza e questa
minoranza, ovviamente quelle del passato, auguriamoci non avvenga
più, fossero violente, onanistiche e finalizzate a se stesse, cioè
la maggioranza non è detto che riuscisse a governare e la minoranza
spesso, invece di svolgere un ruolo di controllo politico o di
sollecitazione - non soltanto quella dell'ultima consiliatura, ma
anche quelle precedenti - spesso utilizzava dei toni definiamoli
così: poco istituzionali.
Per cui il fatto che si discuta e che ci si accapigli, nulla ha
a che vedere col ruolo che deve avere una maggioranza o una
minoranza.
Quindi io apprezzo il fatto che finora la minoranza in questi
tre Consigli abbia avuto un ruolo di sollecitazione, di pungolo, ma
assolutamente corretto e non per i toni avuti ma per le iniziative
che sono state portate.
Presidente -
Per dichiarazione di voto, collega
segretario del Consiglio Distort.
Distort (LEGA VDA) -
Rispondo subito all'assessore Marzi:
sui toni poco istituzionali: è prevista la presenza di una figura
che è garante di questa istituzionalità all'interno del Consiglio,
sta alle sue spalle, sta sopra di lei ed è il Presidente del
Consiglio, quindi possiamo vivere tranquillamente, c'è il
Presidente del Consiglio che svolge esattamente questo ruolo.
Vi confido che ho cercato di resistere a una tentazione
d'intervenire in merito all'intervento del vicepresidente
Marguerettaz, però
homo sum et nihil humani a me alienum
puto
e quindi nella debolezza umana io cedo a questa tentazione
e intervengo collegandomi al suo intervento, Vicepresidente, e devo
dirle che lei con quanto ha detto ha generato due scoperte; la
prima: l'opposizione fa l'opposizione e lo fa con gli strumenti che
le sono a disposizione, i social sono strumenti socialmente
condivisi e quindi esiste purtroppo questa abitudine
dell'opposizione di cercare di farsi sentire e di far valere la
forza delle proprie proposizioni.
Quindi scoprendo questo mi conforta perché io essendo, come
tanti sanno, appassionato di filosofia, scopro in lei un discepolo
di un filosofo vissuto a cavallo tra il 400 e il 500, un tale
Jacques de Chabannes de La Palice, cultore della verità
lapalissiana.
Quindi è veramente lapalissiano quello che ha detto e mi
stupisce che una persona della sua esperienza politica venga a
scoprirlo con questa ingenuità naif, sicuramente piacevole da un
punto di vista del colloquio personale però poco consona alla
stazza della sua esperienza politica.
In ogni caso però ha messo in evidenza un'altra scoperta, la
scoperta di un criterio, di un modus operandi che a questo punto è
stato chiarito e dichiarato in quest'aula, modus operandi della
maggioranza che voterà - ha intenzione, si pone con questo
atteggiamento - questo criterio di opposizione alle iniziative
dell'opposizione per il semplice fatto che sono proposte
dell'opposizione e c'è il rischio che l'opposizione ne faccia uso
improprio pubblicizzandone la bontà.
Questo è quanto, questo è quanto chi ci ascolta ha capito e
recepito, perché questo è un dato assolutamente importante, questo
è il modo con cui questa maggioranza ha intenzione di procedere nei
confronti d'iniziative che possono essere buone o cattive ma non
scelte in base alla bontà o alla cattiveria ma scelte e mal
respinte semplicemente perché proposte da una forza politica di
opposizione. Grazie di aver chiarito questi aspetti.
Presidente -
Per dichiarazione di voto, il consigliere
Aggravi ne ha facoltà.
Aggravi (LEGA VDA) -
Ovviamente dichiarando
lapalissianamente il mio voto favorevole, volevo soltanto fare
un'ultima osservazione, o meglio, dare un suggerimento
all'Assessore e poi chiuderla lì, perché ho sentito il suo ultimo
intervento e mi preoccupa un fatto: lei adotta questioni tecniche
sull'impossibilità di votare questa mozione e di ciò mi stupisco
perché la prima impegnativa dice: "Impegna il Governo regionale a
definire una misura di contributo al sostegno economico", quindi il
Governo regionale non è tecnicamente in grado di definire una
misura di contributo al sostegno economico.
Qui non si parla di togliere le tasse, è vero, si cita "in virtù
delle disposizioni della 184 secondo i principi" perché l'ho già
specificato: "a favore delle attività produttive" è la modalità di
definizione di un contributo, cioè il come definire il quantum.
La seconda impegnativa, e mi preoccupa ancora di più, "Impegna
l'Assessore competente a riferire alla II Commissione consiliare
riguardo alla fattibilità della misura" e lasciamo perdere il
discorso "tempo". Ma tecnicamente l'Assessore competente non è in
grado di riferire alla II Commissione consiliare? Allora delle due
l'una, o ha letto la vecchia versione oppure c'è qualcosa che non
va perché, ripeto e mi perdoni, queste due impegnative cercano da
un lato di dare la possibilità al Governo sulla base dei principi
di una proposta già fatta.
Lasciamo perdere che è già stata fatta, ha ragione, e do ragione
al collega Marguerettaz, guardiamo in avanti, ipotizziamo che sia
la prima volta; c'è una proposta, si chiede al Governo di valutare
la definizione di tale proposta e di riferire in Commissione.
L'Assessore ci dice che tecnicamente non è possibile ma, ripeto,
lei ne ha fatta una questione tecnica, l'impegnativa parla di
definizione e di riferire in Commissione. Non è una mozione che
impegna a eseguire qualcosa come è successo, e gliene do ragione,
ad aprile, è una cosa ben diversa!
Sul resto del ginepraio non entro, perché a me il ginepro piace
in altre situazioni.
Mi spiace, la invito dopo il voto di questa mozione, dopo questo
Consiglio, a rileggersi la mozione, le sarà utile e vedrà che
capirà che l'obiettivo non era far eseguire al Governo un qualcosa
o mettere una misura precisa, ma era nel principio di definire una
misura che parametrasse un aiuto su questa modalità, ma qui la
chiudo e non porterò sicuramente rancore per un voto di astensione
perché non l'ho mai fatto.
Presidente -
Non vedo altre prenotazioni, quindi possiamo
passare alla fase di voto che verrà fatta come quelle
precedenti.
La votazione è aperta.
Appello nominale dei Consiglieri presenti in remoto sulla
piattaforma zoom.
Guichardaz Jean-Pierre (PCP)
- Astenuto.
Restano (VdA Unie)
- Non partecipa al voto.
La votazione è chiusa.
Presenti: 32
Favorevoli: 13
Astenuti: 19 (Barmasse, Bertin, Bertschy, Caveri, Chatrian,
Cretier, Grosjacques, Guichardaz Erika, Guichardaz Jean-Pierre,
Jordan, Malacrinò, Marguerettaz, Marquis, Marzi, Minelli, Padovani,
Rosaire, Sapinet e Testolin.)
Il Consiglio non approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK