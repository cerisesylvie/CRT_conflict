Consiglio Regionale della Valle d'Aosta - Oggetto del Consiglio n. 3127 del 10 gennaio 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
PROTEZIONE CIVILE, VIGILI DEL FUOCO E INTERVENTI PER CALAMITÀ NATURALI
Vigili del fuoco - Difesa antincendi
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3127 del 10 gennaio 2024 - Resoconto
OGGETTO N. 3127/XVI - Interpellanza: "Revisione della
modalità di intervento dei distaccamenti dei Vigili del Fuoco
volontari in caso di allerta".
Bertin (Presidente) -
Con 27 presenti, possiamo
riprendere l'analisi dell'ordine del giorno. Punto n. 26.
Per l'illustrazione, ha chiesto la parola il consigliere Brunod,
ne ha facoltà.
Brunod (RV) -
Essendo venuti a conoscenza che nel mese di
aprile 2023 è stata inoltrata agli ispettori e vice ispettori di
zona e ai capi e vice capi di distaccamento una nota informativa in
merito al ruolo dei capisquadra volontari, dove viene richiamata
l'attenzione sul ruolo di direzione operativa delle squadre
d'intervento da parte dei capisquadra volontari, nominati
dall'assemblea del distaccamento tra i vigili operativi con
un'anzianità di almeno cinque anni e che abbiano frequentato con
esito positivo apposito corso di formazione, evidenziamo che tale
nota informativa prevede che, in assenza o in caso d'impedimento di
tali figure presso un determinato distaccamento, il personale
volontario potrà partecipare all'attività di estinzione degli
incendi e ai soccorsi tecnici urgenti esclusivamente sotto la
direzione di un caposquadra professionista o sotto la direzione di
un caposquadra volontario di un distaccamento limitrofo preposti al
comando delle squadre di soccorso.
Successivamente, nel mese di ottobre 2023, è stata inoltrata
un'ulteriore nota informativa relativa all'allertamento di
distaccamenti, dove si comunica che, in caso di assenza o
impedimento del caposquadra presso il distaccamento allertato,
l'operatore di sala operativa del comando di Aosta provvederà a
contattare i distaccamenti vicini per chiedere la disponibilità di
un caposquadra e comunicherà al distaccamento competente per
territorio di prepararsi senza recarsi sul luogo
dell'intervento.
Tenuto conto dell'importante e tempestiva attività svolta negli
anni - e tutt'ora dal personale volontario dei vari distaccamenti
presenti su tutto il territorio regionale - e considerato che i
distaccamenti con il loro personale volontario sono sempre stati di
fondamentale supporto al presidio del territorio per tutte le
Amministrazioni comunali della Valle d'Aosta, riteniamo che tale
nuova procedura richiesta ai distaccamenti che vengono allertati
purtroppo risulta avere delle criticità e limitazioni, in modo
particolare il fatto di non poter intervenire tempestivamente
nell'attività di estinzione incendi e soccorso tecnico urgente
potrebbe aggravare, anche di molto, i danni e le conseguenze degli
stessi.
Facciamo riferimento anche allo Statuto speciale della Valle
d'Aosta, dove al titolo II "Funzioni della Regione" all'articolo 2
lettera Z si dice: "In armonia con la costituzione e i principi di
ordinamento giuridico della Repubblica, la Regione ha potestà
legislativa nelle seguenti materie" e all'ultimo punto si parla di
servizi antincendi.
Dopo queste premesse, s'interpella il Governo regionale per
sapere quali siano le motivazioni che hanno portato a richiedere
tale nuova modalità d'intervento del personale nei distaccamenti,
se si condividono le modalità di questa nuova procedura che è stata
richiesta ai vari distaccamenti presenti sul territorio e se, in
collaborazione con il comandante del Corpo valdostano dei Vigili
del fuoco, con gli ispettori di zona e con i capi distaccamento, vi
sia l'intenzione di rivedere tale modalità che è stata richiesta
per gli interventi dei distaccamenti con l'obiettivo di fornire un
tempestivo e performante intervento su tutto il territorio
regionale, valorizzando e promuovendo al meglio l'azione sinergica
tra il personale professionista del Corpo valdostano dei Vigili del
fuoco e il ruolo e le competenze del personale volontario del
Corpo.
Presidente -
Risponde il Presidente della Regione.
Testolin (UV) -
È opportuno precisare che le note
informative richiamate nell'interpellanza riguardano il ruolo dei
capisquadra volontari e non mutano le modalità d'intervento che
sono sempre le stesse del personale volontario.
Le note informative in argomento costituiscono un richiamo al
rispetto del ruolo del caposquadra volontario, come stabilito
dall'articolo 77 della legge regionale n. 37/2009, ovvero
provvedere alla direzione operativa delle squadre d'intervento del
personale volontario e la necessità della sua indispensabile
presenza durante le operazioni di soccorso tecnico urgente, in
assenza o in attesa dell'intervento del personale professionista,
come stabilito dal comma 2 dell'articolo 61 della legge regionale
37.
Il Comando del Corpo valdostano dei Vigili del fuoco precisa al
riguardo che non è possibile delegare ad altra figura, che non sia
quella del caposquadra volontario, la direzione operativa delle
squadre d'intervento del personale volontario durante le operazioni
di soccorso tecnico urgente, tanto più che anche le norme in
materia di sicurezza sui luoghi di lavoro non consentono di
derogare la presenza di un preposto, che per l'attività di soccorso
tecnico urgente viene individuato nella figura del caposquadra, i
cui compiti sono specificati dal decreto ministeriale del 21 agosto
2019 n. 127, vigente anche per il Corpo valdostano dei Vigili del
fuoco, così come specificato dall'articolo 20 dello stesso decreto
e considerato che i Vigili del fuoco volontari sono equiparati al
personale permanente per gli aspetti connessi alla sicurezza sul
lavoro.
Occorre anche ricordare che i requisiti per accedere
all'incarico di caposquadra volontario sono definiti dall'articolo
76 della legge regionale n. 37/2009 e comprendono in particolare il
superamento di apposito corso di formazione organizzato dalla
scuola regionale antincendi.
In tale corso di formazione vengono fornite le nozioni
indispensabili per la valutazione da parte del caposquadra dello
scenario d'intervento, da cui derivano tutte le tecniche e le
procedure ritenute più idonee e applicabili in relazione all'evento
dell'urgenza e alla gravità dell'attività da espletare, tenendo
altresì conto dell'esposizione al pericolo e dell'esigenza di
assicurare la protezione propria e di quanti sono presenti sullo
scenario.
Presso tutti i distaccamenti comunali sono presenti i
capisquadra volontari adeguatamente formati ed è prevista la
possibilità di collaborazione tra distaccamenti limitrofi, per cui
non vi sono impedimenti da questo punto di vista per interventi
tempestivi e performanti del personale volontario del Corpo
valdostano dei Vigili del fuoco.
Per tradurlo: il discorso è che ci sono dei richiami, che
sovente vengono impartiti sul territorio, per riaffermare la
necessità di avere un caposquadra che, in attesa dell'arrivo dei
professionisti, metta tutti nelle condizioni di eseguire il lavoro
dei Vigili del fuoco volontari in maniera adeguata e con le
opportune attenzioni e l'opportuna copertura da un punto di vista
della sicurezza. Principio che è stato rafforzato dal fatto che si
stanno intensificando i corsi per capisquadra, per cui ce ne
possono essere anche più di uno all'interno delle varie unità sul
territorio che possano assolvere, da quando ce ne sia bisogno,
questa funzione, ed è questo il lavoro che si sta facendo tra
volontari e professionisti, per aumentare, compatibilmente con le
risorse a disposizione, non solo il numero dei Vigili del fuoco
volontari che devono fare un percorso di avvicinamento per poi
avere l'abilitazione, ma anche soprattutto i capisquadra che
tendenzialmente devono presiedere quando c'è l'uscita sul
territorio da parte dei distaccamenti zonali. Questa è la
motivazione.
Questo non è stato un cambiamento, quello delle due circolari
che sono state lette, ma è stato un richiamo alla necessità di
gestire in maniera corretta e tutelante per tutti questo tipo di
iniziative.
Presidente -
Per la replica, consigliere Brunod.
Brunod (RV) -
Ringraziamo il Presidente per questo
chiarimento molto dettagliato in merito a un argomento che tutti
condividiamo, ossia un aspetto molto importante quello del primo
intervento sul territorio che svolgono i volontari dei Vigili del
fuoco.
Noi ovviamente non siamo esperti in materia ma abbiamo portato
questo chiarimento in merito perché alcuni ci avevano posto il
discorso di dover, in mancanza di un caposquadra all'interno di una
squadra, a volte aspettare per forza - magari c'è chi ne ha di più
e chi ne ha di meno, e a volte magari viene a mancare la
disponibilità di questo caposquadra - e quindi perdere minuti
preziosi per non poter intervenire, a volte sono quei momenti poi
delicati nella fase d'intervento che possono avere esiti anche
molto peggiori.
Abbiamo capito bene che è un discorso di normative e di
sicurezza e chiediamo, se è possibile, di ribadire ancora meglio ai
distaccamenti quest'aspetto che lei ci ha ben chiarito quest'oggi,
quindi c'è poco da fare.
Probabilmente fino a oggi ci è stato fatto presente che alcuni
interventi si erano anche svolti nonostante la mancanza di questa
figura, magari con il vigile più anziano che era in contatto e
coordinato dalla squadra dei professionisti e riuscivano a fare un
qualcosa di più.
Ovviamente queste sono considerazioni che facciamo da non
professionisti del campo e prendiamo quindi atto di quello che è
stato detto, ci auguriamo che venga fatta la dovuta informazione
per ribadire questo concetto affinché venga sempre più valorizzato
il ruolo dei volontari e non succeda, al contrario, che il non
poter intervenire faccia magari demotivare il ruolo del volontario,
perché tutti siamo consapevoli dell'importanza dei professionisti e
di tutti i volontari.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK