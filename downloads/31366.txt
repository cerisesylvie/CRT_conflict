Consiglio Regionale della Valle d'Aosta - Oggetto del Consiglio n. 439 del 25 marzo 2009 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
COMMERCIO
INFORMAZIONE
TRASPORTI E VIABILITÀ
Viabilità
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 439 del 25 marzo 2009 - Resoconto
OGGETTO N. 439/XIII - Interpellanza: "Problematiche inerenti
l'installazione di cartelli pubblicitari stradali a fini
commerciali".
Interpellanza
Premesso che la pubblicità stradale è disciplinata dal d.lgs.
285/1992 e dal d.p.r. 495/1992 per le strade classificate
statali;
Considerato che la citata normativa richiede il rispetto di
procedimenti amministrativi lenti, adempimenti onerosi ed il
pagamento di canoni elevati a carico degli utenti;
Vista l'importanza che riveste la pubblicità stradale per le
aziende e le imprese valdostane che vogliono fare conoscere con
precisione l'ubicazione della loro sede e della loro
attività;
Rilevato che l'ANAS, per quanto di sua competenza,
ultimamente sta applicando sempre più rigorosamente e pedestremente
le norme che regolamentano la materia, imponendo altresì notevoli
limitazioni a tutti coloro che vogliono installare un cartello
pubblicitario lungo le strade statali;
Constatato che, a maggior ragione in questo periodo di crisi
economica, le restrizioni imposte e il rigore pedestre adottati
dall'ANAS rischiano di danneggiare, in particolare modo, le imprese
turistiche valdostane che utilizzano i cartelli stradali per
fornire indicazioni e comunicazioni precise alla loro
clientela;
ciò premesso, il sottoscritto Consigliere regionale
Interpella
il Presidente della Regione e/o l'Assessore delegato per
sapere:
1) quali motivazioni hanno indotto l'ANAS a rendere
ultimamente più restrittive le procedure amministrative per il
rilascio delle autorizzazioni per la pubblicità stradale sulle
strade statali, nonché se tale condotta è (o sarà) adottata anche
dalla Regione per i tracciati stradali di sua competenza;
2) se è vera la notizia che l'ANAS intenda sopprimere ogni
forma di pubblicità stradale di tipo commerciale in prossimità
degli accessi ai caselli autostradali valdostani;
3) se intendano cercare una soluzione condivisa con l'ANAS
per i problemi esposti in Premessa, proponendo una semplificazione
delle procedure e possibilmente anche una riduzione degli oneri e
dei canoni a carico degli utenti che desiderano installare cartelli
pubblicitari stradali a fini commerciali.
F.to: Tibaldi
Président
- Est-ce qu'il y a l'illustration de la part du
Conseiller Secrétaire?
La parole à l'Assesseur aux ouvrages publics, à la protection
des sols et au logement public, Viérin Marco.
Viérin M. (SA-UdC-VdA)
- Su questo tema, collega Tibaldi,
credo sia importante fare una disamina delle normative, anche
perché, se si può fare qualcosa, credo che tutti siamo qui per
cercare anzitutto di semplificare le questioni - e sarà l'ultimo
aspetto che toccherò in tale mio intervento -, per cui, in
relazione a questi specifici argomenti, è stato interpellato il
compartimento ANAS per la Valle d'Aosta, che ha relazionato in
proposito producendo un'articolata memoria; se poi il collega
vorrà, gliela consegnerò, perché leggere oggi mezz'ora di fila un
testo non mi sembra opportuno. Sintetizzerò quindi con questo mio
intervento quello che un po' l'ANAS ci ha detto.
Punto n. 1: il compartimento ANAS fa presente che ha svolto, in
ottemperanza a quanto previsto dalle norme vigenti (Codice della
strada e relativo regolamento), l'attività di controllo sulla
pubblicità, in particolare per contrastare il fenomeno
dell'abusivismo. Nel caso di cartelli non autorizzati è previsto,
oltre alla sanzione amministrativa, l'obbligo di rimozione del
cartello stesso. Nel momento in cui viene inoltrata richiesta di
autorizzazione, sia a sanatoria, sia per una nuova installazione,
l'ANAS deve comunque verificare che sussistano i requisiti per il
rilascio della stessa, con particolare riguardo all'ubicazione e
quindi emergono situazioni in cui non è possibile accogliere
l'istanza. Per quanto concerne le strade regionali, per le quali si
applica oltre alle norme di cui sopra la legge regionale n. 26/2006
e la deliberazione di Giunta attuativa n. 1243/2007, non si
riscontra un abusivismo diffuso, tuttavia, quando il personale di
sorveglianza regionale accerta la presenza di cartelli pubblicitari
abusivi, anche la Regione deve procedere a norma di legge
verificando caso per caso quali di questi devono essere comunque
rimossi oppure se non suscettibili di autorizzazione successiva. In
ogni caso per nuove richieste presentate alla Regione si valuta con
il richiedente quale può essere la migliore ubicazione che
contemperi l'interesse di fornire un'adeguata informazione
sull'attività commerciale con il rispetto delle esigenze di
sicurezza stradale. Noi cioè stiamo scegliendo, in continuità con
gli anni passati, la via del confronto anche con il richiedente,
quindi tramite il capocantoniere che conosce perfettamente
l'arteria regionale si cerca di trovare una soluzione magari
discutendone prima che presenta la domanda.
Punto n. 2: in merito alla pubblicità posta in prossimità degli
accessi ai caselli autostradali, l'ANAS ribadisce l'obbligo di
rispetto della normativa del Codice della strada, che prevede fra
l'altro il divieto di pubblicità lungo e in vista degli itinerari
internazionali, in quanto è proprio il Codice della strada che li
vieta, come pure delle autostrade e delle strade extraurbane
principali e relativi accessi, fatta salva la possibilità, previa
autorizzazione, di istallare i cartelli pubblicitari nelle aree di
servizio o di parcheggio e i cartelli contenenti indicazione di
servizio o informazione per gli utenti dei vari tipi di esercizi.
Ho chiesto verbalmente di spiegarmi cosa si intendeva con tale
passaggio, il concetto è questo: se devo identificare una zona, ad
esempio, zona commerciale o zona artigianale di Donnas... delle
indicazioni che danno segnalazione al cittadino in senso generale e
non in senso puntuale, commerciale e privatistico. L'ANAS di
conseguenza sta procedendo in tal senso anche sulla base di un
parere espresso in data 4 dicembre 2008 dal Ministero delle
infrastrutture e dei trasporti, ossia l'ANAS prima di muoversi ha
dovuto far fronte anche ad una verifica, c'è stato un parere del 4
dicembre 2008 del Ministero delle infrastrutture e dei
trasporti.
Punto n. 3: il compartimento ANAS, pur escludendo la possibilità
di ridurre oneri e canoni a carico degli utenti, è in ogni caso
disponibile a valutare con la Regione soluzioni che permettano una
semplificazione delle procedure, ossia se riuscissimo a fare anche
una procedura unica, per il cittadino sarebbe più semplice per
capire il fatto, senza dover sapere se è strada statale o strada
regionale o quant'altro. In tal senso mi prendo l'impegno di
attivare un tavolo di lavoro ANAS - Assessorato, con l'obiettivo di
pervenire a questa semplificazione, ossia l'intento c'è, la
disponibilità c'è, qui non voglio dire che ci arriveremo, però
almeno tentare mi sembra giusto.
Président
- La parole au Conseiller Secrétaire
Tibaldi.
Tibaldi (PdL)
- Ringrazio l'Assessore per le risposte
fornite. Vorrei fare alcune considerazioni: la prima, mi riserverei
poi di leggere l'articolata memoria di cui ha parlato l'Assessore,
che gli è stata fornita dall'ANAS, per vedere quali sono le
motivazioni di una certa condotta, che in questa interpellanza
viene evidenziata senz'altro come fatto necessario, perché è
compito dell'ANAS regolamentare, disciplinare e controllare
l'installazione dei cartelli pubblicitari lungo l'arteria stradale
di sua competenza, d'altro canto questa doverosa attività deve
conciliarsi ed essere rispettosa delle attività economiche
esistenti sul territorio. Come sa l'Assessore, la pubblicità è
l'anima del commercio, per pubblicità non si intende solo quella
che si manifesta attraverso i
mass media
tradizionali, ma
anche quella che interviene per mezzo di cartelli indicatori
collocati lungo le vie di comunicazione. Ci risulta - perlomeno
l'Assessore lo ha sottolineato - che non vi sia un livello di
abusivismo in Valle d'Aosta così esteso tale da giustificare un
allarme e un intervento repressivo da parte dell'ANAS. Ci risulta
piuttosto - penso che anche l'Assessore abbia colto questa nostra
nota - che sia l'attività burocratica espletata dall'ANAS che viene
patita e subita da molti operatori economici, che nella
collocazione di questi cartelli indicatori devono anche per il
rinnovo delle autorizzazioni reiterare procedure tecniche, quindi
chiamare il geometra di competenza e pagare delle tasse onerose che
sono previste per legge. Fermo restando tutto il rispetto che
meritano e la sicurezza stradale, e l'ordinata installazione dei
cartelli pubblicitari lungo le strade, mi fa piacere sentire
dall'Assessore che ci sarà un tavolo tra la Regione e l'ANAS per
approfondire questo problema; ci auguriamo che tale tavolo vada
verso una semplificazione di queste procedure, che sono
estremamente pesanti, anche perché in fondo si tratta di cartelli
indicatori. Per ottenere queste autorizzazioni bisogna infatti
passare nelle trafile di procedure che sono veramente complesse e
annose!
Mi auguro che l'ANAS, visto che è un moloch, un "dinosauro" che
si muove lentamente e in maniera farraginosa, nel rapporto con la
Regione, che ha una sua "snellezza" rispetto a quell'ente più
vantaggiosa, possa individuare regole che vadano bene e per gli
utenti della strada, e per gli operatori economici, che non possono
essere trascurati specie in un momento come questo, che è un
momento di crisi, dove anche le indicazioni stradali verso un
albergo o un ristorante, piuttosto che verso un'attività
artigianale o commerciale, possono aiutare a confluire la clientela
in una o in un'altra direzione. Sappiamo che l'orografia del nostro
territorio regionale è accidentata, sappiamo che le indicazioni
stradali sono di fondamentale importanza, pertanto confidiamo sul
suo dinamismo, Assessore, affinché questo problema non venga
accantonato e dimenticato, ma sia affrontato concretamente con i
Responsabili regionali dell'ANAS.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK