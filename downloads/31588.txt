Consiglio Regionale della Valle d'Aosta - Oggetto del Consiglio n. 606 del 11 giugno 2009 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
OPERE PUBBLICHE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 606 del 11 giugno 2009 - Resoconto
OGGETTO N. 606/XIII - Approvazione del programma regionale di
previsione dei lavori pubblici per il triennio 2009/2011, ai sensi
del secondo comma dell'art. 7 della l.r. 12/1996 e successive
modificazioni.
Il Consiglio
Richiamata la legge regionale 20 giugno 1996, n. 12, "Legge
regionale in materia di lavori pubblici" ed in particolare il Capo
II della stessa "Pianificazione e programmazione del ciclo dei
lavori pubblici" nel quale si stabilisce che il ciclo di
realizzazione dei lavori pubblici è strutturato in relazione alle
fasi di programmazione e di pianificazione, nonché di esecuzione
dei lavori necessari a soddisfare i bisogni identificati;
Richiamato l'articolo 7 della citata legge regionale n.
12/1996, relativo al Programma regionale di previsione, così come
modificato dalla legge regionale 5 agosto 2005, n. 19, ed in
particolare il comma 5bis il quale prevede che al programma di
previsione sia allegato l'elenco degli interventi che si intendono
avviare, ma che non hanno ricadute finanziarie nel triennio di
riferimento del programma;
Richiamata la deliberazione della Giunta regionale in data 10
gennaio 2000, n. 8, con cui sono state approvate le schede dei
lavori e le tabelle riepilogative, atti a costituire i modelli e la
struttura per la redazione dei documenti di programmazione dei
lavori pubblici per il triennio 2009/2011;
Evidenziato, altresì, l'interesse dell'Amministrazione
regionale a promuovere la prevenzione del degrado delle opere
pubbliche, attraverso specifici programmi di manutenzione che
trovano accoglimento nel programma regionale di previsione con
l'inserimento degli interventi atti a costituire il programma delle
manutenzioni di cui all'art. 18 della l.r. 12/1996;
Considerato, inoltre, che conformemente all'attribuzione
delle competenze di cui alla deliberazione in data 25 luglio 2008,
n. 2158, è stato predisposto a cura del Dipartimento Opere
Pubbliche e Edilizia Residenziale dell'Assessorato Opere Pubbliche,
Difesa del Suolo e Edilizia Residenziale Pubblica, il programma
regionale di previsione dei lavori pubblici per il triennio
2009/2011 sulla base di dati elaborati e trasmessi dalle competenti
Direzioni e Servizi che hanno evidenziato, ponendoli in
correlazione con le risorse finanziarie disponibili, interventi
passibili di avvio delle successive fasi attuative;
Visto il programma regionale di previsione per il triennio
2009/2011 che individua lavori su beni di proprietà regionale oltre
che interventi eseguiti su beni di proprietà di altri soggetti per
i quali ricorrano una o più delle seguenti condizioni:
- concorrono in modo rilevante al conseguimento dei bisogni
individuati dagli atti programmatori di cui all'art. 6, comma 3
della l.r. 12/1996, ai sensi dell'art. 7, comma 5, lettera a) della
l.r. 12/1996;
- costituiscono completamento di lavori già iniziati
dall'amministrazione regionale ai sensi dell'art. 7, comma 5,
lettera a) della l.r. 12/1996;
- sono finalizzati a garantire la sicurezza e la continuità
funzionale delle opere ai sensi dell'art. 38, comma 1 della l.r.
12/1996;
- sono di interesse regionale, sono finanziati dalla Regione
e alla loro realizzazione provvedono altri soggetti attuatori ai
sensi dell'art. 7, comma 5, lettera a) della l.r. 12/1996;
- sono atti a costituire i programmi di manutenzione ai sensi
dell'art. 7, comma 5, lettera b) della l.r. 12/1996;
Richiamato l'articolo 39 della l.r. n. 12/1996 e successive
modificazioni ed integrazioni, nel quale sono indicate le
attribuzioni di competenze relative alle attività connesse al ciclo
di realizzazione di lavori pubblici ed in particolare la lettera
c), comma secondo dello stesso articolo che attribuisce al
Consiglio regionale la competenza all'approvazione del programma
regionale di previsione;
Ritenuto, in relazione a quanto premesso di confermare per
l'anno 2009 la struttura, i modelli delle rappresentazioni
riepilogative e il modello della scheda lavori, relativi al
programma regionale di previsione di cui all'art. 7 della l.r.
12/1996, già approvati con deliberazione in data 10 gennaio 2000,
n. 8;
Richiamata la deliberazione della Giunta regionale in data 30
dicembre 2008, n. 3830, concernente l'approvazione del bilancio di
gestione per il triennio 2009/2011, con attribuzione alle strutture
dirigenziali di quote di bilancio e degli obiettivi gestionali
correlati e di disposizioni applicative;
Visto il parere favorevole rilasciato dal Coordinatore del
Dipartimento opere pubbliche e edilizia residenziale
dell'Assessorato opere pubbliche, difesa del suolo e edilizia
residenziale pubblica, ai sensi del combinato disposto degli
articoli 13, comma 1, lettera e), e 59, comma 2, della legge
regionale 23 ottobre 1995, n. 45, in ordine alla legittimità della
presente deliberazione;
Visto il parere della III Commissione consiliare
permanente;
Delibera
di approvare il programma regionale di previsione dei lavori
pubblici per il triennio 2009/2011, che, completo dell'allegato
previsto al comma 5bis dell'articolo 7 della l.r. 12/1996,
costituisce parte integrante della presente deliberazione.
Allegato
(Omissis)
Président
- La parole à l'Assesseur aux ouvrages publics,
à la protection des sols et au logement public, Marco Viérin.
Viérin M. (SA-UdC-VdA)
- Merci, M. le Président. Il
programma di previsione dei lavori pubblici 2009-2011 costituisce
la fotografia delle opere pubbliche di cui a vario livello e a
diversi stadi di progettazione le strutture della Regione stanno
programmando la realizzazione, al fine di dare soddisfazione ai
bisogni rilevati nel limite delle disponibilità finanziarie che il
bilancio di previsione della Regione assegna alle stesse strutture.
Il programma è composto dalla lista delle opere pubbliche che si
intendono avviare nel triennio 2009-2011 e in allegato anche dal
relativo elenco delle opere, contenente gli interventi che si
intendono avviare, ma che non prevedono in sede di approvazione del
programma ricadute finanziarie sul triennio di riferimento, ossia
2009-2011. Gli interventi compresi in allegato costituiscono il
serbatoio naturale di progettualità al quale attingere ogni
qualvolta se ne ravvisa la necessità: ottenimento di nuovi
finanziamenti, cambiamento di condizioni che determinano una
ricaduta nella priorità di attuazione, eccetera. Si tratta di
interventi inseriti dalle strutture regionali competenti per
materia conseguentemente alla realizzazione diretta del bisogno e
alla segnalazione dello stesso bisogno espressa dal territorio. La
rilevanza dell'allegato risiede nell'opportunità offerta dallo
stesso, unitamente al programma, di tracciare un quadro
sufficientemente ampio ed esaustivo dei bisogni. All'interno del
programma stesso non sono al momento ricomprese le opere di
rilevante interesse regionale, di cui alla legge regionale n.
21/2004, meglio conosciute come le grandi opere.
L'elaborazione del programma quindi è avvenuta attraverso
un'intensa attività di raccordo fra gli attori coinvolti a vario
titolo dalla programmazione delle opere pubbliche. Gli interventi
contenuti nel programma appartengono a tutti e tre i settori dei
lavori pubblici, individuati dalla legge di riferimento e sono
suddivisi per ciascuno di essi in territorio e ambiente, turismo,
beni culturali e ambientali e infrastrutture. Gli interventi dei
settori territorio e ambiente, turismo, beni culturali e ambientali
sono articolati nelle seguenti tipologie: manutenzione, adeguamento
strutturale, funzionale e normativo di opere esistenti e nuova
realizzazione. Coerentemente con l'articolo 44 bis della legge
regionale n. 12/1996, gli interventi delle categorie beni culturali
sono articolati nelle seguenti tipologie: scavo archeologico,
restauro e manutenzione di beni immobili e restauro e manutenzione
di superfici architettoniche decorate di beni mobili di interesse
storico, artistico e archeologico. Nell'individuazione degli
interventi da inserire nel programma all'interno dei tre settori
dei lavori pubblici è stata data priorità agli interventi relativi
al contenimento funzionale di opere realizzate dalla Regione, agli
interventi volti alla conservazione e alla ricollocazione del
patrimonio edilizio esistente.
Complessivamente il numero degli interventi inseriti nel
programma è pari a 123, compreso l'intervento che abbiamo previsto
tramite l'emendamento firmato dal sottoscritto e dal collega
Marguerettaz, che vi è stato distribuito. Dicevo, sono 123 opere
per un costo complessivo ammontante a 259.251.000 euro, per tali
interventi le ricadute finanziarie a valore sul bilancio regionale
2009-2011 ammontano sulle tre annualità in euro 132.342.326,
articolate rispettivamente in: 12.865.000 euro per il 2009,
53.828.800 euro per il 2010, 65.648.526 per il 2011. Ne consegue
che taluni interventi o parte di essi trovano copertura finanziaria
nelle annualità successive al triennio di riferimento. La
numerosità degli interventi del programma presenta la seguente
distribuzione settoriale in percentuale: il 71 percento nel settore
infrastrutture, il 16 percento nel settore turismo e beni culturali
e ambientali, il 13 percento nel settore del territorio e ambiente.
Nel programma sono ricompresi gli interventi di competenza anche
degli enti locali, che, ai sensi dell'articolo 38 comma 1 e comma 3
bis della legge regionale n. 12/1996 e successive modificazioni, la
Regione esegue ai fini di garantire sicurezza o in virtù del
principio di sussidiarietà con gli enti locali e del principio di
economicità ed efficacia dell'azione amministrativa sanciti dalla
legge regionale n. 54/1998. Rientrano infatti anche gli interventi
frammentari che per ragioni di economia di scala vengono effettuati
dalla Regione in esecuzione diretta attraverso i propri cantieri,
che svolgono funzione anche sociale attraverso l'assunzione di
personale per fronteggiare problemi di disoccupazione nel settore,
oppure attraverso l'utilizzo di piccole imprese.
Su questo piano triennale c'è stato il parere del Consiglio
permanente degli enti locali senza nessun rilievo e questo ci fa
molto piacere, perché da sempre tale Consiglio è molto attento agli
interventi programmati, soprattutto quelli che riguardano i Comuni
stessi e le Comunità montane.
Volevo approfittare per illustrare anche l'emendamento per
economicità dei tempi. L'emendamento che vi è stato distribuito e
che è stato presentato dal sottoscritto e dal collega Marguerettaz,
riguarda l'intervento ST 73, ossia il collegamento delle aree
sportive e ricreative di Quart e Brissogne. Le motivazioni sono
essenzialmente due: dalla categoria "Viabilità e trasporti e
viabilità extraurbana", settore "Infrastrutture", passa alla
categoria "Strutture per il turismo, sport e tempo libero", settore
di intervento "Turismo, beni culturali" e qui la motivazione è che
era più logico non tenere questa previsione all'interno della
viabilità, ma portarla all'interno delle strutture di interesse
sportivo. La seconda motivazione è che passa dal documento allegato
al programma triennale per un importo di 1.850.000 euro, perché in
questi ultimi giorni abbiamo ricevuto il progetto preliminare.
Nelle prossime settimane la Giunta dovrà procedere all'esame del
progetto preliminare e successivamente affidare le successive fasi
progettuali con la richiesta di proseguire con il progetto
definitivo.
Volevo anche toccare un altro aspetto, che riguarda più la
costruzione cartacea di questo documento. Si sta lavorando per
ricercare una semplificazione e una maggiore omogeneità nel
raggruppare i dati per il futuro e dovremo vedere se affrontarlo
tramite modifica di legge o se non è necessario, ma l'obiettivo è
di rendere questo documento più comprensibile e omogeneo,
raggruppando anche tutti i dati, adesso vedremo se per tipologia o
per destinazione. Si sta già lavorando in tale senso, questo volevo
dire al Consiglio e aspetto eventuali domande o eventuali
suggestioni per migliorare tale documento nel prossimo futuro.
Président
- La parole au Conseiller Secrétaire
Tibaldi.
Tibaldi (PdL)
- Grazie, Presidente. Alcune considerazioni
su questo documento, che indubbiamente riveste una sua importanza
che è stata sancita in una legge: la n. 12/1996, dove è previsto
esplicitamente che questo documento di programmazione venga redatto
periodicamente dall'Esecutivo e approvato dal Legislativo. Se
questo ha un'importanza formale, c'è anche un'importanza
sostanziale: quella che le opere e le infrastrutture pubbliche
rivestono per una comunità come la nostra, ma non solo come la
nostra, perché comunque garantiscono la fruizione di servizi, di
livelli di benessere che altrimenti, se non vi fosse l'intervento
degli enti pubblici, non sarebbero così facilmente permessi.
L'importanza è ulteriormente sottolineata dal fatto che, specie in
un periodo critico da un punto di vista congiunturale come questo,
il fatto di avere sempre in considerazione il comparto edilizio, in
tale caso il comparto edilizio pubblico, credo possa consistere in
una boccata di ossigeno, in un polmone vero e proprio di cui questo
settore dell'economia, ma anche un certo e ampio indotto possono
beneficiare.
A parte queste considerazioni generali, vorrei anche soffermarmi
su alcuni principi guida di tale documento che, come ripeto,
ricalca un lavoro che è ormai consolidato, che gli uffici fanno in
senso quasi automatico, introducono semplicemente dei dati
all'interno dei
file
, oggi è tutto computerizzato con i
potenti mezzi di cui siamo stati dotati come Amministratori
regionali: si tratta semplicemente di aggiornare dei valori
numerici e i
trend
progettuali e esecutivi, realizzativi di
queste opere, per produrre un documento che alla fine rilegato fa
la sua bella figura come al solito.
Ci sono opere che sommariamente considerate sono pari a 247
milioni di euro, quindi l'impegno è di tutto rispetto; 247 milioni
di euro che tuttavia, guardando la tabella a pagina 5, alla fine
dei conti vedono un impegno sul triennio di 131 milioni di euro e
rotti, quindi siamo appena al di sopra della metà, i quali sono
stati spalmati nel triennio 2009-2011 con un criterio che sarà
senz'altro dettato dal calendario dei lavori o delle progettazioni,
ma vedono un 2011 con 65 milioni di euro, un 2010 con 53 milioni di
euro o poco più e un 2009, ossia l'esercizio corrente, con 12,865
milioni di euro. La prima riflessione che ci sentiamo di fare
allora è che su un montante di 247 milioni complessivi solo 131
sono riferiti al triennio come spendibili e addirittura solo 12
milioni sono quelli di cui si prevede l'utilizzo e la spesa vera e
propria nell'esercizio corrente. È un impegno che riguarda il 10
percento dello stanziato nel triennio, quindi ci permettiamo di
dire un po' pochino e addirittura solo il 5 percento degli importi
complessivi. Pare allora, ma è una chiave di lettura che senz'altro
l'Assessore sarà in grado di confutare, che il montante della spesa
previsto per l'esercizio corrente rappresenta uno spicciolame che
la Regione mette a disposizione - o, meglio, il suo Assessorato -
per fare queste opere. Non so se si tratti di una scelta politica,
siamo al secondo anno di questa legislatura, quindi non partiamo
con l'affanno, ossia la Giunta deve organizzare, l'Assessorato
magari da ristrutturare in alcune sue funzionalità... ma sta di
fatto che 12 milioni ci sembrano una cifra un po' esigua. Non so -
ripeto - se si tratti di calendarizzazioni che si sono concluse
forse infelicemente in questa appostazione di dati e di cifre, però
lei, Assessore, lo sa meglio di me, i 12 milioni rappresentano una
piccola fetta di questa torta che ribadiamo essere importante.
Un altro aspetto che vogliamo mettere alla sua evidenza è che ci
sono progetti che si ripropongono di triennio in triennio, c'è una
sorta di moto perpetuo che si realizza per di più sulla carta di
questo documento che non nella realtà dei fatti, con progetti che
vengono rivisti e rivisitati più volte e che solo dopo tanto tempo
riescono a trovare la luce in opere o inizio di opere vere e
proprie. Dei 122 progetti, Assessore, lei sa che 38 sono nuovi e di
questi 38 c'è una prevalenza di manutenzione. È vero, sono
importanti anche le opere manutentive, perché i beni immobili, i
beni pubblici come quelli privati vanno mantenuti, anche perché il
deterioramento riguarda anche questa categoria di beni. Sta di
fatto che però, oltre ad una scarsa disponibilità sulle annualità
2009, ci sono anche nella novità di questi 38 progetti molte
manutenzioni, come dire?, l'idealità, la fantasia, la creatività
non è che facciano parte preponderante di questo documento di
programmazione.
Una terza osservazione, ed è anche l'ultima, riguarda un aspetto
che la legge n. 12/1996 aveva voluto promuovere, direi anche
giustamente, e che in altre realtà regionali, ma anche a livello
statale forse ci sono delle convenienze, delle occasioni più
spiccate, è stato colto e portato avanti in diversi casi: mi
riferisco nell'articolo 7, comma 5, lettera a) della legge citata
al
project financing
, ovvero ai lavori pubblici finanziati
con capitale di rischio sottoscritto anche da soggetti privati. È
un'importante opportunità che il pubblico ha creato al privato e
che anche il privato può sviluppare concorrendo, nel senso di...
condividendo con il pubblico delle iniziative strutturali e
infrastrutturali che vanno sempre a beneficio della Comunità, ma in
questo caso coinvolgono in maniera più massiccia imprese e privati
per lavori pubblici di interesse regionale, dove i soggetti
attuatori non sono solo l'ente pubblico come in questo caso, ma
anche i privati con capitale di rischio proprio. Non ci sembra di
ravvisare in tale documento nulla di particolare in questa materia.
Non so se l'Assessore vorrà dirci perché, se ovviamente la crisi ha
mortificato o attenuato un'iniziativa così importante, o se ci sono
altre ragioni per cui la Regione preferisce governare direttamente
e direi anche esclusivamente questo importante settore dei lavori
pubblici.
Fatte queste considerazioni, vorrei tuttavia dire, auspicando
naturalmente una risposta, che il nostro gruppo voterà
favorevolmente questo documento di programmazione.
Président
- La parole au Conseiller Giuseppe Cerise.
Cerise G. (VdAV-R)
- Merci, M. le Président. Alcune
considerazioni di carattere generale su questo programma di
previsione dei lavori pubblici per il triennio 2009-2011. Il
documento sul quale ci dobbiamo esprimere è piuttosto corposo, un
cumulo di cifre che fanno riferimento alle opere, un malloppo
piuttosto consistente che viene comunemente definito "il libro dei
sogni", perché si ha la sensazione a volte - ma non solo io, ho
sentito anche i diretti interessati esprimersi in questo senso -
che vi sia dentro di tutto e di più con una scarsa rispondenza fra
la previsione e quello che di fatto viene realizzato. Avevo in
Commissione, nell'audizione con l'Assessore, espresso questa stessa
preoccupazione e devo prendere atto che l'Assessore aveva in quella
occasione dichiarato di voler invertire questa tendenza e di
impegnarsi affinché il programma di previsione fosse veramente quel
documento di indirizzo e di programmazione che deve guidare la
Giunta in materia di lavori pubblici.
A noi il fatto che questo documento venga chiamato bonariamente
"libro dei sogni" non ci preoccupa affatto, anzi, ma lo vorremmo
come un libro dei sogni che si realizzano e non che si infrangono,
perché qua dentro ci sono i sogni degli enti locali che vedono
nelle opere citate la soluzione a problemi che si trascinano nel
tempo nelle loro realtà, ci sono i sogni dei cittadini che vedono
la realizzazione di interventi programmati di messa in sicurezza di
versanti franosi o di consolidamento di arginature fragili di
torrenti che esistono alle spalle delle proprie abitazioni, la
possibilità di dormire tranquilli anche nei giorni di forti
precipitazioni, senza avere quella costante apprensione. Ci sono i
sogni delle imprese, ha sfiorato questo argomento anche il collega
Tibaldi, che sperano di vedere una rapida cantierabilità di tali
opere, in quanto in grado di dare ossigeno a questo settore in
forte sofferenza. Noi daremo il nostro voto favorevole a questo
programma nell'auspicio che questi sogni si possano concretizzare.
Interpreti dunque, Assessore, questa nostra posizione come un atto
di fede condizionato, perché sull'attuazione di questo programma
noi vigileremo attentamente, in particolare sull'operativo, e
saremo sicuramente inflessibili rispetto a degli scostamenti
ingiustificati al programma di previsione. Affidiamo a lei questo
compito di interpretare questa nostra preoccupazione e si rammenti
che a volte un sogno infranto bruscamente e ingiustificatamente si
potrebbe anche trasformare in un incubo per chi lo deve subire.
Grazie.
Président
- La parole au Conseiller Donzel.
Donzel (PD)
- È importante l'entità della cifra che viene
messa a disposizione di questo piano e devo dire anche con dei
criteri che globalmente mi sembrano interessanti, perché le opere
che si riferiscono al territorio e all'ambiente sono opere che in
molti casi sono mirate a garantire la sicurezza dei cittadini, dei
centri abitati che si trovano in luoghi vicino ai torrenti o in
situazioni particolari, quindi sicuramente quello è un primo dato
importante da rilevare. Anche il ruolo centrale che hanno gli
interventi sul turismo, in cui io vedo con positività anche se
ascritti nel bilancio infrastrutture, quelli che riguardano la
viabilità extraurbana; sappiamo che garantire strade sicure è una
cosa utile ai valdostani, ma sappiamo anche che attraverso quelle
strade si raggiungono le località turistiche fondamentali, uno dei
gangli ancora fondamentali dello sviluppo economico della Valle
d'Aosta.
Più di ogni altra cosa mi fa piacere l'entità dell'importo che è
dedicato all'edilizia scolastica. Proprio oggi in quest'aula
qualcuno ha mosso delle critiche dure ai costi della scuola in
Valle d'Aosta, invece tali interventi che sono messi nel piano di
previsione sono interventi importanti, significativi, necessari.
Sono interventi che possono garantire anche una migliore qualità di
scuola, perché in alcuni settori vanno a toccare realtà che avevano
strutture non adeguate e soprattutto servono ad una messa in
sicurezza: mai vorremmo che accadesse in Valle d'Aosta quello che è
accaduto in altre regioni d'Italia, dove edifici non adeguati hanno
messo in pericolo la vita stessa dei ragazzi. Questo quindi è uno
di quegli elementi estremamente qualificanti di tale piano e fa
piacere di trovare un'iniziativa forte in quella direzione, per cui
noi ci esprimeremo con voto favorevole su tale piano.
Président
- Est-ce qu'il y a d'autres Conseillers qui
souhaitent intervenir? Est-ce qu'on peut fermer la discussion
générale? La discussion générale est fermée.
La parole à l'Assesseur aux ouvrages publics, à la protection
des sols et au logement public, Marco Viérin.
Viérin M. (SA-UdC-VdA)
- Merci, M. le Président. Intanto
voglio ringraziare coloro che sono intervenuti, perché questo è un
documento molto importante. Io darei delle risposte a tutti quanti
e partirei dall'intervento del collega Tibaldi, che, richiamando la
legge n. 12, quindi i principi guida, pone l'accento sulle somme
destinate alle varie annualità oltre che al triennio. Probabilmente
qui non si riesce... ed è un aspetto che miglioreremo in futuro e
fa parte di quella annunciazione che ho fatto alla fine del mio
primo intervento, perché non è che nel 2009 sono 12 milioni di
euro, perché a questi vanno aggiunti 45 milioni di euro che sono
nel piano annuale, vanno aggiunte le fette di risorse finanziarie
previste da altri piani che cadono in queste nostre annualità
2009-2010, come la differenza fra i 132 e i 247 cadrà nelle
annualità nel 2012-2013-2014. Qui probabilmente non si sono
abbinati i dati, nel senso che si incrocia la previsione con altri
dati che invece fanno parte di altri documenti, che sono quelli di
competenza precisa sull'annualità.
Sul discorso poi dei progetti rivisti e non rivisti, e sono solo
38 progetti nuovi, credo che sin dall'inizio il sottoscritto abbia
già detto che noi non vogliamo rivoluzionare tutto, vogliamo - come
ogni buon amministratore dovrebbe fare - completare le opere da
completare e prevedere man mano che la legislatura farà il suo
corso nuovi interventi, soprattutto quelli di manutenzione, perché,
come ha detto bene il collega Tibaldi, qui è come quando uno
amministra casa sua o la sua azienda, non è che può costruire ogni
giorno del nuovo, perché alla fine non riesce a manutenere e a far
funzionare quello che ha realizzato negli anni passati. Bisogna
quindi fare un ragionamento molto preciso, dunque manutenzioni
propedeutiche, straordinarie e quant'altro, come si sta cercando di
fare sulle scuole. Il concetto è: sì al nuovo finendo le opere che
sono in sospeso e anche qui apro una parentesi, rispondendo a certe
interpellanze: abbiamo messo in attesa alcuni interventi, quali ex
Brambilla ed altri, perché vogliamo capire chi fa e cosa farà un
domani ad opere finite anche per il discorso di gestione. Ci siamo
presi delle responsabilità in questo senso e allora vogliamo vedere
con un'ottica complessiva un piano triennale. È chiaro che un piano
triennale può contenere delle opere che oggi possono essere
ritenute valide, di qui a 2-3 anni sono cambiate le esigenze
rispetto a come corre il mondo - anche in Valle d'Aosta -, che
dovrebbero essere modificate perché non più efficaci per quegli
obiettivi che ci siamo prefissati. È con questo spirito che abbiamo
lavorato su questo. Ribadisco che su questo stiamo lavorando per
presentare un documento, per evitare tali interpretazioni errate,
un documento che vada ad omogeneizzare le tipologie e le risorse
finanziarie in maniera più concisa e comprensibile... come
documento.
Al collega Cerise riconfermo quanto avevo detto in Commissione:
è vero, c'è di tutto e un po' di più, come deve essere un piano
triennale, deve toccare tutti gli aspetti. Il programma poi deve
essere attuato e qui concordo pienamente, posso dire con
tranquillità che l'ultima Giunta, su mia proposta, ha approvato un
nuovo servizio presso l'Assessorato dei lavori pubblici eliminando
il servizio del collaboratore e istituendo un servizio di controllo
di gestione, perché ho sempre detto che è giusto sapere cosa si
vuol fare, ma è giusto poi sapere cosa si è riusciti a fare. È
comprensibile che non si possa riuscire a fare il 100 percento, ma
almeno l'85-90 percento... bisognerebbe essere in grado di avere i
dati di essere riusciti a realizzare quanto prefissatoci.
Sul discorso del libro dei sogni, concordo con il collega Cerise
nel dire che ci deve essere anche un po' di sogno, in tutte le cose
bisogna anche sognare; poi, rispetto alle risorse a disposizione,
rispetto alle priorità, dobbiamo vedere quali sogni realizzare
prima, quali sogni rinviare e quali sogni eventualmente accorgersi
che erano sbagliati, perché a volte succede anche questo, quindi
fare una differenziazione sui tre sogni, ma è giusto metterli tutti
insieme, perché uno abbia contezza di avere un quadro generale e
poter anche criticare o condividere i sogni che si vanno a
privilegiare nel futuro.
Sul discorso della semplificazione l'ho già detto prima: stiamo
lavorando per dare un documento speriamo nel prossimo anno che sia
più comprensibile.
Sul discorso delle imprese, questo piano, se avete notato, ha
cercato di guardare in questo momento di crisi soprattutto ai
piccoli interventi, perché sono belli e grandi interventi, ma credo
che i valdostani in questo momento stiano aspettando soprattutto
gli interventi fra virgolette del quotidiano, ossia di risolvere
certe situazioni che si possono risolvere in un triennio, perché
sapete che le grandi opere richiedono invece sei, sette o otto
anni, basti guardare il piano per Aosta capoluogo e uno si fa
un'idea. Questo documento quindi è stato preparato soprattutto
sulla base dei piccoli interventi: quelli che la gente si aspetta
di più.
Non vorrei tediarvi oltre, dico solo, rispondendo al collega
Lattanzi, non ho voluto farlo nell'assestamento di bilancio, non
vorrei che avesse capito male, che non solo le opere di
investimento vanno a dare un PIL vero o un futuro più realistico
per la Comunità valdostana, ma ci sono anche gli interventi di
difesa del territorio e dei rischi idrogeologici, le manutenzioni
straordinarie per eventi imprevedibili o calamitosi, ossia non è
che non possiamo destinare risorse a questo, mi sembra ovvio,
perché lo aveva detto in una certa maniera, non volevo che questo
possa essere un discorso di fraintendimento. Condivido invece le
sue affermazioni pienamente: troppe norme, troppa burocrazia,
queste regole ci stanno uccidendo. Credo che su tale argomento
l'Assessorato lavorerà per quello che è possibile, perché anche qui
bisogna ricordarsi che siamo soggetti a normative nazionali ed
europee che ci vincolano totalmente, altrimenti dei miei
predecessori alle passate Giunte avrebbero già fatto... non è
semplice fare, perché abbiamo un blocco dalla Comunità europea e
dallo Stato, quindi speriamo...
(interruzione di un Consigliere fuori microfono)
... non è che colpa... però cominciamo con le nostre, è chiaro
che possiamo fare un cammino molto piccolo rispetto al problema più
grande, perché qui parliamo anche di imprese; è chiaro che possiamo
dare più opportunità alle imprese di diventare più qualificate e
più competitive, ma non possiamo privilegiare le imprese
valdostane, perché andremmo fuori dalle normative base sia dello
Stato, sia della Comunità europea.
Con questa precisazione ringrazio ancora tutti e spero che su
almeno due volontà, che sono il controllo della gestione e sul
discorso di semplificare questo strumento, possiamo trovarci tra un
anno e dire che qualcosa è stato fatto. Non potremo dire che è
stato tutto fatto, ma qualcosa sono sicuro potremo dire che è stato
fatto.
Président
- Je soumets au vote l'acte dans son ensemble
avec l'amendement qui a été proposé par les Assesseurs Marco Viérin
et Marguerettaz:
Emendamento
Con riferimento all'intervento di "Collegamento delle aree
sportive e ricreative di Quart e Brissogne" di competenza della
Direzione Opere stradali inserito nel documento allegato con codice
ST 73, la classificazione attribuita ai sensi della L.R. 12/1996
con la categoria "Viabilità e trasporti - Viabilità extraurbana"
del settore di intervento "Infrastrutture" è modificata con la
categoria "Strutture per il turismo, sport e tempo libero" del
settore di intervento "Turismo, beni culturali". Inoltre, dato atto
che è stato consegnato il progetto preliminare, che lo stato della
progettazione è modificato da "Studio di fattibilità" a
"Preliminare acquisito" e che l'importo complessivo è modificato da
1.000.000 euro a 1.850.000 euro, l'intervento è stralciato dal
documento allegato e inserito nel Programma di previsione per il
triennio 2009/2011.
Le predette modifiche comportano la variazione:
·
della pag. 199 di riepilogo dell'allegato
alla categoria "Viabilità e trasporti - Viabilità
extraurbana" come segue:
o
la voce numero interventi varia da 40 a 39;
o
l'importo complessivo varia da 100.275.000 euro a
99.275.000 euro.
al settore di intervento "Infrastrutture" come segue:
o
il totale numero interventi varia da 85 a 84;
o
l'importo complessivo varia da 298.014.809 euro a
297.014.809 euro;
al totale generale l'importo complessivo varia da 465.509.809
euro a 464.509.809 euro;
·
della pag. 221 del riepilogo per la categoria "Viabilità e
trasporti - Viabilità extraurbana" con l'esclusione dell'intervento
di "Collegamento delle aree sportive e ricreative di Quart e
Brissogne" di competenza della Direzione Opere stradali con codice
ST 73;
·
della pag. 3 di riepilogo del Programma regionale di
previsione dei lavori pubblici per il triennio 2009/2011
alla categoria "Strutture per il turismo, sport e tempo
libero" - "Interventi di nuova realizzazione" come segue:
o
la voce numero interventi varia da 1 a 2;
o
l'importo complessivo varia da 700.000 euro a 2.550.000
euro;
o
la disponibilità 2011 varia da 0 euro a 500.000
euro;
o
la disponibilità 2009-2011 varia da 700.000 euro a
1.200.000 euro;
al totale categoria "Strutture per il turismo, sport e tempo
libero" come segue:
o
la voce numero interventi varia da 6 a 7;
o
l'importo complessivo varia da 2.600.000 euro a 4.450.000
euro;
o
la disponibilità 2011 varia da 0 euro a 500.000
euro;
o
la disponibilità 2009-2011 varia da 2.600.000 euro a
3.100.000 euro;
al totale settore "Turismo, beni culturali" come
segue:
o
il totale numero interventi varia da 16 a 17;
o
l'importo complessivo varia da 40.975.152 euro a 42.825.152
euro;
·
della pag. 5 di riepilogo del Programma regionale di
previsione dei lavori pubblici per il triennio 2009/2011
al totale generale come segue:
o
il totale numero interventi varia da 122 a 123;
o
l'importo complessivo varia da 247.401.147 euro a
249.251.147 euro;
al totale disponibilità nel triennio come segue:
o
l'importo varia da 131.842.326 euro a 132.342.326
euro;
·
della pag. 20 del Programma regionale di previsione dei
lavori pubblici per il triennio 2009/2011 nel riepilogo per la
categoria "Strutture per il turismo, sport e tempo libero" -
"Interventi di nuova realizzazione" con l'inserimento
dell'intervento di "Collegamento delle aree sportive e ricreative
di Quart e Brissogne" con codice ST 73;
·
nel Programma regionale di previsione dei lavori pubblici
per il triennio 2009/2011, nell'elenco delle schede lavori della
Direzione opere stradali, con l'inserimento dopo la pagina 134
della scheda relativa all'intervento di "Collegamento delle aree
sportive e ricreative di Quart e Brissogne" con codice ST
73;
·
della numerazione delle pagine a partire dalla 135 in
conseguenza delle modifiche di cui ai punti precedenti.
Conseillers présents et votants: 31
Pour: 31
Le Conseil approuve à l'unanimité.
Président
- Avec ce point nous terminons ici les travaux
de la matinée, le Conseil est convoqué à 15 heures 30.
La séance est levée.
---
La séance se termine à 12 heures 55.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK