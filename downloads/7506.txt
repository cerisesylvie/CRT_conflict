Consiglio Regionale della Valle d'Aosta - Oggetto del Consiglio n. 2029 del 28 maggio 1986 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2029 del 28 maggio 1986 - Resoconto
OGGETTO N. 2029/VIII - VALUTAZIONE SULLA STAGIONE TURISTICA
INVERNALE, CON PARTICOLARE RIFERIMENTO AL PROBLEMA DELL'INNEVAMENTO
ARTIFICIALE. - (Interpellanza).
PRESIDENTE
: Do lettura dell'interpellanza presentata dai
Consiglieri Torrione, Pascale e Breuvé.
INTERPELLANZA
La stagione invernale, recentemente conclusasi, pare aver
fornito dati piuttosto contraddittori, a seconda delle varie
stazioni, circa l'andamento complessivo del movimento
turistico.
Secondo alcune voci gli impianti di risalita avrebbero subito
una notevole flessione di incassi dovuti in modo particolare ad un
tardivo innevamento delle piste causato da fattori meteorologici
avversi e anche ad una progressiva diminuzione di clientela
orientatasi verso località turistiche non valdostane per effetto di
prezzi complessivamente non competitivi praticati nell'ambito
regionale.
Se l'ultimo elemento esige una riflessione più approfondita,
il problema dell'innevamento artificiale si pone in termini
ultimativi vuoi per rendere concorrenziali le nostre stazioni
invernali rispetto a quelle di altre regioni alpine che si sono già
dotate di impianti del genere vuoi per una questione di immagine
della nostra offerta turistica che non va certamente
sottovalutata.
È altresì vero che non tute le località valdostane potranno
essere dotate di attrezzature per la produzione di neve artificiale
per cui si rende indispensabile una scelta che tanga conto di
diversi fattori (possibilità di rifornimento idrico, idoneità delle
piste ecc.) incidenti poi anche sui costi di gestione di tali
attrezzature.
Tutto ciò premesso i sottoscritti Consiglieri del Partito
Socialista Italiano
INTERPELLANO
l'Assessore competente per conoscere:
1)
un primo giudizio sull'andamento della stagione
turistica invernale testè conclusasi, con particolare riferimento
alla redditività o meno degli impianti di risalita delle maggiori
stazioni turistiche della nostra Regione;
2)
gli intendimenti della Giunta regionale sul
problema dell'innevamento artificiale con l'indicazione dei tempi
di realizzazione delle eventuali scelte operate circa le località
che potrebbero essere dotate di simili impianti.
PRESIDENTE
: Ha chiesto di parlare il Consigliere
Torrione, ne ha facoltà.
TORRIONE - (P.S.I.):
Il problema che abbiamo sollevato
con questa interpellanza ha una rilevanza di un certo tipo in
quanto riguarda un quesito di carattere generale che è legato alla
presenza in Valle d'Aosta degli impianti di risalita. Su questo
argomento abbiamo avuto notizie piuttosto contrastanti: pare che
alcune società che gestiscono gli impianti di risalita abbiano
avuto una stagione invernale favorevole, altre invece hanno avuto
dei cali di presenze notevoli e pare che abbiano chiuso in passivo
il loro bilancio. Su quest'ultimo fatto incide anche l'aspetto
meteorologico in quanto da un po' di anni a questa parte in
generale l'inverno sembra aver cambiato i suoi tempi e le sue
stagioni perchè in Valle d'Aosta arriva con un certo ritardo, e
mentre prima si poteva parlare di piste innevate al mese di
dicembre, adesso si parla di piste innevate ai primi di
gennaio.
Questo aspetto non va sottovalutato perchè perdere un intero
mese costituisce un danno notevole per gli impianti di risalita e
da un punto di vista generale rappresenta un contraccolpo negativo
nei confronti dell'andamento della stagione turistica
invernale.
Questi due elementi (presenza della neve e andamento della
stagione invernale) sono strettamente collegati ed è qui che si
innesta il problema che altre località hanno già affrontato,
dell'innevamento artificiale. Bisogna riconoscere che anche su
questo argomento arriviamo un po' in ritardo perchè alcuni mesi fa
l'Assessore aveva fatto alcune affermazioni in questa sede in cui
si riservava di presentare un progetto di legge che prevedesse
l'installazione in Valle d'Aosta di questi impianti di innevamento
artificiale piuttosto costosi. Quest'ultima considerazione mi
consente di fare un'osservazione di tipo generale: è impensabile
per l'elevato costo degli impianti ed anche per la conformazione
morfologica di alcune località che gli impianti di innevamento
artificiale possano essere costruiti e installati in tutte le
località turistiche invernali della nostra Regione. Ci sono
stazioni che sono adatte a ricevere e a far funzionare impianti del
genere, ce ne sono altre che invece non hanno le caratteristiche
per poter installare sul loro territorio impianti di innevamento
artificiale.
È un problema che riveste una certa urgenza perchè al di là del
fatto che dovranno essere operate delle scelte su questo argomento
specifico, è altrettanto vero che l'immagine turistica della nostra
Regione si vende in un certo modo, e la presenza (faccio una
osservazione di tipo personale) degli impianti di innevamento
artificiale può costituire un elemento di attrazione in più,
comunque un elemento di parità nei confronti di altre località che
sono già dotate di impianti del genere.
Le domande che abbiamo formulato all'Assessore sono abbastanza
precise e questo ci può consentire di fare poi valutazioni di altra
natura sempre sull'argomento turismo; chiediamo anzitutto un primo
giudizio sull'andamento della stagione turistica invernale, con
particolare riferimento alla redditività o meno degli impianti di
risalita; secondo, a che punto è il problema dell'innevamento
artificiale, e qui vorremmo sottolineare il fatto che la risposta
dell'Assessore dovrebbe contenere anche l'indicazione dei tempi di
realizzazione di tali impianti per avere una previsione che possa
consentire di fare delle valutazioni sul fenomeno turistico della
nostra Regione.
Aspettiamo di sentire l'Assessore che cosa ha da dirci in
proposito.
PRESIDENTE
: Ha chiesto di parlare l'Assessore al Turismo,
Urbanistica e Beni Culturali Borbey, ne ha facoltà.
BORBEY - (D.C.):
Per il primo punto, in cui si chiede un
giudizio sull'andamento della stagione turistica invernale con
riferimento al discorso degli impianti, approfitto per dare un
giudizio sostanzialmente positivo dell'andamento della stagione
che, benchè iniziata male per mancanza di neve come ha detto il
Consigliere Torrione, e sebbene anche durante la primavera abbiamo
avuto alcune località, in modo particolare la Valle del Lys,
Champorcher che hanno subito danni non indifferenti anche
all'economia turistica per innevamento abbondante, con caduta di
valanghe, dicevo che con tutte queste difficoltà con grande
soddisfazione si rileva dai dati delle presenze alberghiere, sia
italiane che straniere, da novembre a fine aprile, l'aumento della
presenza degli italiani del 10,76%, mentre l'aumento della presenza
degli stranieri è del 13,79%, rispetto allo scorso anno. In totale,
l'aumento generale per le strutture alberghiere ed
extra-alberghiere è, per le presenze italiane, dell'8,57%, per le
presenze straniere, del 17,52%.
Vi è in modo particolare la soddisfazione di un aumento
sostanziale delle presenze degli stranieri e questo è frutto di
quanto fa la Regione, l'Assessorato in particolare, per portare
turisti in Valle d'Aosta come presenza straniera.
Per quanto riguarda il discorso degli impianti di risalita, il
punto qui è dolente e ci sono grosse ripercussioni a livello
economico di parecchie società, in modo particolare di quelle del
fondo valle, delle Valli di Ayas, Gressoney, Champorcher. Le
società degli impianti di risalita ne hanno risentito per la
mancanza di neve che per molti si è protratta fino al 15-17
gennaio, gli alberghi non ne hanno risentito perchè le prenotazioni
c'erano e la maggior parte sono rimaste. È comunque giusto il
discorso che questo può essere andato bene un anno, e quindi
occorre pensare (ed è quanto dirò al secondo punto su quanto sta
predisponendo l'Amministrazione regionale) di migliorare o evitare
il peggio sul discorso della carenza della neve.
Per quanto riguarda le società, abbiamo aspettato la fine della
stagione per raccogliere i dati e per poter stilare un
provvedimento che adesso è in discussione alla Giunta regionale. Le
società che hanno risentito di più sono: le funivie di Champorcher
con un incasso del 25% in meno dell'anno scorso, per cui la società
che aveva incassato lo scorso anno 385 milioni, quest'anno ne ha
incassati 280; le funivie di Chamois con il 14% in meno; Gran
Paradiso con l'8% in meno; per quanto riguarda la società Le Cime
Bianche è del 28%, qui ve lo do per percentuale, ma era stato
suddiviso per fasce per la possibilità di fare un provvedimento a
livello legislativo riferito al totale degli incassi.
Le Cime Bianche è una di quelle società che ha aperto gli
impianti soltanto dopo la prima quindicina di gennaio, inoltre ha
avuto per due weekends gli impianti chiusi per il vento. Le funivie
del Monte Bianco hanno avuto un 16% in meno, le funivie di Cretaz e
Cervinia l'8% in meno, ad esempio queste funivie avevano registrato
lo scorso anno 901 milioni di incassi, siamo quest'anno a 832
milioni, con 69 milioni di perdita di incasso.
Poi abbiamo la società del Gressoney Servizi, che congloba tre
società di impianti: la società del ghiacciaio del Lys, l'Isag e la
società del Monte Rosa, lo scorso anno aveva incassato un miliardo
923 milioni, quest'anno un miliardo 496 milioni, con una perdita
secca del 23%. E poi abbiamo le funivie del Piccolo San Bernardo
che sono quelle di La Thuile, il cui incasso lo scorso anno è stato
di 2 miliardi 983, quest'anno 2 miliardi 858, con uno 0,58% in
meno.
Grossa perdita secca di incasso è della Cervino S.p.A. perchè lo
scorso anno ha incassato 7 miliardi 300, quest'anno 6 miliardi 300,
un miliardo in meno di incasso, un 14%.
Posso dire che delle società che hanno chiuso con una
percentuale in più di incasso rispetto allo scorso anno, la società
che è andata meglio è stata la Pila, con un 20% in più di incasso,
derivato in modo particolare dall'apertura di nuove strutture
alberghiere e paralberghiere in questa ultima stagione e quindi
posti letto in più, ma in particolare è derivata dal fatto che
Cervinia è stata chiusa per due weekends, e la gente si è riversata
su Pila.
La Regione ha fatto una analisi e una ricerca sul territorio e
mi riferisco in modo particolare all'innevamento artificiale, per
non ripetere un domani il contraccolpo grosso come lo abbiamo avuto
quest'anno. Certo è che non possiamo pensare che l'investimento
regionale d'ora in poi si butterà completamente sull'innevamento
artificiale, ma dobbiamo procedere per gradi e alla ricerca di
quelle stazioni che offrono le caratteristiche per fare innevamento
artificiale, che comprendono la temperatura, il terreno, la
presenza di acqua, di strutture alberghiere. L'obiettivo è di
aprire le nostre stazioni il weekend del 7-8 dicembre per
Sant'Ambrogio, quindi non anticipare a novembre perché ci sono
grosse difficoltà, ma è ancora più inutile anticipare l'apertura in
quelle stazioni dove non ci sono le strutture alberghiere.
Abbiamo fatto una ricerca di dati per stabilire in futuro le
priorità, la legge è pronta e andrà in Giunta venerdì e ci sarà una
relazione che è derivata proprio da questa ricerca fatta assieme
alle Fenit, che è la società degli impianti a fune.
Devo aggiungere che la Giunta regionale ha scritto a tutte le
società perchè ci presentassero le loro richieste, ma tutte
vogliono fare l'innevamento artificiale, anche quelle che non hanno
l'acqua e che sanno che passeranno parecchi anni prima di poterla
reperire.
Ci vuole una programmazione ben precisa, e l'indirizzo della
maggioranza è di iniziare con l'innevamento artificiale in una-due
località dove le caratteristiche sono ottimali, per continuare
alcuni studi approfonditi e per stabilire se queste caratteristiche
siano presenti anche in altre località.
Questo è quanto risulterà da questo disegno di legge che entro
venti giorni sarà in discussione presso le Commissioni competenti e
sarà luogo idoneo per approfondire tutte le tematiche e il
risultato dei parametri che siamo andati a ricercare.
PRESIDENTE:
Ha chiesto di parlare il Consigliere
Torrione, ne ha facoltà.
TORRIONE - (P.S.I.):
Per dire che mi dichiaro soddisfatto
della risposta dell'Assessore; quando non parliamo di beni
culturali troviamo dei punti di contatto maggiori.
Devo rilevare che la situazione degli impianti di risalita è
molto difficile e precaria perchè al di là di una o due stazioni
come ha detto l'Assessore, la perdita è stata notevolissima e
questo comporta una riflessione più complessiva sul turismo
invernale in Valle d'Aosta, e su alcune provvidenze al di là degli
impianti di innevamento artificiale che forse è bene che la Regione
possa assumere per venire incontro alla difficile situazione in cui
versano parecchie società di impianti di risalita.
Sul problema dell'innevamento artificiale sono lieto che la
Giunta abbia scelto la strada della prudenza, che è quella di
verificare attraverso un periodo di rodaggio in un paio di località
l'effetto della presenza di questi impianti, anche perchè sarebbe
stato molto pericoloso partire con un provvedimento di tipo
generale che poi avrebbe sortito effetti limitati, anche perchè
l'innevamento artificiale non è installabile in tutte le località.
Credo sia stata opportuna la scelta di privilegiare per una
questione obiettiva alcune località maggiormente ricettive per
rispondere meglio alla sollecitazione promozionale che potrà
avvenire tramite gli impianti di innevamento artificiale.
Se i tempi sono così ravvicinati, avremo modo di approfondire
questo di scorso quando il disegno di legge verrà sottoposto
all'esame delle competenti Commissioni del Consiglio, per adesso
ringrazio l'Assessore.
PRESIDENTE
: Data l'ora, i lavori sono sospesi,
riprenderanno alle ore 16.
La seduta è tolta.
La seduta termina alle ore 13.11.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK