Consiglio Regionale della Valle d'Aosta - Oggetto del Consiglio n. 2861 del 6 marzo 2013 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2861 del 6 marzo 2013 - Resoconto
OGGETTO N. 2861/XIII - Interpellanza: "Impegno dell'Assessore
alla sanità per un confronto nella commissione consiliare
competente in merito al progetto di gestione delle attività
sanitarie erogate dalla clinica di Saint-Pierre".
Président -
La parole au collègue Rigo.
Rigo (PD)
- Grazie Presidente.
Quando a settembre dell'anno scorso presentai un'interrogazione
per conoscere e poter così approfondire i contenuti della
collaborazione tra l'Azienda USL della Valle d'Aosta e la clinica
privata di Saint-Pierre, con la Regione - mi passi il termine,
Assessore - in veste di garante e di arbitro, lo feci perché mi
sfuggivano, perché non erano chiari i diversi passaggi
amministrativi via via regolati dalle numerose deliberazioni della
Giunta regionale. Attraverso una specifica riunione della
competente commissione consiliare mi sarebbe piaciuto poter
valutare, insieme ai colleghi e con il conforto dei tecnici
dell'Azienda USL e dell'assessorato regionale, i risultati
raggiunti e le eventuali difficoltà incontrate nella collaborazione
tra pubblico e privato su una questione particolarmente importante
qual è quella della salute dei valdostani.
Il rapporto tra la società ISAV e l'Azienda USL della Valle
d'Aosta prende le mosse dalla deliberazione della Giunta regionale
1780 del 29 luglio 2011 con la determinazione del fabbisogno di
posti letto ospedalieri, pubblici e privati per acuti, inclusa la
riabilitazione e la lungodegenza nelle strutture sanitarie
ospedaliere. Precisamente i punti 2 e 3 del deliberato prevedevano
l'attivazione di un nuovo reparto ortopedico di 16 posti letto,
presso strutture ospedaliere regionali private, da gestire con una
formula mista pubblico-privato. Nell'atto amministrativo veniva
inoltre precisato che l'eventuale accreditamento doveva essere
subordinato all'approvazione, da parte della Regione, di un
progetto sperimentale. Quell'atto è stato presentato alla
commissione consiliare competente il 27 maggio 2011 che, a
maggioranza, ha espresso parere favorevole dopo aver respinto una
richiesta di audizione e la necessità quindi di un approfondimento.
Insomma una collaborazione pubblico-privato che nasce all'insegna
della non volontà al confronto e alla trasparenza perché la
commissione - leggo dal verbale sommario della riunione -
"non
reputa opportuno procedere alle audizioni suggerite sia per il
fatto che la proposta di deliberazione in oggetto contiene delle
scelte organizzative che sono in capo all'Esecutivo, sia perché ha
fiducia nell'operato dell'Assessore".
Non credo sia il caso di
commentare.
A dicembre 2011 la Giunta regionale approva la deliberazione n.
3211 con la quale ha deciso di non procedere ad una gestione mista
pubblico-privato, come previsto dalla normativa vigente e
richiamata nella deliberazione 1780 del 29 luglio 2011 ma di
stabilire che l'accreditamento dovrà essere subordinato
all'approvazione di un progetto sperimentale che preveda una serie
di impegni reciproci tra società ISAV e Azienda USL in termini
sanitari, formativi e di controllo della spesa. Impegni reciproci
che devono essere verificati semestralmente attraverso
l'elaborazione di una relazione nella quale siano evidenziati -
cito -:
"i risultati raggiunti in merito all'effettiva riduzione
della mobilità passiva per le prestazioni accreditate, tenuto conto
del budget annuale assegnato"
.
"Relazione che -
così
disse il 3 ottobre 2012 l'Assessore Lanièce
- avrebbe portato
all'attenzione della V Commissione consiliare".
Così non è
stato e l'11 gennaio 2013 abbiamo preso atto dell'approvazione da
parte della Giunta regionale della deliberazione n. 13 relativa al
rinnovo alla società ISAV dell'accreditamento per la riabilitazione
ortopedica e neurologica e per la chirurgia ortopedica per un
periodo di cinque anni.
Ma se la verifica, prevista nella deliberazione 3211, era una
delle condizioni che l'Azienda USL della Valle d'Aosta doveva
rispettare nell'applicazione di contratti con strutture sanitarie
ospedaliere private accreditate, in ambito ortopedico e
riabilitativo, come mai non se ne fa cenno nell'atto amministrativo
con il quale la Giunta regionale delibera di approvare il rinnovo
dell'accreditamento? Vede, Assessore, il sistema sanitario
necessita sempre più di un'attenta valutazione sulle prestazioni
erogate, sulle risorse finanziarie impegnate, sul grado di
soddisfazione dei bisogni espressi dalla popolazione. Questo
significa porre al centro della programmazione e gestione dei
servizi sanitari i bisogni dei cittadini assicurando la vigilanza e
il controllo sull'uso corretto ed efficace delle risorse
finanziarie. Ma questa valutazione complessiva - lo abbiamo detto
più volte -, ed è un'anomalia che la prossima legislatura dovrà
correggere, non può essere affidata solo ai tecnici dell'Azienda
USL o dell'assessorato regionale: c'è bisogno di una
governance
politica perché le linee programmatiche, in campo
sanitario, devono essere dettate dal Consiglio regionale.
L'Assemblea legislativa pertanto non può essere tenuta all'oscuro
sui processi in atto nel campo della salute, tanto più se questi
processi sono sperimentali, come nel caso della gestione mista
pubblico-privato delle attività sanitarie erogate presso la
struttura di ricovero sita in Saint-Pierre. Ecco spiegato il senso
dell'interpellanza: vorremmo conoscere un po' di più di quello che
c'è scritto nella deliberazione della Giunta regionale.
Presidente
- La parola all'Assessore Lanièce.
Lanièce A.
- Grazie Presidente.
Brevemente, la relazione di verifica semestrale sull'attività
che ha citato il Consigliere Rigo, e quindi è prevista dalla
delibera 3211 del 2011, è stata regolarmente trasmessa dall'Azienda
USL ai servizi competenti dell'assessorato alla fine del 2012.
Inoltre, è stata fatta un'analisi sull'attività complessiva
dell'Istituto di Saint-Pierre, rapportata per disciplina, ortopedia
e riabilitazione, un'analisi attenta che ha comportato comunque
un'attenzione particolare per pazienti residenti con prestazioni
ovunque erogate: strutture extra regionali, Ospedale Parini,
Istituto di Saint-Pierre, e per pazienti in mobilità attiva,
Ospedale Parini e Istituto di Saint-Pierre. Questa analisi ha
denotato un iniziale incremento di prestazioni erogate a favore
degli assistiti valdostani e soprattutto un iniziale recupero della
mobilità passiva ed un incremento della mobilità attiva. Ecco,
siccome avevo promesso in Consiglio che ci sarebbe stato un
confronto per andare ad analizzare questi aspetti...quindi
confermo, che cercheremo di organizzare al più presto una seduta
della V Commissione consiliare, anche coi rappresentanti della
struttura, per spiegare bene quali sono i dati, soprattutto
rapportati all'attività di chirurgia ortopedica che è iniziata sei
mesi fa.
Presidente
- Colleghi, scusate, solo un po' di silenzio!
La parola per la replica al collega Rigo.
Rigo (PD)
- Prendo atto della risposta dell'Assessore.
Sono sicuro che la relazione semestrale sia stata redatta con
correttezza e puntualità. Non ho nessun elemento che mi porta a
confutare i dati che oggi ci ha presentato l'Assessore. Volevo
rimarcare il fatto che la deliberazione, che dovrebbe riassumere
gli intendimenti della Giunta e motivare perché si procede ad un
rinnovo dell'accreditamento per cinque anni, non vengono espresse,
non vengono puntualmente riferite non solo ai membri del Governo
ma, in questo caso, ai cittadini, perché gli atti amministrativi
sono pubblici.
Io credo, e ne sono convinto, l'ho detto prima, lo ripeto, l'ho
sempre detto in questi anni che occorre cambiare, innovare il
rapporto esistente tra l'Azienda USL della Valle d'Aosta e il
Consiglio regionale. Occorre ripensare, per modificarla, la legge
regionale di riferimento. La complessità del problema salute, il
venir meno di risorse finanziarie importanti impongono analisi e
confronti e anche una rimodulazione delle competenze in capo al
Consiglio, in capo alla Giunta e in capo anche all'Azienda e agli
enti locali, perché abbiamo competenza anche in capo agli enti
locali e all'Azienda USL.
Vi è la necessità, a mio modo di vedere, di riguadagnare una
vera collaborazione tra la sanità pubblica, il territorio e la sua
comunità e con "comunità" intendo le Comunità montane, il
volontariato, i sindacati in una visione d'insieme. Abbiamo invece,
e si moltiplicano, tanti piccoli orti, orticelli, anche ben
coltivati, che producono prodotti di qualità, ma quello che manca,
a mio modo di vedere, è una vera pianificazione e un coordinamento
di tutti questi campi di intervento, domandandoci per prima cosa se
sono tutti veramente necessari, per una popolazione di poco più di
100 mila abitanti. Tutto ciò perché il problema non è solo quello
per...come dire? un governo corretto e equo delle risorse
finanziarie, umane e professionali, ma per sviluppare una vera e
propria sinergia oggi poco costruita. Non ce la possiamo più fare
con le risorse finanziarie e anche quelle disponibili diminuiranno
ancora, quindi dobbiamo ripensare un nuovo modello di qualità della
nostra sanità pubblica e quindi ripensare un nuovo modello di
collaborazione tra il Consiglio regionale e l'Azienda tutta. Mi
auguro, come ho detto all'inizio, veramente che la prossima
legislatura e le forze politiche vogliano affrontare con
concretezza questo problema, perché, altrimenti, saremo trascinati
tutti quanti in un baratro. Grazie.
Presidente
- Grazie collega Rigo. I Consiglieri Lattanzi
e Tibaldi hanno presentato la relazione congiunta sul disegno di
legge n. 220, iscritto al punto 17 dell'ordine del giorno, invito
gli usceri a distribuirne copia.
On peut passer maintenant au point 13 à l'ordre du jour.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK