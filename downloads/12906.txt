Consiglio Regionale della Valle d'Aosta - Oggetto del Consiglio n. 3862 del 22 ottobre 1992 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 3862 del 22 ottobre 1992 - Resoconto
OGGETTO N. 3862/IX Disegno di legge: "Piano
urbanistico-territoriale avente specifica considerazione dei valori
paesistici ed ambientali, denominato Piano territoriale paesistico
della Valle d'Aosta".
Presidente
Il Consigliere Riccarand ha chiesto di poter
illustrare il disegno di legge n. 444, iscritto al punto 38
dell'ordine del giorno; ne ha facoltà.
Riccarand (VA)
La legge 8 agosto 1985 n. 431, più nota
come "legge Galasso", prevedeva che ogni Regione si dotasse di un
piano paesaggistico per definire l'uso e la valorizzazione del
territorio. Tale previsione legislativa era una specie di
sollecitazione coerente di quanto già previsto da precedenti norme
regionali ed in particolare dalla legge regionale n. 3/1960 in
materia di urbanistica e di tutela del paesaggio della Valle
d'Aosta, nel cui articolo 5 era infatti esplicitamente prevista la
formazione di un piano regionale urbanistico e paesaggistico.
Poiché quel piano non è stato redatto nei tempi previsti dalla
legge, ecco che la sollecitazione della legge Galasso si è inserita
in tale contrattempo.
Va infine segnalato che la recente legge n. 142/1990
sull'ordina-mento delle autonomie locali ha previsto che ogni
provincia rediga un piano territoriale di coordinamento in grado di
determinare gli indirizzi generali di assetto del territorio
(articolo 15).
Il presente disegno di legge si propone di unificare e
riassumere in un unico strumento, definito "Piano territoriale
paesistico della Valle d'Aosta" (PTP), le tre prescrizioni
contenute nelle tre citate leggi, cioè nelle due leggi dello Stato
e nella legge regionale n. 3/1960.
Il titolo I del disegno di legge n. 444 definisce la
configurazione giuridica, le finalità e gli effetti del piano
territoriale paesistico.
Il titolo II delinea invece il contenuto del PTP, stabilendo che
esso deve articolarsi in unità locali per essere più facilmente
leggibile sul territorio.
Il titolo III, infine, contiene la parte più importante del
disegno di legge, perché indica le procedure attraverso cui
arrivare all'approvazione vera e propria del PTP. Questo titolo III
prevede in sostanza due fasi di consultazione, una procedura
precedente all'adozione del piano da parte della Giunta regionale
ed una consultazione successiva.
Nella fase precedente all'adozione vengono consultati in
particolare i comuni e le comunità montane, che si esprimono sulla
bozza del PTP.
Sulla base dei pareri di tale consultazione, la Giunta provvede
poi ad adottare il PTP e a quel punto scatta una seconda fase di
consultazione, che riguarda i cittadini ed anche le comunità locali
che possono intervenire sul piano adottato, fino ad arrivare,
attraverso una procedura piuttosto lunga, ma necessaria, perché si
tratta di uno strumento urbanistico importante, all'approvazione
del piano con legge del Consiglio regionale.
Il titolo IV sottolinea la prevalenza del PTP sugli altri
strumenti di pianificazione territoriale e ne disciplina le
modalità. In conclusione, si tratta e di un disegno di legge
importante, che arriva persino in ritardo all'esame del Consiglio
regionale, perché la bozza del PTP è pronta da diverso tempo ed ora
si tratta di procedere alle fasi successive, quella della
consultazione e quella dell'approvazione formale dello strumento di
pianificazione.
La Commissione che ha esaminato il disegno di legge si è
espressa in modo positivo all'unanimità; ha soltanto proposto
alcuni emendamenti che non modificano la sostanza del disegno di
legge proposto dalla Giunta, ma ne chiariscono alcuni aspetti.
A quegli emendamenti, su sollecitazione degli uffici della
Soprintendenza, ritengo che sia opportuno aggiungerne uno ulteriore
all'articolo 1, che rappresenta semplicemente un richiamo alla
legge n. 431/1985.
E' stato infatti osservato che l'articolo 1 richiama tutte le
altre leggi, ma non fa un esplicito richiamo alla legge
fondamentale del PTP, cioè alla n. 431/1985.
Credo che questo richiamo esplicito possa essere inserito
tranquillamente nel primo comma dell'articolo 1, che del resto
riproduce tale e quale la dizione contenuta nella legge n.
431/1985.
Quindi, con gli emendamenti della Commissione e con questa
proposta di ulteriore emendamento da inserire all'articolo 1, credo
che il Consiglio possa procedere all'approvazione di questo disegno
di legge.
Presidente
Dichiaro aperta la discussione
generale.
Se nessuno chiede la parola, passiamo all'esame
dell'articolato.
Do lettura dell'articolo 1.
Titolo I Configurazione, finalità ed effetti del Piano
territoriale paesistico.
Articolo 1
1. Il piano urbanistico-territoriale avente specifica
considerazione dei valori paesistici ed ambientali è adottato e
approvato, in Valle d'Aosta, nella forma di piano territoriale
paesistico, PTP.
2. Il PTP è strumento di pianificazione urbanistica e di
pianificazione paesaggistica riguardante l'intero territorio
regionale, determinando gli indirizzi generali di assetto di
quest'ultimo.
3. Il PTP accoglie gli indirizzi generali e le specifiche
indicazioni di cui all'articolo 15, comma 2, della legge 8 giugno
1990, n. 142, e sostituisce ad ogni effetto il piano previsto
dall'articolo 5 della legge regionale 28 aprile 1960, n. 3, di cui
recepisce, nell'ambito delle proprie linee generali, le indicazioni
fondamentali.
Presidente
Do lettura di un emendamento all'articolo
1, presentato dal Consigliere Riccarand.
Emendamento Articolo 1, comma 1
Dopo la parola "ambientali" aggiungere: ", previsto dalla legge
8 agosto 1985, n. 431,".
Se nessuno chiede la parola, pongo in votazione l'emendamento
testé letto.
Esito della votazione
Presenti, votanti e favorevoli: 25
Il Consiglio approva all'unanimità
Presidente
Do lettura dell'articolo 1
emendato.
Articolo 1 1. Il piano urbanistico-territoriale avente
specifica considerazione dei valori paesistici ed ambientali,
previsto dalla legge 8 agosto 1985, n. 431, è adottato e approvato,
in Valle d'Aosta, nella forma di piano territoriale paesistico,
PTP.
2. Il PTP è strumento di pianificazione urbanistica e di
pianificazione paesaggistica riguardante l'intero territorio
regionale, determinando gli indirizzi generali di assetto di
quest'ultimo.
3. Il PTP accoglie gli indirizzi generali e le specifiche
indicazioni di cui all'articolo 15, comma 2, della legge 8 giugno
1990, n. 142, e sostituisce ad ogni effetto il piano previsto
dall'articolo 5 della legge regionale 28 aprile 1960, n. 3, di cui
recepisce, nell'ambito delle proprie linee generali, le indicazioni
fondamentali.
Presidente Se nessuno chiede la parola, pongo in votazione
l'articolo 1 emendato testé letto.
Esito della votazione
Presenti, votanti e favorevoli: 25
Il Consiglio approva all'unanimità
Presidente
Do lettura dell'articolo 2.
Articolo 2 1. Le norme del PTP volte alla salvaguardia del
valore estetico-culturale del paesaggio e le altre espressamente
indicate dal Piano medesimo prevalgono immediatamente sugli
strumenti di piani-ficazione urbanistica di competenza degli enti
infraregionali.
2. In ogni caso, gli strumenti di pianificazione di ogni tipo
formati dagli enti infraregionali devono essere coerenti o, quanto
meno, compatibili con il PTP.
Presidente
Se nessuno chiede la parola, pongo in
votazione l'articolo 2 testé letto.
Esito della votazione
Presenti, votanti e favorevoli: 25
Il Consiglio approva all'unanimità
Presidente
Do lettura dell'articolo 3.
Articolo 3 1. Il PTP reca indirizzi e prescrizioni: queste
ultime sono derogabili soltanto se il Piano medesimo espressamente
lo consenta.
2. Il PTP reca altresì norme specifiche di tutela con riguardo
ai beni di rilievo archeologico, storico e ambientale.
Presidente
Se nessuno chiede la parola, pongo in
votazione l'articolo 3 testé letto.
Esito della votazione
Presenti, votanti e favorevoli: 25
Il Consiglio approva all'unanimità
Presidente Do lettura dell'articolo 4.
Titolo II Contenuto del Piano territoriale paesistico
Articolo 4
1. Il PTP definisce:
a) l'organizzazione generale del territorio e la sua
articolazione in aree o parti caratterizzate da forme differenziate
di uso, godimento e disciplina;
b) i sistemi di trasporto e di viabilità, le reti
infrastrutturali e i criteri localizzativi degli impianti, delle
attrezzature e dei servizi di rilievo territoriale;
c) gli indirizzi e i criteri da osservarsi per la distribuzione
territoriale delle attività e della popolazione;
d) i vincoli, le cautele e, in genere, le prescrizioni da
applicarsi per la disciplina di uso e trasformazione delle diverse
aree e delle diverse risorse, con particolare riguardo per la
tutela del suolo e delle risorse primarie, dell'ambiente naturale e
del patrimonio storico, artistico e culturale del paesaggio;
e) le condizioni da rispettare nell'attuazione di esso, con
particolare riguardo per i casi in cui questa è subordinata alla
formazione di strumenti urbanistici di dettaglio o di piani o di
programmi di settore o di progetti operativi di rilievo
territoriale ovvero alla preventiva valutazione dell'impatto
ambientale.
Presidente
Se nessuno chiede la parola, pongo in
votazione l'articolo 4 testé letto.
Esito della votazione
Presenti, votanti e favorevoli: 25
Il Consiglio approva all'unanimità
Presidente
Do lettura dell'articolo 5.
Articolo 5 1. Il PTP individua ambiti territoriali definiti
"unità locali", al fine di coordinare in detti ambiti gli indirizzi
e le prescrizioni di cui all'articolo 3.
2. Per ciascuna "unità locale" è redatta una scheda comprendente
l'indicazione degli indirizzi e delle prescrizioni riferiti al
rispettivo territorio.
Presidente
Se nessuno chiede la parola, pongo in
votazione l'articolo 5 testé letto.
Esito della votazione
Presenti, votanti e favorevoli: 25
Il Consiglio approva all'unanimità
Presidente Do lettura dell'articolo 6.
Articolo 6 1. Il PTP definisce e attua un sistema valutativo,
essenzialmente qualitativo, per l'esplicitazione delle interazioni
tra scelte di sviluppo ed esigenze di tutela da esso
contemplate.
Presidente
Se nessuno chiede la parola, pongo in
votazione l'articolo 6 testé letto.
Esito della votazione
Presenti, votanti e favorevoli: 25
Il Consiglio approva all'unanimità
Presidente
Do lettura dell'articolo 7.
Articolo 7 1. La procedura di valutazione di impatto
ambientale è disciplinata dalla legge regionale 4 marzo 1991, n.
6.
2. In aggiunta agli interventi da sottoporre, sulla base di
criteri quantitativi, alla procedura di cui al comma 1, previsti
dalla legge regionale ivi citata, il PTP individua, sulla base di
criteri qualitativi, ulteriori interventi da sottoporre alla
procedura medesima.
Presidente
Se nessuno chiede la parola, pongo in
votazione l'articolo 7 testé letto.
Esito della votazione
Presenti, votanti e favorevoli: 25
Il Consiglio approva all'unanimità
Presidente
Do lettura dell'articolo 8.
Titolo III Procedure per la formazione e l'approvazione del
Piano territoriale paesistico. Disposizioni di salvaguardia per il
periodo intercorrente fra l'adozione e l'approvazione del
Piano.
Articolo 8
1. Le regole di partecipazione al procedimento di adozione del
PTP sono tratte dalla legge regionale 6 settembre 1991, n. 59, in
particolare dagli articoli da 7 a 10, con le modifiche e le
integrazioni di cui all'articolo 11 della presente legge.
Presidente
Do lettura di un emendamento all'articolo
8, presentato dalla III Commissione consiliare permanente.
Emendamento All'articolo 8 aggiungere il seguente comma:
"2. L'Assessore regionale all'Ambiente, Territorio e Trasporti
provvede a dare notizia dell'avvio del procedimento mediante avviso
sul Bollettino Ufficiale della Regione Valle d'Aosta".
Presidente
Se il Consiglio prende atto
dell'emendamento testé letto, do lettura dell'articolo 8
emendato.
Articolo 8 1. Le regole di partecipazione al procedimento di
adozione del PTP sono tratte dalla legge regionale 6 settembre
1991, n. 59, in particolare dagli articoli da 7 a 10, con le
modifiche e le integrazioni di cui all'articolo 11 della presente
legge.
2. L'Assessore regionale all'Ambiente, Territorio e Trasporti
provvede a dare notizia dell'avvio del procedimento mediante avviso
sul Bollettino Ufficiale della Regione Valle d'Aosta.
Presidente
Se nessuno chiede la parola, pongo in
votazione l'articolo 8 emendato testé letto.
Esito della votazione
Presenti, votanti e favorevoli: 25
Il Consiglio approva all'unanimità
Presidente
Do lettura dell'articolo 9.
Articolo 9 1. Il PTP reca le indicazioni di cui alle lettere
a), b), c), d) dell'articolo 15, comma 2, della legge 8 giugno
1990, n. 142.
Presidente
Se nessuno chiede la parola, pongo in
votazione l'articolo 9 testé letto.
Esito della votazione
Presenti, votanti e favorevoli: 25
Il Consiglio approva all'unanimità
Presidente
Do lettura dell'articolo 10.
Articolo 10 1. L'Amministrazione regionale, anche ai fini
delle disposizioni di cui agli articoli 15 e 29 della legge 8
giugno 1990, n. 142, fra le quali quelle richiamate nel precedente
articolo 9, invia una copia del testo di PTP da adottare alle
comunità montane e ai comuni della Valle d'Aosta.
2. Le comunità montane e i comuni esprimono parere, sul testo ad
essi trasmesso, entro 90 giorni dalla ricezione del testo medesimo.
Decorso inutilmente tale termine, si prescinde dal parere degli
enti locali inadempienti.
3. Il parere delle comunità montane deve contenere le
indicazioni urbanistiche presenti nel piano pluriennale di sviluppo
socio-economico o, in sostituzione, nella relazione previsionale e
programmatica di cui all'articolo 16 della legge regionale 2
novembre 19487, n. 91.
4. Il parere dei comuni è espresso in armonia con i contenuti
della relazione previsionale e programmatica di cui all'articolo 3
della legge regionale 2 giugno 1988, n. 40.
Presidente
Do lettura di un emendamento al comma 1
dell'articolo 10, presentato dalla III Commissione consiliare
permanente.
Emendamento Al comma 1 dell'articolo 10 sostituire le parole
"L'Amministrazione regionale" con le parole "L'Assessore regionale
all'Ambiente, Territorio e Trasporti".
Presidente Se il Consiglio prende atto dell'emendamento testé
letto, do lettura dell'articolo 10 emendato.
Articolo 10 1. L'Assessore regionale all'Ambiente, Territorio
e Trasporti, anche ai fini delle disposizioni di cui agli articoli
15 e 29 della legge 8 giugno 1990, n. 142, fra le quali quelle
richiamate nel precedente articolo 9, invia una copia del testo di
PTP da adottare alle comunità montane e ai comuni della Valle
d'Aosta.
2. Le comunità montane e i comuni esprimono parere, sul testo ad
essi trasmesso, entro 90 giorni dalla ricezione del testo medesimo.
Decorso inutilmente tale termine, si prescinde dal parere degli
enti locali inadempienti.
3. Il parere delle comunità montane deve contenere le
indicazioni urbanistiche presenti nel piano pluriennale di sviluppo
socio-economico o, in sostituzione, nella relazione previsionale e
programmatica di cui all'articolo 16 della legge regionale 2
novembre 19487, n. 91.
4. Il parere dei comuni è espresso in armonia con i contenuti
della relazione previsionale e programmatica di cui all'articolo 3
della legge regionale 2 giugno 1988, n. 40.
Presidente
Se nessuno chiede la parola, pongo in
votazione l'articolo 10 emendato testé letto.
Esito della votazione
Presenti, votanti e favorevoli: 25
Il Consiglio approva all'unanimità
Presidente
Do lettura di un emendamento aggiuntivo,
presentato dalla III Commissione consiliare permanente.
Emendamento Dopo l'articolo 10 aggiungere:
Articolo 10 bis 1. La valutazione dell'impatto ambientale del
PTP avviene con le pro-cedure previste dall'articolo 8 della legge
regionale 4 marzo 1991, n. 6.
Presidente Se nessuno chiede la parola, pongo in votazione
l'emendamento aggiuntivo dell'articolo 10 bis, testé letto.
Esito della votazione
Presenti, votanti e favorevoli: 25
Il Consiglio approva all'unanimità
Presidente
Do lettura dell'articolo 11.
Articolo 11 1. Dell'adozione del PTP da parte della Giunta
regionale è data comunicazione nel Bollettino ufficiale della
Regione.
2. La consultazione, da parte dei cittadini, del PTP adottato
dalla Giunta avviene nel corso di un periodo di sessanta giorni a
far data dal giorno di pubblicazione della notizia di cui al comma
1 nel Bollettino ufficiale. I cittadini, anche come portatori di
interessi diffusi o, comunque, non individuali, esercitano i
diritti previsti dagli articoli 9 e 10 della legge regionale 6
settembre 1991, n. 59, rivolgendosi alla segreteria
dell'Assessorato regionale dell'ambiente, territorio e trasporti.
La facoltà di intervento, anche nelle forme previste dall'articolo
10, lettera b, della legge regionale n. 59 del 1991, può essere
esercitata entro trenta giorni dalla data di scadenza del periodo
utile per la consultazione del testo di PTP da adottare. La
procedura prevista dal presente comma tiene luogo della
comunicazione prevista dall'articolo 8 della legge regionale 6
settembre 1991, n. 59. Detta procedura informativa è integrata con
notizia da dare nella stampa a maggiore diffusione locale.
3. Dal giorno successivo a quello di pubblicazione della
deliberazione di Giunta di adozione del PTP nel Bollettino
ufficiale, se non siano state apportate modificazioni al testo
originario, o, in caso contrario, dal momento della ricezione, da
parte dei singoli enti locali, del testo delle modificazioni
adottate dalla Giunta regionale, non possono essere rilasciate
concessioni o autorizzazioni in materia edilizia né possono essere
disposti o autorizzati lavori che contrastino con le indicazioni
del PTP adottato dalla Giunta. Eventuali atti autorizzatori già
disposti, ma che risultino in contrasto con le dette indicazioni,
devono essere immediatamente sospesi, in attesa dell'entrata in
vigore della legge regionale di approvazione del PTP. I
provvedimenti di diniego e quelli di sospensione, adeguatamente
motivati, sono notificati tempestivamente agli interessati a cura
del sindaco. La violazione dei provvedimenti anzidetti o la mancata
adozione dei medesimi sono assoggettate alle sanzioni, anche
penali, previste dalle legge 8 agosto 1985, n. 431.
Presidente
Do lettura di un emendamento sostitutivo
del primo comma dell'articolo 11, presentato dalla III Commissione
consiliare permanente.
Emendamento Sostituire il comma 1 dell'articolo 11 con il
seguente:
1. La Giunta regionale, acquisiti i pareri dei comuni e delle
comunità montane nonché della competente Commissione consiliare
permanente, adotta il PTP e ne dà comunicazione nel Bollettino
ufficiale della Regione.
Presidente
Se il Consiglio prende atto
dell'emendamento testé letto, do lettura dell'articolo 11
emendato.
Articolo 11 1. La Giunta regionale, acquisiti i pareri dei
comuni e delle comunità montane nonché della competente Commissione
consiliare permanente, adotta il PTP e ne dà comunicazione nel
Bollettino ufficiale della Regione.
2. La consultazione, da parte dei cittadini, del PTP adottato
dalla Giunta avviene nel corso di un periodo di sessanta giorni a
far data dal giorno di pubblicazione della notizia di cui al comma
1 nel Bollettino ufficiale. I cittadini, anche come portatori di
interessi diffusi o, comunque, non individuali, esercitano i
diritti previsti dagli articoli 9 e 10 della legge regionale 6
settembre 1991, n. 59, rivolgendosi alla segreteria
dell'Assessorato regionale dell'ambiente, territorio e trasporti.
La facoltà di intervento, anche nelle forme previste dall'articolo
10, lettera b, della legge regionale n. 59 del 1991, può essere
esercitata entro trenta giorni dalla data di scadenza del periodo
utile per la consultazione del testo di PTP da adottare. La
procedura prevista dal presente comma tiene luogo della
comunicazione prevista dall'articolo 8 della legge regionale 6
settembre 1991, n. 59. Detta procedura informativa è integrata con
notizia da dare nella stampa a maggiore diffusione locale.
3. Dal giorno successivo a quello di pubblicazione della
deliberazione di Giunta di adozione del PTP nel Bollettino
ufficiale, se non siano state apportate modificazioni al testo
originario, o, in caso contrario, dal momento della ricezione, da
parte dei singoli enti locali, del testo delle modificazioni
adottate dalla Giunta regionale, non possono essere rilasciate
concessioni o autorizzazioni in materia edilizia né possono essere
disposti o autorizzati lavori che contrastino con le indicazioni
del PTP adottato dalla Giunta. Eventuali atti autorizzatori già
disposti, ma che risultino in contrasto con le dette indicazioni,
devono essere immediatamente sospesi, in attesa dell'entrata in
vigore della legge regionale di approvazione del PTP. I
provvedimenti di diniego e quelli di sospensione, adeguatamente
motivati, sono notificati tempestivamente agli interessati a cura
del sindaco. La violazione dei provvedimenti anzidetti o la mancata
adozione dei medesimi sono assoggettate alle sanzioni, anche
penali, previste dalle legge 8 agosto 1985, n. 431.
Presidente
Se nessuno chiede la parola, pongo in
votazione l'articolo 11 emendato testé letto.
Esito della votazione
Presenti, votanti e favorevoli: 25
Il Consiglio approva all'unanimità
Presidente
Do lettura dell'articolo 12
Articolo 12 1. Il PTP è presentato dalla Giunta regionale
all'approvazione del Consiglio, che vi provvede con legge.
Presidente
Se nessuno chiede la parola, pongo in
votazione l'articolo 11 testé letto.
Esito della votazione
Presenti, votanti e favorevoli: 25
Il Consiglio approva all'unanimità
Presidente
Do lettura dell'articolo 13
Titolo IV Disciplina degli altri strumenti regionali aventi
attinenza con la pianificazione urbanistica e paesaggistica.
Articolo 13
1. Tutti gli strumenti regionali aventi ad oggetto singoli
aspetti di pianificazione urbanistica e/o paesaggistica o
procedimenti attuativi della pianificazione medesima sono approvati
con atti amministrativi.
2. Gli atti legislativi attualmente contenenti strumenti di cui
al comma 1 sono abrogati e sostituiti con atti amministrativi,
salvo le parti eventualmente coperte da riserva di legge, entro
sessanta giorni dall'entrata in vigore della presente legge, alle
cui prescrizioni essi devono conformarsi. L'abrogazione ha effetto
dalla data in cui divengono esecutivi i singoli atti amministrativi
sostitutivi e ne è data comunicazione nel Bollettino ufficiale
della Regione.
Presidente
Se nessuno chiede la parola, pongo in
votazione l'articolo 13 testé letto.
Esito della votazione
Presenti, votanti e favorevoli: 25
Il Consiglio approva all'unanimità
Presidente
Do lettura dell'articolo 14
Articolo 14 1. La Giunta regionale cura che piani, o atti
consimili, estranei al PTP ma aventi comunque attinenza con esso
vengano adottati e/o sottoposti all'approvazione del Consiglio
corredati di puntuali norme di coordinamento con il PTP
medesimo.
2. Ove i piani o gli atti di cui al comma 1, che fossero
approvati con legge regionale, d'iniziativa consiliare o popolare,
determinassero l'abrogazione - o la modificazione - di parti del
PTP, questa deve essere espressamente prevista.
Presidente
Se nessuno chiede la parola, pongo in
votazione l'articolo 14 testé letto.
Esito della votazione:
Presenti, votanti e favorevoli: 25
Il Consiglio approva all'unanimità
Presidente
Il Consiglio è chiamato ora a pronunciarsi
sul complesso della legge.
Esito della votazione:
Presenti, votanti e favorevoli: 26
Il Consiglio approva all'unanimità
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK