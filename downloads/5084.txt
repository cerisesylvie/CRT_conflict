Consiglio Regionale della Valle d'Aosta - Oggetto del Consiglio n. 2149 del 9 luglio 1986 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2149 del 9 luglio 1986 - Resoconto
OGGETTO N. 2149/VIII - SITUAZIONE DELLA DITTA MA.LU.SA.
CONFEZIONI DI LILLIANES. (Interpellanza).
PRESIDENTE
: Do lettura dell'interpellanza in oggetto
presentata dai Consiglieri Mafrica e Cout:
INTERPELLANZA
AVUTA NOTIZIA
che la ditta MA.LU.SA Confezioni,
attualmente insediata nel fabbricato industriale di proprietà
regionale, situato a Lillianes, già in concessione alla fallita
C.V.G., incontrerebbe difficoltà, a seguito di ritardi nella messa
a disposizione dell'immobile e di problemi incontrati nel
reperimento in loco del personale;
i sottoscritti Consiglieri regionali del Gruppo
comunista
INTERPELLANO
l'Assessore competente per sapere se le notizie
soprariportate sono vere e per conoscere gli intendimenti della
Giunta regionale in merito al futuro produtti
vo
della
MA.LU.SA. Confezioni.
PRESIDENTE
: Ha chiesto la parola il Consigliere Mafrica;
ne ha facoltà.
MAFRICA (P.C.I.):
La MA.LU.SA. è una piccola azienda che
ha aperto soltanto 5 mesi fa. La convenzione è del 31 ottobre 1985
e, al momento della presentazione, l'Assessore ce l'aveva segnalata
come un esperimento del tutto particolare. Egli aveva detto: "Qui,
per la prima volta, non abbiamo una industria, ma una ditta
artigiana che, a costi molto contenuti, può dare occupazione ad un
numero di persone, in proporzione, significativo". Si diceva allora
che con 150 milioni, 80 milioni di leasing, 70 di mutuo e con il
comodato sul capannone noi saremmo riusciti a dare lavoro ad una
ventina di persone.
Sono passati solo alcuni mesi e ci è stato fatto presente che in
questa azienda esistono due tipi di difficoltà. Il primo è un
ritardo nella consegna del capannone di Lillianes che, costruito a
spese dell'Amministrazione regionale, è costato circa 500 milioni.
Al momento dell'insediamento di questa ditta si è accertato che la
potenza disponibile era di pochi kilowatt e quindi non sufficiente
per far funzionare le macchine: così c'è stato un ritardo di un
mese o di un mese e mezzo rispetto al periodo in cui dovevano
iniziare le lavorazioni.
La seconda difficoltà deve, invece, far meditare nel senso che,
prima dell'apertura, in incontri con l'Assessore ed il Sindaco di
Lillianes, un folto gruppo di lavoratrici si era dichiarato
disponibile ad essere occupato presso quell'attività di tipo
tessile. In quel periodo queste lavoratrici della ex BESSO erano
ancora licenziate, ma non avevano ancora ottenuto il decreto per la
cassa integrazione. Ottenuto il decreto per la cassa integrazione,
una parte di queste lavoratrici ha rinunciato all'attività
lavorativa, probabilmente per problemi o calcoli di tipo familiare.
La mancanza di un adeguato numero di lavoranti (invece dei 18 o 20
previsti ne sono stati assunti una decina, di cui 7 di Lillianes)
ha provocato delle difficoltà iniziali a questa ditta che, mi pare,
abbia chiesto alla Regione un intervento finanziario e dei corsi di
formazione professionale.
Ora, noi, come Gruppo politico, nel mese di maggio siamo stati
chiamati a fare una visita a questo stabilimento e abbiamo
verificato che la situazione è effettivamente abbastanza
drammatica. Vorremmo sapere, pertanto, se è stato fatto qualche
intervento da parte dell'Amministrazione regionale, oppure se
questo esperimento è durato solo 3 mesi, invece dei 6 di cui
parlavamo per altre questioni. Vorremmo cioè sapere se questa ditta
potrà continuare la propria attività, oppure se è da inserire nel
lungo elenco degli esperimenti falliti che provocano un continuo
disorientamento nella popolazione, tra i lavoratori ed anche
all'immagine della politica industriale regionale.
PRESIDENTE
: Ha chiesto la parola l'Assessore
all'Industria, Commercio, Artigianato e Trasporti Lanivi; ne ha
facoltà.
LANIVI (A.D.P.):
Vorrei solo precisare alcune cose dette
dal Consigliere Mafrica. Il provvedimento della Giunta regionale è
del 31 ottobre, ma la convenzione è stata stipulata il 21 novembre
del 1985. Gli interventi finanziari sono stati ancora più contenuti
in quanto, oltre al mutuo di 70 milioni ed alla locazione
finanziaria, l'operazione di leasing compiuta dalla FINAOSTA non è
di 80 milioni, ma di 73 milioni.
Nel merito delle difficoltà io non arriverei alle stesse
conclusioni alle quali giunge il Consigliere Mafrica, perché in
questo caso sembrano esistere tutte le condizioni positive
iniziali, almeno in teoria, per portare a buon termine
l'operazione. Credo quindi che le eventuali difficoltà non siano da
imputare a responsabilità del Governo regionale. È vero che
l'inizio dell'attività era previsto per la metà di gennaio del
1986, ma la produzione, a causa di problemi connessi con
l'erogazione dell'energia elettrica, poté avvenire solo alla fine
di gennaio del 1986 e questo è stato appunto uno degli inghippi di
fronte ai quali ci si è trovati. Il vero problema, però, è
consistito nella non reperibilità del personale da parte
dell'azienda.
Va anche detto, come ha correttamente sottolineato il
Consigliere Mafrica, che, prima di approvare questa convenzione, mi
ero preoccupato di sentire, oltre all'amministrazione comunale
anche un gruppo, piuttosto consistente, di cassintegrate o
possibili cassintegrate del Comune di Lillianes stesso. La vicenda,
però, ha poi preso una piega diversa perché quelle stesse
cassintegrate non si sono dichiarate disponibili a lavorare presso
questa azienda che, per garantire un'eventuale cassa integrazione,
si era trasformata in piccola industria, anche in seguito ad un
incontro che abbiamo avuto presso l'Ufficio del Lavoro, presenti i
Sindacati, il responsabile dell'Ufficio del Lavoro,
l'Amministrazione regionale, oltre ad alcune cassintegrate.
Questa azienda, quindi, da artigiana è passata a piccola
industria per poter garantire comunque la cassa integrazione, ma
questo fatto non ha modificato la situazione, per cui l'azienda ha
riassunto la sua originaria dimensione artigianale. Successivamente
essa ci ha fatto presente la sua condizione di difficoltà ed io
l'ho invitata a presentare una proposta, rispetto alla quale
l'Amministrazione regionale non ha ancora preso alcuna decisione,
ma ha ipotizzato alcuni possibili interventi sui quali, però,
l'azienda non ha ancora fornito alcuna risposta. Nei prossimi
giorni, pertanto, cercheremo di avere un incontro con l'azienda
nell'intento di conoscere le sue intenzioni e di cercare possibili
interventi che possano garantire la continuità di un'attività che,
se pure incontra delle difficoltà, ciò non dipende di certo dalla
volontà o dall'atteggiamento della Regione.
PRESIDENTE
: Ha chiesto la parola il Consigliere Mafrica;
ne ha facoltà.
MAFRICA (P.C.I
.): Io credo che questa vicenda debba far
riflettere anche sul problema della cassa integrazione, perché
appare perlomeno singolare che, in una zona nella quale ci sono
molte persone in cassa integrazione, non si riesca a reperire il
personale necessario per poter mandare avanti un'azienda. Su questo
aspetto del problema dobbiamo riflettere un pò tutti, così come
anche su una possibile revisione di questo meccanismo.
Per quanto concerne il comportamento della Regione, mi pare che,
in questo caso, non ci siano grosse responsabilità, oltre al
ritardo nella consegna del capannone. C'è però un punto su cui la
Regione è determinante ed è la rapidità delle sue decisioni. Se le
difficoltà di una ditta artigiana vengono prolungate per mesi, è
chiaro che questa ditta sarà costretta alla chiusura e vedrà
aumentare i suoi guai. Le si dovrebbe dire in modo chiaro se la
Regione è disposta ad intervenire e se l'attività può continuare,
oppure le si dica subito: "Guardate, avete sbagliato a venire in
Valle d'Aosta e vi conviene tornare a casa vostra". Così si possono
limitare i danni tanto per la ditta che per la Regione, perchè la
situazione di incertezza non è certamente delle più positive per il
prosieguo dell'attività.
Noi ci auguriamo che l'attività di questa azienda possa
continuare, ma se l'azienda deve chiudere subito si cerchino almeno
delle altre soluzioni.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK