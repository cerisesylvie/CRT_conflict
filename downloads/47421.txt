Consiglio Regionale della Valle d'Aosta - Oggetto del Consiglio n. 3693 del 6 giugno 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3693 del 6 giugno 2024 - Resoconto
OGGETTO N. 3693/XVI - Interrogazioni: "Sistema di rilevazione
e prevenzione delle infezioni ospedaliere adottato nell'ambito del
sistema sanitario regionale" e "Notizie in merito ai dati relativi
alle infezioni contratte dopo un intervento chirurgico in Valle
d'Aosta".
Bertin (Presidente) -
I punti n. 24 e 27 sono affrontati
congiuntamente. L'assessore Marzi risponde alle due interrogazioni
e poi ci saranno le repliche degli interroganti. La parola
all'Assessore.
Marzi (SA) -
Rispondo alla domanda n. 1
dell'interrogazione del collega Aggravi. L'Azienda USL da anni
adotta misure preventive e azioni di monitoraggio e sorveglianza
delle infezioni ospedaliere allineate al piano di contrasto
all'antimicrobico resistenza 2022-2025. La procedura aziendale di
monitoraggio e controllo delle infezioni ospedaliere consente di
monitorare e raccogliere i dati di incidenza annuale di nuovi casi
di pazienti infetti, garantendo nel contempo l'applicazione delle
specifiche precauzioni volte a prevenire un'eventuale diffusione di
infezione in ambito ospedaliero. La procedura viene attivata nel
caso in cui il laboratorio di microbiologia dell'Ospedale Parini
accerti la presenza di un organismo multiresistente: in questo caso
nel referto viene generata in automatico l'apposita dicitura di
allerta. Tale procedura consente quindi al personale preposto alla
sorveglianza di individuare, attraverso il gestionale informatico
ospedaliero condiviso con il laboratorio di microbiologia, tutti
gli isolamenti di batteri multiresistenti oggetto alla
sorveglianza. Tempestivamente viene attivata la segnalazione ai
reparti attraverso due azioni: la prima, l'inserimento di un
segnale di allerta nell'applicativo gestionale che identifica il
paziente potenzialmente contagioso e che consentirà, in caso di
ulteriori e successivi ricoveri, di porre in atto immediate
precauzioni aggiuntive; la seconda, la comunicazione in tempo reale
al reparto con la specificazione delle misure precauzionali
aggiuntive da adottare. A questa procedura si aggiungono ulteriori
azioni periodiche preventive quali l'attento monitoraggio del
servizio di pulizie con la sanificazione ambientale, i controlli
microbiologici ambientali di superficie aria e acqua, utilizzo del
sistema di segnalazione di malattie infettive - e qui abbiamo un
altro acronimo, PREMAL -, il monitoraggio del consumo del gel
idroalcolico e l'osservazione dell'igiene delle mani presso i
reparti, l'esecuzione di controlli microbiologici nel processo di
sterilizzazione automatizzato degli strumenti e delle
apparecchiature. L'Azienda USL attua inoltre attualmente uno studio
di prevalenza puntuale sulla proporzione di infezioni complessive
su tutti i casi trattati e da tempo partecipa al gruppo italiano
per la valutazione degli interventi in terapia intensiva, uno
studio svolto, a partecipazione volontaria, da parte degli ospedali
italiani. La Direzione sanitaria ospedaliera attua un sistema
preventivo e di miglioramento attraverso l'elaborazione e
l'aggiornamento di procedure e istruzioni operative rivolte al
personale ospedaliero addetto all'assistenza; questo comprende
l'organizzazione di eventi formativi, anche specifici, in quanto il
rischio di infezione è diversificato tra le discipline dei vari
reparti.
Venendo alle risposte alle domande 2 e 3 del collega Aggravi,
rispetto ai seguenti quesiti, i dati riferiti dall'ultima
sorveglianza del 2022, indetta dal Centro europeo di prevenzione e
controllo, a cui partecipa l'Istituto superiore di sanità, che
coordina per l'Italia, i contributi forniti dalle aziende
ospedaliere comprendono che la nostra Regione naturalmente si
concentri sull'ospedale Parini. Dalla sorveglianza emerge che la
Valle d'Aosta ha osservato una prevalenza media di infezioni
correlate all'assistenza pari al 4%, dato nettamente inferiore sia
rispetto al dato nazionale italiano pari all'8.2, che a quello
europeo che osserva una prevalenza media pari al 6.5: dati quindi
direi ottimi. La prevalenza delle infezioni ospedaliere a livello
locale è anche rilevata da uno studio annuale, lo SPIO, condotto
nel Parini dalla Direzione medica di presidio o DMP, e in una frase
abbiamo messo due acronimi. Il monitoraggio dei dati regionali
nell'ultimo quinquennio, escludendo il 2020, vede le seguenti
percentuali: 5.4 nel 2017, 4.13 nel 2018, 3.8 nel 2019, 4 nel 2021,
4 nel 2022. La struttura ospedaliera Isav di Saint-Pierre ha
adottato un proprio protocollo di prevenzione, sorveglianza e
controllo delle infezioni e anche per tale struttura i seguenti
dati relativi alle infezioni nell'ultimo quinquennio evidenziano
una percentuale di prevalenza inferiore alla media nazionale ed
europea: 3.24 nel 2019, 2.36 nel 2020, 2.55 nel 2021, 2.86 nel
2022, 2.99 nel 2023. Come descritto, l'Ospedale regionale partecipa
al lavoro del gruppo italiano che raccoglie i dati ai fini della
sorveglianza per l'Istituto superiore della sanità che li trasmette
al Centro europeo per la prevenzione e il controllo delle malattie.
Sul tema, il Ministero della salute si avvale dell'Istituto
superiore di sanità come organo di riferimento tecnico per il
coordinamento interregionale. Il piano di contrasto
all'antibiotico-resistenza 2022-2025 indica tra i vari obiettivi
l'elaborazione di un piano di sorveglianza nazionale a cui le
Regioni dovranno far riferimento. Una volta che verrà istituito
tale piano consentirà di predisporre di dati ancora più completi ed
esaustivi e confrontabili a livello nazionale.
Rispondo ora alle domande 4 e 5 della collega Guichardaz:
confermiamo il dato riportato rispetto alle infezioni ospedaliere
dopo un intervento chirurgico in Valle d'Aosta e, come già
precisato nella precedente risposta, confermiamo che tale dato
posiziona la nostra Regione tra quelle con i dati più bassi sia a
livello italiano che a livello europeo. Siamo anche a precisare il
fatto che, rispetto ai dati italiani, siamo alla metà, ma il dato
in assoluto è già basso di suo: il 4%. Rispetto a quanto citato
nelle premesse dell'interrogazione, precisiamo che l'ultimo
rapporto del Centro europeo per il controllo delle malattie nel
2022 rappresenta la situazione delle infezioni durante la degenza
di tutta l'Italia, non disaggregate per Regioni. Tale rapporto
conteggia inoltre complessivamente tutte le infezioni ospedaliere
per tutte le specialità mediche e chirurgiche, quindi non solo per
quelle chirurgiche. Il rapporto pubblicato dall'Istituto superiore
di sanità presenta invece un'analisi suddivisa per Regioni da cui
emerge il valore dell'infezione della Regione Valle d'Aosta per
tutte le specialità. Secondo il rapporto dell'Istituto superiore di
sanità, nell'Ospedale regionale si è rilevata, come già precisato,
una percentuale di infezioni ospedaliere significativamente più
bassa: 500 su 15 mila, cioè circa il 3.3%, rispetto alla media
europea, il 6.5 e, rispetto alla media nazionale, cioè l'8.2%. Come
già riferito, un ulteriore monitoraggio annuale a livello aziendale
viene effettuato anche dalla direzione medica di presidio per mezzo
del protocollo di sorveglianza nazionale delle infezioni del sito
chirurgico al quale l'Azienda USL ha aderito. Le misure adottate
riguardano la sorveglianza su interventi chirurgici selezionati su
base annuale e i dati finali vengono condivisi con i reparti
interessati. L'Azienda USL adotta quindi una procedura di
monitoraggio e controllo delle infezioni ospedaliere molto attenta
che garantisce che il personale sanitario nei casi di allerta
applichi con solerzia le azioni precauzionali specifiche per
prevenire un'eventuale diffusione dell'infezione in ambito
ospedaliero.
Presidente -
Per la replica, la parola al consigliere
Aggravi.
Aggravi (RV) -
Ringrazio l'Assessore per la risposta. Più
che la replica vorrei fare un'osservazione che mi nasce dagli
appunti che ho preso, in particolare la risposta alla domanda n. 2,
quindi ben venga la descrizione, seppur sintetica, giustamente
visto il tempo per la risposta alla domanda n. 1, ma sulla domanda
n. 2, se ho inteso bene, sostanzialmente abbiamo un valore che è il
4%. Ho riletto anche la domanda che ho fatto, io giustamente ho
chiesto quali siano i dati aggiornati, al di là della
rendicontazione o dell'individuazione del dato, poteva anche essere
il caso o comunque utile comprendere questo dato da dove nasceva.
Da dove nascevano i casi accertati e se magari alcuni di questi
casi nascevano da
audit
interni ai reparti, ma questo lo
rimando eventualmente ad altre azioni ispettive, perché giustamente
- ed è già capitato di parlarne, tra l'altro, sul tema delle
infezioni ospedaliere, ne avevano anche già parlato con lei con
un'altra iniziativa - il dato è rilevato ma bisogna comprendere
anche da dove viene. Giustamente però lei mi ha risposto alla
domanda che ho fatto ma è l'osservazione mia più che altro che è
nata dalla risposta che mi è stata data.
Presidente -
La parola alla consigliera Erika
Guichardaz.
Guichardaz E. (PCP) -
Ha snocciolato tanti numeri, quindi
andrò a riascoltarmi quanto lei ha detto, quello che io rilevo è
però che nell'articolo che le ho riportato, rispetto a quello che
lei ha detto, sembrerebbe che il dato sia un po' diverso, lei lo
raffronta a livello nazionale, qui viene raffrontato a livello di
Regione dove si dice che la Valle d'Aosta risulta essere la
peggiore in questo senso con 500 infezioni ogni 15 mila dimessi,
contro le 70 dell'Abruzzo, passando alle 454 della Liguria, alle
300 della Lombardia, alle 211 del Lazio. Andrò a riascoltare,
perché lei ha letto molto velocemente tutti quei dati, quanto da
lei detto proprio per capire se i dati riportati dall'articolo che
ho citato sono corretti o meno.
Presidente -
Con questo punto interrompiamo brevemente i
lavori del Consiglio, che sono sospesi per arieggiare i locali.
La seduta è sospesa dalle ore 17:37 alle ore 17:54. Alla
ripresa dei lavori assume la Presidenza il vicepresidente
Marguerettaz.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK