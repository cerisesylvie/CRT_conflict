Consiglio Regionale della Valle d'Aosta - Oggetto del Consiglio n. 2183 del 11 luglio 1986 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2183 del 11 luglio 1986 - Resoconto
OGGETTO N. 2183/VIII - DISEGNO DI LEGGE CONCERNENTE:
"ISTITUZIONE DI UN FONDO SPECIALE PER LE CELEBRAZIONI DEL
BICENTENARIO DELLA PRIMA ASCENSIONE AL MONTE BIANCO"
PRESIDENTE
: Ha chiesto la parola l'Assessore al Turismo,
Urbanistica e Beni Culturali Borbey; ne ha facoltà.
BORBEY (D.C.):
Le manifestazioni celebrative del
bicentenario della prima ascensione al Monte Bianco, fin
dall'inizio di quest'anno hanno messo in evidenza, l'eccezionale
potenzialità promozionale e pubblicitaria di tale ricorrenza e
quindi la Giunta regionale ha ritenuto di dover presentare
all'attenzione del Consiglio questo disegno di legge, proponendo
una spesa di 1 miliardo e 401 milioni. Nella relazione che
accompagna il disegno di legge sono elencate tutte le
manifestazioni in programma, con l'indicazione della rispettiva
spesa prevista a seguito della presentazione di un preventivo
dettagliato che, però, non è stato riportato per non allegare al
disegno di legge una documentazione eccessivamente voluminosa. I
preventivi, comunque, sono a disposizione dei Consiglieri che ne
volessero prendere visione o che volessero chiederne spiegazioni o
ragguagli.
Noi confidiamo che tutte queste manifestazioni riescano a
portare un certo beneficio all'immagine della Valle d'Aosta. Fin
d'ora, comunque, possiamo dire che alcune campagne pubblicitarie,
svolte dalla Regione con le riviste ALP e WELCOME hanno avuto un
riscontro non indifferente in molte città italiane. Il Comitato
incaricato ha previsto di mettere in vendita i dépliants, i vari
oggetti ed i poster che sono stati acquistati, nella fiduciosa
speranza che, oltre agli sponsor che fino ad oggi hanno contribuito
solo per circa un centinaio di milioni (specie la CRT che ha
sponsorizzato le tre mostre previste per 70 milioni), possano
portare ad un incasso non indifferente. Speriamo che tutto ciò si
realizzi effettivamente.
PRESIDENTE
: Ha chiesto la parola il Consigliere Torrione:
ne ha facoltà.
TORRIONE (P.S.I.):
Se l'Assessore competente mi passa la
battuta e non la accoglie in modo troppo polemico, si può dire che,
invece di trattarsi del bicentenario del Monte Bianco, si tratta
del "bimiliardario del Monte Bianco", perché la spesa e piuttosto
rilevante.
In Commissione io avevo già espresso una valutazione
sostanzialmente positiva, anche perchè era stato sottoposto al
Consiglio un preventivo di spesa con l'indicazione del costo delle
singole manifestazioni, ma ciò non toglie però che l'importo
complessivo sia notevole.
È estremamente difficile fare una valutazione sulle singole
manifestazioni, anche perché io credo che in sede di organizzazione
si sia valutato anche il possibile "ritorno", sotto l'aspetto
promozionale e pubblicitario, delle manifestazioni. Anche se
interessano essenzialmente Courmayeur, hanno anche qualche
addentellato con il resto della realtà regionale, e quindi io credo
che, grosso modo, possano avere una loro validità.
L'Assessore dice che non è stato possibile ottenere
sponsorizzazioni oltre che per una cifra piuttosto esigua. Mi
permetto di fare alcune considerazioni su questo aspetto. Non so
quali siano le ditte che hanno già dato il loro assenso, però credo
che, con una campagna di un certo tipo, magari lanciata su di un
piano più generale, forse si potevano ottenere anche altre
sponsorizzazioni. Si tratta, ovviamente, solo di un'ipotesi e non
di una certezza.
Resta da dire che lo sforzo finanziario della nostra Regione, in
questa occasione, è notevole e c'è solo da augurarsi che esso porti
un beneficio effettivo e che le manifestazioni abbiano, sul piano
nazionale ed anche internazionale, quella risonanza che consenta,
in termini di immagine, un effettivo lancio della nostra Regione
consolidando la sua immagine turistica. È un augurio e forse anche
una scommessa, come quella che fa l'Assessore; l'impegno, del
resto, c'è stato. Tutto può essere opinabile, nel senso che, al
posto di alcune manifestazioni se ne sarebbero potute fare delle
altre, ma quando si organizza qualche cosa non si conoscono "a
priori" i possibili inconvenienti. Noi siamo favorevoli a questo
disegno di legge, anche se ci rendiamo conto che la spesa è
piuttosto consistente.
Proprio perché non ci sfugga totalmente questa serie di
manifestazioni vorremmo chiedere all'Assessore di assumere
l'impegno di relazionare alla Commissione competente sull'andamento
generale delle singole manifestazioni e, soprattutto, sugli aspetti
promozionali che le manifestazioni stesse avranno conseguito sul
piano del lancio pubblicitario della nostra Regione. Grazie.
Si dà atto che alle ore 10.55 assume la Presidenza il Vice
Presidente DOLCHI.
PRESIDENTE
: Ha chiesto la parola il Consigliere Mafrica;
ne ha facoltà.
MAFRICA (P.C.I.):
Da qualche tempo in qua, l'Assessore
Borbey mette il Consiglio dinanzi ad una sorta di "politica di
fronte", vale a dire che vengono proposti dei provvedimenti che
hanno alla base delle idee valide e che non possono essere
considerate in maniera negativa. L'idea, per esempio, di far
riscoprire la Chiesa di S. Francesco, come idea era indubbiamente
da apprezzare. L'idea di utilizzare il bicentenario dell'ascensione
al Monte Bianco per attirare l'attenzione sulla nostra Regione è,
indubbiamente, un'altra idea che orienta l'Assessorato verso una
gestione moderna e progressista.
Noi, però, abbiamo l'impressione che, quando si passa dall'idea
alla sua realizzazione, prevalgano nella gestione determinate
impostazioni un po' tipiche e caratteristiche della Democrazia
Cristiana e di un'abitudine alla gestione del potere ormai
consolidato negli anni. Per cui si arriva...
(...INTERRUZIONE...)
VIBERTI (fuori microfono):
"Tu pensa alle conclusioni,
invece di far... Pensa a Manganone!"
MAFRICA (P.C.I.):
Invece di puntare molto sul richiamo
culturale, sul richiamo internazionale e sui collegamenti che si
possono stabilire con l'Università, con gli ambienti che si
occupano di queste cose, si punta molto su aspetti locali e
provinciali e sulla larghezza delle spese.
Faccio degli esempi concreti. C'era bisogno di farle proprio in
argento le medagliette ricordo? Non le si potevano fare in
similargento (silver plate)? C'era bisogno di fare 5 volumi, tutti
in carta patinata, invece di uno?
Insomma, si ha l'impressione che, da un'idea giusta, si sia poi
arrivati, data la larghezza e la disponibilità finanziaria della
Regione, a fare le cose alla grande, rimanendo, però, sempre
nell'ambito ristretto di Courmayeur o della piazza Emilio Chanoux.
Noi siamo convinti che, sempre partendo da queste idee, ma
spendendo di meno e puntando più sugli aspetti promozionali e
culturali, forse, si potrebbe ottenere un risultato migliore.
Diciamo quindi che approveremo questo provvedimento perchè ci
sembra giusta l'idea ispiratrice, però abbiamo qualche riserva
sulle scelte concrete per la sua realizzazione, perché ci sembra
che si rischi di non ottenere il risultato voluto.
Il Comitato organizzatore, ad esempio, prima di partire, ha
pensato di stabilire contatti con le Regioni limitrofe, si è
pensato di fare una cosa che coinvolgesse anche le Regioni vicine e
che quindi conducesse ad una concentrazione degli sforzi, ma anche
ad una limitazione delle spese? Io penso che ancora adesso, si
possa fare uno sforzo per puntare di più sulla capacità di "lancio
all'esterno" di questa iniziativa, in Italia ed in campo
internazionale. Altrimenti, nel caso dei tubi, si rischia soltanto
di irritare i cittadini di Aosta e di non far sapere a quelli di
Roma e di Firenze o agli studiosi di Francia e d'America quello che
si fa; e, nel caso del Monte Bianco, si rischia di fare cose molto
ricche, dando l'impressione di una Regione di "parvenus" che non
guarda a spese, ma che non riesce a sfondare ed a portare questa
idea all'attenzione dei grandi mezzi di comunicazione di massa.
Termino con una battuta: probabilmente, se l'Assessore Borbey
avesse pensato a qualche cosa di particolare, si poteva ottenere lo
stesso effetto con spese notevolmente minori. Non dico che si
dovesse incendiare lui, dandosi fuoco sulla cima del Monte Bianco,
fatto del quale avrebbero parlato i giornali di tutto il mondo, ma
si poteva pensare a qualcosa che colpisse di più l'attenzione
dell'opinione pubblica.
PRESIDENTE
: Ha chiesto la parola l'Assessore al Turismo,
Urbanistica e Beni Culturali Borbey; ne ha facoltà.
BORBEY (D.C.):
Vorrei dire al Consigliere Torrione che
verso novembre o la fine dell'anno, a nome del Comitato delle
manifestazioni per il bicentenario dell'ascensione al Monte Bianco,
farò una relazione alla Commissione competente. Noi ci auguriamo
che le manifestazioni possano servire a fare della promozione
turistica per la Valle d'Aosta non soltanto per il 1986 ma anche
per i prossimi anni.
In merito a quanto detto dal Consigliere Mafrica c'è da
riconoscere qualcosa di vero. Le idee, anche se valide (ma in
questo caso non si trattava di idee perchè è la celebrazione dei
200 anni della conquista del Monte Bianco che sta facendo anche il
Comune di Chamonix) non sono di facile realizzazione o di
sfruttamento ottimale. Noi cerchiamo di fare un tentativo.
Diciamo solo che difficilmente avremmo potuto coinvolgere in
questo tentativo le Regioni limitrofe. È ben difficile che il
Piemonte e la Lombardia si impegnino a spendere dei quattrini per
fare della promozione turistica alla Valle d'Aosta. Togliamocelo
pure dalla testa! Invece abbiamo creato un Comitato internazionale,
nel quale erano coinvolte la Svizzera e la Francia, e siamo stati
noi ad assumere questa iniziativa ed abbiamo fatto il primo
incontro a Courmayeur, dove abbiamo invitato il dipartimento
dell'Haute-Savoie per la Francia e rappresentanti di Ginevra e
Martigny per la Svizzera. Insieme abbiamo fatto delle
manifestazioni, come le conferenze stampa a Milano, a Trento ed a
Courmayeur. I francesi hanno fatto una conferenza stampa venti
giorni fa a Parigi e siamo andati anche noi con la bandiera
valdostana, con le guide della Valle d'Aosta che, insieme a quelle
di Chamonix, sono discese dalla Tour Eiffel ripresi in diretta
dall'emittente televisiva d'oltralpe Antenne 2. Abbiamo cercato,
quindi, di fare il possibile.
Abbiamo operato anche insieme ad ALP e WELCOME. La prima
rivista, che è l'unica specializzata in argomenti montani, ha
addirittura festeggiato il suo "primo compleanno" e ad una sua
proposta di 180 milioni di spesa noi abbiamo partecipato per 40
milioni e siamo stati presenti in 8 città italiane con dei poster
da 6 metri per 3. Stando alle ricerche effettuate dalla nostra
agenzia Sanguineti di Torino questi poster hanno avuto un'effettiva
rispondenza e noi cercheremo poi di raccogliere tutti questi
dati.
Nutriamo una certa fiducia, ma in tutta l'organizzazione ci sarà
pure qualche pecca, anche se ci auguriamo che ce ne siano in misura
più ridotta possibile.
PRESIDENTE
: Passiamo ora all'esame dell'articolato.
Do lettura dell'articolo 1:
Articolo 1
1. Al fine di conseguire un più efficace e completo utilizzo
delle potenzialità promozionali e pubblicitarie connesse alla
ricorrenza del duecentesimo anniversario della prima ascensione al
Monte Bianco, la Regione Valle d'Aosta è autorizzata a erogare
contributi a favore del comitato costituito per l'organizzazione
delle manifestazioni celebrative della ricorrenza stessa.
2. I contributi sono concessi con delibera della Giunta
regionale, previo esame dei programmi all'uopo redatti dal comitato
di cui al comma precedente e sulla base di idonea documentazione
preventiva e consuntiva; i contributi possono essere concessi anche
ratealmente, in relazione alle esigenze organizzative del
comitato.
3. Il comitato dovrà in ogni caso presentare un completo e
dettagliato rendiconto delle spese sostenute nonchè una relazione
illustrante le attività svolte e i risultati conseguiti.
PRESIDENTE
: Se nessuno chiede la parola, metto in
votazione l'articolo 1 testé letto:
ESITO DELLA VOTAZIONE
Presenti, votanti e favorevoli: 26.
Il Consiglio approva all'unanimità.
PRESIDENTE
: Do lettura dell'articolo 2:
Articolo 2
1.
L'onere derivante dall'applicazione della presente
legge, previsto in complessivi 1.500 milioni, graverà sul cap.
37230, di nuova istituzione, del bilancio preventivo della Regione
per l'esercizio 1986.
2.
Alla copertura dell'onere di cui al comma
precedente si provvede mediante riduzione dello stanziamento
iscritto al cap. n. 50150 "Fondo globale per il finanziamento di
spese per ulteriori programmi di sviluppo - (spese di
investimento)", a valere sull'intervento iscritto all'allegato n. 8
del bilancio per l'anno in corso, relativo al risanamento dei
centri storici a fini abitativi.
Su detto intervento rimane disponibile la minor somma di £.
254.000.000.
PRESIDENTE
: Se nessuno chiede la parola, metto in
votazione l'articolo 2 testé letto:
ESITO DELLA VOTAZIONE
Presenti, votanti e favorevoli: 26.
Il Consiglio approva all'unanimità.
PRESIDENTE
: Do lettura dell'articolo 3:
Articolo 3
1. Al bilancio di previsione della Regione per l'esercizio
1986 sono apportate le seguenti variazioni:
Parte Spesa
in diminuzione
Cap. 50150 "Fondo globale per il finanziamento di spese per
ulteriori programmi di sviluppo (Spese di investimento)"
£. 1.500.000.000
in aumento
Settore 2.2.2. Sviluppo economico
Programma 2.2.2.12. Interventi promozionali per il
turismo
cap. 37230 (di nuova istituzione) codificazione:
2.1.1.6.2.2.10.24.09
"Contributi per l'organizzazione delle celebrazioni del
bicentenario della prima ascensione al Monte Bianco"
L.R. n.
£. 1.500.000.000
PRESIDENTE
: Se nessuno chiede la parola, metto in
votazione l'articolo 3 testé letto:
ESITO DELLA VOTAZIONE
Presenti, votanti e favorevoli: 26.
Il Consiglio approva all'unanimità.
PRESIDENTE
: Do lettura dell'articolo 4:
Articolo 4
1.
La presente legge è dichiarata urgente, ai sensi
del terzo comma dell'articolo 31 dello Statuto speciale, ed entrerà
in vigore il giorno successivo a quello della sua pubblicazione nel
Bollettino ufficiale della Regione.
2.
È fatto obbligo a chiunque spetti di osservarla e
farla osservare come legge della Regione Valle d'Aosta.
PRESIDENTE
: Se nessuno chiede la parola, metto in
votazione l'articolo 4 testé letto:
ESITO DELLA VOTAZIONE
Presenti, votanti e favorevoli: 26.
Il Consiglio approva all'unanimità.
PRESIDENTE
: Il Consiglio è chiamato ora a pronunciarsi
per votazione segreta sul complesso della legge:
VOTAZIONE A SCRUTINIO SEGRETO
ESITO DELLA VOTAZIONE
Presenti: 27
Votanti: 27
Favorevoli: 24
Contrari: 3
Il Consiglio approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK