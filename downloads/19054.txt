Consiglio Regionale della Valle d'Aosta - Oggetto del Consiglio n. 2193 del 19 settembre 2001 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
FORMAZIONE PROFESSIONALE
Precedente
Successivo
Resoconto integrale del dibattito dell'aula
Oggetto del Consiglio n. 2193 del 19 settembre 2001 - Resoconto
OGGETTO N. 2193/XI Problematiche concernenti il funzionamento
della Fondazione Turistica. (Interpellanza)
Interpellanza Premesso che la Fondazione Turistica è stata
commissariata nel giugno 1999 con decreto del Presidente della
Giunta regionale con il dichiarato intendimento che tale procedura
avrebbe consentito una più rapida riforma della Fondazione
stessa;
Rilevato:
- che a distanza di oltre due anni permane lo stato di
commissariamento che sembra sempre più essere fine a sé stesso,
stante l’assenza di qualsivoglia modificazioni alle
funzioni della Fondazione;
- che tutta la formazione inerente le attività funiviarie e del
soccorso piste è stato da quest’anno sottratto alla
Fondazione;
- che il riconoscimento del titolo di studio rilasciato dalla
scuola alberghiera comporterà da questo anno scolastico
l’assunzione di un dirigente scolastico per due sole
classi;
i sottoscritti Consiglieri regionali
Interpellano
la Giunta per sapere:
1) entro quali tempi è prevista la cessazione del
commissariamento in atto e quali sono i principi ispiratori della
preannunciata riforma della Fondazione Turistica;
2) quali sono i motivi che hanno estromesso la Fondazione dalla
gestione della formazione inerente il settore degli impianti
funiviari dopo anni di collaudata e soddisfacente gestione;
3) se non fosse ipotizzabile una differente e più economica
gestione del nuovo corso della scuola alberghiera;
4) quali sono i criteri in base ai quali sono stati individuati
gli insegnanti dei nuovi corsi di studio della scuola
alberghiera.
F.to: Frassy - Tibaldi - Lattanzi
PresidenteLa parola al Consigliere Frassy.
Frassy (FI)
Riteniamo che l’interpellanza
sia abbastanza chiara nelle sue premesse, che vogliono essere un
po' la cronistoria di una fondazione un po' sfortunata. Si diceva,
qualche Consiglio fa, che le fondazioni in questa regione hanno dei
destini strani: mentre nelle altre realtà le fondazioni riescono a
creare quell’interesse e quelle sinergie dei privati
a fianco del pubblico, in questa regione le fondazioni stentano a
funzionare con le sinergie dei privati e spesso non funzionano
neppure con le sinergie dei vari organismi pubblici. In questo caso
arriviamo al paradosso per cui abbiamo, o meglio avete dovuto
commissariare la fondazione oltre due anni fa, perché la fondazione
non funzionava.
Nel commissariare la fondazione, si disse che si sarebbe
reimpostato e rivisitato lo spirito della fondazione stessa. Sono
passati due anni, siamo al secondo commissario, come persona
fisica, e sembra che il destino della fondazione sia ormai in
maniera indissolubile legato alla figura del commissario,
considerando che nei presupposti della fondazione
c’era proprio l’intendimento di
coinvolgere gli operatori del settore del turismo.
Vorremmo allora capire anzitutto quando cesserà questo
commissariamento, anche perché su realtà importanti questa
Amministrazione regionale si è caratterizzata per una propensione
al commissariamento; vogliamo ricordare l’IRRSAE, il
Casinò e la fondazione in questo caso. Quindi vorremmo capire se, a
livello di Giunta, avete maturato quelle riflessioni necessarie a
prendere una decisione, che riteniamo non possa essere il
perpetuarsi del commissariamento, ma sia quella o di rilanciare la
fondazione - se ve ne sono i presupposti - o di chiuderla. Chiudere
la fondazione vuol dire riportare all’interno
dell’Amministrazione quelle funzioni che oggi
potrebbero già essere svolte dall’Amministrazione.
Sappiamo benissimo che la Regione ha ampia competenza in materia di
istruzione e di studio, tant’è che la Sovrintendenza
sovrintende al funzionamento delle scuole di ogni ordine e
grado.
Nonostante ci sia stato il passaggio della scuola alberghiera a
scuola a tutti gli effetti riconosciuta, si è scelto di tenerla al
di fuori della gestione delle scuole in Valle, si è fatta la scelta
di mantenerla nell’ambito della fondazione e di
rimanere nell’ambito delle deleghe che competono
all’Assessorato al turismo. Si potevano fare
probabilmente altre scelte.
Apro una parentesi sulla scuola alberghiera: questa non può
neanche essere l’unica motivazione a supporto di
questo commissariamento, perché quello che forse, anche con ritardo
e in maniera "pacioccata", si è fatto per la scuola alberghiera lo
si poteva fare prima e lo si poteva fare al di fuori della
fondazione.
Voglio ricordare, a me stesso in primis, ma anche alla Giunta,
che l’articolo 2 della legge n. 20/1991
nell’individuare gli scopi della fondazione, alla
lettera a), e dunque quale scopo principale individua
l’attività di formazione e riqualificazione
professionale, alla lettera b), indica l’abbinamento
dell’attività formativa e iniziative di ricerca
applicata e di assistenza tecnica alle unità produttive dei diversi
settori del turismo.
Dopo di che c’è la lettera b) bis, che è quella
frutto delle modifiche che hanno portato alla trasformazione della
scuola alberghiera. Questo per dire che la trasformazione che
c’è stata della scuola alberghiera non dà
giustificazione né al commissariamento, né tanto meno dà pienezza
agli scopi della fondazione stessa.
Fondazione che peraltro ha dei costi di gestione, ha dei costi
nei suoi organi; paradossalmente possiamo dire che il
commissariamento ci ha portato a risparmiare qualche centinaio di
milioni all’anno nei costi di gestione. Ma penso che
questa sia una magra consolazione.
Voglio anche ricordare che nel decreto di commissariamento della
fondazione si metteva un termine, che era:
"fino
all’insediamento del nuovo Consiglio di
amministrazione e comunque non oltre il 21 giugno 2000"
; questo
veniva scritto il 23 giugno 1999. Nel successivo decreto di nomina
del secondo commissario sparisce il termine temporale finale, che
qui era comunque un termine indicato, il 21 giugno 2000, e si dice
semplicemente:
"all’insediamento del nuovo
Consiglio di amministrazione"
, lasciando intendere che il nuovo
Consiglio di amministrazione potrebbe anche non avere mai una data
entro la quale essere nuovamente insediato.
Altra cosa che non ci può non lasciare perplessi, che scriviamo
nell’interpellanza e riprendiamo nell'illustrazione,
è il fatto che siano stati sottratti quei corsi di formazione - mi
riferisco ai corsi che riguardano il comparto funiviario, uno dei
comparti turistici più importanti nella nostra regione - inerenti
il soccorso piste che erano svolti finora dalla fondazione e con
risultati che fino a prova contraria, salvo che
l’Assessore o il Presidente della Giunta abbiano
elementi diversi, incontravano la soddisfazione non solo degli
utenti delle stazioni sciistiche, ma degli utenti intesi come le
stazioni stesse, cioè coloro che fruivano di questo servizio.
Dall’anno in corso la fondazione non si occuperà
più di questi corsi. Vorremmo capire se questa sottrazione di
competenze è forse preludio alla scelta di chiudere
l’esperienza di una fondazione, che non ha mai avuto
capacità di svolgere appieno quelli che erano i fini per i quali
era stata costituita. Il Consiglio regionale ha avuto modo, dal
1999 ad oggi, di esprimersi abbondantemente su questi argomenti, su
quelle che erano le lacune di funzionalità della fondazione
stessa.
Tra le "novità", se così le vogliamo definire, ci sono queste
due classi che daranno l’avvio al nuovo corso della
scuola alberghiera e anche qui la scelta ci lascia alquanto
perplessi, perché l’attivazione di questa scelta ha
comportato l’esigenza di istituire una presidenza,
una direzione per due classi, perciò la scelta è irrazionale: si
parla di "contenimento delle spese"; l’Assessore
Pastoret aveva giustificato la verticalizzazione delle scuole
valdostane con un’ottica non solo didattica, ma
anche di costi, che aveva portato a tagliare diverse
presidenze.
In questa ottica ci domandiamo se non fosse stato possibile
trovare delle soluzioni diverse, forse non oggi, ma forse
sicuramente sì quando si discusse sull'opportunità o meno di dare
quel taglio alla scuola alberghiera. Sono domande abbastanza
puntuali, alle quali ci attendiamo delle risposte altrettanto
puntuali.
Presidente
La parola all’Assessore al
turismo, sport, commercio e trasporti, Lavoyer.
Lavoyer (SA)
Sulle premesse, innanzitutto, penso che
l’interpellante abbia detto molto, ma non abbia
detto tutto, nel senso che sul primo quesito ci sono in sostanza
due domande: i tempi di cessazione del commissariamento e i
principi ispiratori della riforma. I tempi si riallacciano molto
alla premessa, infatti è stato detto tutto o quasi tutto, nel senso
che l’Amministrazione regionale, in linea di
principio, sta cercando di portare avanti un progetto e di operare
nella direzione di verificare fino in fondo se proprio questo
istituto della fondazione avrà in futuro le gambe per poter
camminare da solo.
Infatti non è stato detto tutto, i tempi sono proprio legati, da
una parte, alla definizione della riforma e della trasformazione
del ruolo della scuola alberghiera e, dall’altra, a
chi dovrà gestire successivamente questa struttura trasformata.
Le ipotesi sono due: una fondazione o un organismo simile; la
scuola alberghiera è una scuola prettamente privata, ma se è una
scuola privata non può essere totalmente finanziata
dall’ente pubblico perché a quel punto diventa un
percorso scolastico con delle caratteristiche, che però si
inseriscono in quella che è la gestione
dell’Assessorato alla pubblica istruzione. Siamo
ancora in una fase, quindi - e con questo rispondo in merito ai
tempi - dove la trasformazione non è assolutamente avvenuta, si è
avviato il percorso della trasformazione ma questa sarà definita
nel momento in cui il Sovrintendente darà un riconoscimento a pieno
titolo a questo percorso scolastico nei contenuti dei programmi,
dando la possibilità di istituire quello che è un percorso
scolastico completo.
Dopo di che ci sarà la decisione: o i privati che partecipano
attualmente alla fondazione parteciperanno al finanziamento della
struttura stessa, altrimenti questo percorso scolastico andrà in
capo alla Pubblica istruzione. I tempi sono quindi strettamente
legati al tentativo che l’Amministrazione regionale
sta portando avanti di completare questi raccordi, questi contatti
con le componenti sociali ed economiche, che a parole si dichiarano
interessate all’attività della fondazione.
Per quanto attiene invece i principi ispiratori, gli stessi
possono desumersi dalle iniziative finora assunte. La fondazione ha
inteso rispondere a precise ed espresse esigenze delle componenti
sociali del settore turistico, alberghiero e commerciale, che
chiedevano di favorire uno sviluppo qualitativo del settore
elevando i livelli di istruzione e qualificazione professionale.
Nasce così il nuovo istituto professionale regionale alberghiero,
orientato ai giovani, unico nel suo genere in Valle, che segue
parametri di livello nazionale ed europeo.
Presenza innovativa, dunque, nel campo dell'istruzione
professionale, che vuole accogliere gli aspetti migliori e già
collaudati della gestione dei precedenti corsi di addestramento
alberghiero. Nel contempo la fondazione non intende abbandonare la
formazione professionale, ma privilegiarne gli aspetti della
programmazione rispetto a quelli della concreta attuazione delle
attività formative medesime. Questa è anche una parte della
risposta al secondo quesito.
Formazione professionale con aspetti da indirizzarsi ad
operatori già presenti nella struttura turistica e commerciale
della Valle, sotto forma sia di corsi di formazione, sia di corsi
di riqualificazione professionale. Tali corsi potranno usufruire
più proficuamente delle nuove attrezzature e strutture
dell’ex Montefibre di Châtillon, che al termine
della ristrutturazione, termine previsto per l’anno
prossimo?
(interruzione del Consigliere Frassy, fuori
microfono)
? no, no, probabilmente se vai a Châtillon puoi fare un
sopralluogo e verificarlo, se non vuoi andare a Châtillon, passando
in autostrada, vedrai che i lavori sono in stato di avanzamento.
Oltre ad essere la sede deputata, dicevo, per il suddetto istituto
professionale, questi potranno anche essere una sede opportuna per
svolgere una serie di attività varie legate alla formazione e alla
riqualificazione.
Bisogna quindi avere ben chiari i due momenti e le due funzioni:
una cosa è il percorso scolastico, altra cosa è il percorso
formativo, che può essere di integrazione al percorso scolastico
per le mansioni prescelte e può essere anche un'opportunità per
coloro che già operano nel settore.
Mi pare che sui principi informatori della riforma abbiamo detto
tutto già altre volte e oggi li ribadiamo. Non abbiamo noi la
pretesa che il progetto che stiamo portando avanti sia condiviso da
Forza Italia: noi diciamo che il principio ispiratore di questa
riforma è di creare un percorso scolastico che dia maggiore
istruzione e qualità nel settore - ed è la richiesta degli
operatori del settore - e contemporaneamente di creare una
struttura articolata - le palazzine ex Montefibre lo permetteranno
- per fare corsi di formazione non solo integrativi al percorso
scolastico, ma anche destinati ad operatori del settore che già
operano nel settore stesso, o ad operatori che vogliono per la
prima volta operare in questo settore. C’è quindi
una distinzione netta fra quello che è il percorso scolastico in
senso stretto e quello che sono i corsi di formazione.
Riguardo al secondo punto, non ho capito bene la finalità del
quesito. Per quanto attiene "les pisteurs secouristes" il corso di
formazione si è tenuto ancora all’interno della
scuola alberghiera. La scelta di programmare le esigenze di
formazione, che sono poi compiti strettamente legati
all’Assessorato al turismo per il settore del
turismo e del commercio, è una scelta che ha un fondamento anche
dal punto di vista organizzativo, in attesa che le palazzine
Montefibre possano essere sedi idonee per la realizzazione dei
corsi che venivano fatti fin qui e dei nuovi corsi.
Attualmente, proprio perché si è creato questo percorso
scolastico e parallelamente non si è interrotto il percorso
formativo che era in essere all’interno della scuola
alberghiera, ci sono problemi oggettivi di spazi che hanno fatto sì
che sia stato dedicato, sia dal punto di vista degli spazi, che di
impegno delle risorse umane, uno sforzo più indirizzato alla
realizzazione del nuovo istituto professionale regionale
alberghiero che non alla prosecuzione di corsi nuovi dal punto di
vista professionale. Diamo anche l’impegno ad
ultimare la prosecuzione dei corsi professionali già avviati.
Ciò non esclude assolutamente che in futuro la fondazione,
qualora sarà ricostituita con la presenza dei privati non solo
formale, non solo a parole, ma anche sostanziale e quindi con la
partecipazione ai finanziamenti ai costi sia dei corsi di
formazione, sia del percorso scolastico, possa essere ancora
soggetto attuatore di corsi di formazione. Peraltro diversi corsi
come quelli per pisteurs secouristes sono ancora stati fatti dalla
scuola alberghiera.
Riguardo al terzo punto, penso che sia il commissario
straordinario della fondazione, fra l’altro un
professionista serio e competente, sia la direttrice dei corsi
professionali, sia il dirigente scolastico del nuovo istituto, che
hanno gestito d’intesa l’aspetto
finanziario, abbiano sottolineato - e io confermo questo - che le
spese effettuate, o che si intendono effettuare, sono ritenute
indispensabili per l’avvio del nuovo istituto e sono
improntate tutte alla massima economicità.
Il fatto, poi, di avere istituito un preside non ha nulla a che
vedere con la riforma scolastica, ma è condizione "sine qua non"
perché il nuovo percorso scolastico abbia i requisiti dal punto di
vista dei programmi, dei corsi, dell’orario, delle
strutture e della tipologia degli insegnanti per avere il
riconoscimento a percorso scolastico.
Penso che tutto sia stato gestito con un'attenzione massima ai
criteri dell'oculatezza, di responsabilità e di risparmio. In
particolare voglio sottolineare alcuni aspetti, e posso dire che
questo va nella linea di quanto è stato finora fatto dalla
direttrice dei precedenti corsi di formazione.
Le spese per gli alunni prevedono il servizio completo e
gratuito di convitto, libri di testo, materiale scolastico minuto,
così come è sempre stato tradizione della scuola alberghiera
offrire. Il nuovo istituto ha inteso anche proseguire dal punto di
vista di un percorso scolastico la stessa linea politica. Sul
dirigente scolastico una delle motivazioni l’ho già
sottolineata.
Come comunicato con una relazione e sottolineato, gli stipendi
del personale scolastico sono equivalenti a quelli dei docenti e
non docenti dei corrispondenti istituti con contratto a tempo
determinato: resta escluso, chiaramente, lo stipendio del preside
che è stabilito per contratto di collaborazione coordinata e
continuativa, e comunque equivalente a quello di altri dirigenti
scolastici nella stessa condizione.
Frassy sa che una delle condizioni per il riconoscimento è che
il personale scolastico abbia i requisiti del personale scolastico
delle scuole tradizionali. Si sottolinea che sia per il dirigente,
sia per altro personale scelto fra chi era già in quiescenza, vi è
da parte dell’Amministrazione un netto risparmio,
dovuto al fatto che non devono essere pagati gli oneri
previdenziali e assistenziali, computati nei costi della
pensione.
Le spese per il materiale didattico e multimediale sono state
effettuate con intento di fornire solo il minimo indispensabile,
perché gli alunni siano preparati culturalmente e professionalmente
e la scuola sia moderna ed efficiente. A me pare che quanto è stato
finora speso, compresi alcuni interventi per i locali scolastici
che si sono resi necessari per arredare in modo funzionale le due
aule, la direzione e gli uffici di segreteria, è stato improntato
alla massima economicità e sobrietà. E pregherei il collega Frassy
di fare un sopralluogo per verificare. Ritengo di avere dato delle
risposte esaurienti, che vanno tutte nella direzione di una
grandissima economicità di gestione.
Riguardo al quarto punto, poiché fra le finalità del nuovo
istituto vi è il riconoscimento legale dei corsi di studio, è
necessario che i docenti siano in possesso dei titoli di studio
dell’abilitazione all’insegnamento
prescritti dalla normativa vigente. Il dirigente scolastico ha
quindi consultato ampiamente le graduatorie permanenti regionali
pubblicate dalla Sovrintendenza agli studi, ma anche provveduto a
rendere pubblica la ricerca di personale idoneo con annunci
economici sia tramite alcuni numeri consecutivi di "Obiettivo
lavoro", sia tramite organi di stampa. A tutti gli interessati è
stato chiesto di presentare un curriculum vitae. In seguito a tali
congiunte iniziative si è avuto un certo numero di candidati da
esaminare.
C’è da sottolineare che alcuni docenti, essendo
pieno periodo estivo, non hanno risposto alla chiamata, altri hanno
invece preferito attendere la chiamata della Sovrintendenza e dei
dirigenti delle scuole pubbliche. I docenti interessati sono stati
invitati ad un colloquio con il dirigente scolastico, il quale ha
valutato che i requisiti richiesti e le qualità dei candidati
corrispondessero alle necessità e alle caratteristiche di una
scuola così innovativa come sarà l’istituto
professionale regionale alberghiero. Si è ritenuto opportuno
contattare anche alcuni docenti di recente quiescenza, di provata e
pluriennale professionalità, al fine di trasferire la loro
esperienza al personale più giovane e meno collaudato.
Per gli insegnanti tecnico-pratici è stato possibile scegliere,
valutando il voto di maturità e l’esperienza
professionale fra i candidati in possesso del solo titolo di studio
e non dell’abilitazione, non essendovi attualmente
in Valle persone con questo ultimo requisito. Infine, tutto il
personale scolastico è stato assunto con contratto a termine,
rispettando il contratto collettivo nazionale di lavoro per il
personale degli istituti di educazione e istruzione gestiti da enti
privati.
Presidente
La parola al Consigliere Frassy.
Frassy (FI)
Assessore, non siamo soddisfatti della
risposta che lei ci ha fornito, anche perché riteniamo che la
risposta sia stata poco seria rispetto ai problemi oggetto
dell'interpellanza.
Poco seria perché stamattina, il suo collega di Giunta,
l'Assessore Vicquéry, ci ha detto che a distanza di due anni e
mezzo bisogna ancora capire che sito vogliamo, che è questione di
tempo, e che prima o poi anche l’USL avrà un suo
sito. E lei sostanzialmente riprende questa filosofia del "tempo",
nel senso che ci dice che bisognerà capire che tipo di fondazione
vogliamo. Assessore, il problema è che la legge della fondazione
data 1991, è una legge datata dieci anni fa, è una legge che è
entrata poi in vigore, dal punto di vista dell'operatività della
struttura, due anni e qualche mese dopo, nel settembre 1993, ha
avuto vita breve e travagliata perché l’Assessore
Agnesod, quando si occupava di queste problematiche, diceva,
rispondendo ad altre iniziative sullo stesso argomento, che:
"le
difficoltà per la gestione della fondazione sicuramente ci sono
state e sono difficoltà che qualunque istituzione può incontrare
nel suo percorso iniziale; sono in fase di superamento però nella
loro globalità".
Correva l’anno di grazia 1996 ma, a distanza di
molti anni a seguire rispetto ai pochi anni che erano trascorsi fra
l’avvio della fondazione e quella risposta, nulla è
cambiato! Nulla è cambiato, e possiamo dire, Assessore, che nella
sua risposta ha evidenziato la fondatezza delle perplessità e delle
critiche che Forza Italia aveva espresso qualche mese fa, andando a
discutere sulle modifiche di questa legge per quanto riguarda in
particolar modo la scuola alberghiera.
Non ha senso - allora avevamo detto - andare a creare un
meccanismo di riconoscimento di una scuola che non è pubblica,
perché la fondazione avrà degli oneri non indifferenti nel gestire
questa scuola e non potrà fare affidamento sempre sulle risorse
regionali. Ritenevamo che fosse opportuno, in quella sede,
utilizzare quell’autonomia che abbiamo in campo
scolastico, creando un istituto professionale regionale.
La scelta politica è stata quella di un istituto professionale
statale come riconoscimento, con tutte le rigidità che comporta dal
punto di vista dei modelli e dei moduli didattici questo tipo di
scelta, ma anche con tutte le complicazioni che comporta dal punto
di vista degli oneri, dei costi, dei finanziamenti, in quanto
apprendiamo - e l’Assessore mi sembra che sia stato
chiaro - che la fondazione non potrà pensare di vedersi ripianare
al cento per cento i costi di una scuola - che pubblica non è - da
parte dell’ente Regione. Questo mi sembra che sia
stato il passaggio centrale.
Allora, Assessore, se qualche mese fa avete venduto in Consiglio
la bontà di quel progetto, sostenendo che era centrale al rilancio
della fondazione, a distanza di pochi mesi mi sembra di capire che
siete ritornati su quel progetto dicendo che è nei fatti
l’elemento centrale di quelli che sono gli aspetti
problematici di funzionalità della fondazione stessa.
Penso che si commenti da sé la carenza di idee e di chiarezza
che nell’ambito se non della maggioranza, quanto
meno della Giunta, vi è in merito ai destini della fondazione.
L’Assessore poi ha voluto esprimere quelli che sono
i principi ispiratori della preannunciata "riforma", perché noi
chiedevamo questo al primo punto dell'interpellanza.
Quei principi, che in buona parte condividiamo, sono la sintesi
degli scopi indicati all’articolo 2 della legge
regionale istitutiva della fondazione, che data 28 giugno 1991; se
quelli sono i principi, Assessore, penso che non abbiamo inventato
nulla, e non solo, ma è grave che perduri il commissariamento,
perché il commissariamento, nonostante ci abbia sollevato dagli
oneri dei costi di un consiglio di amministrazione, sicuramente non
ha motivo di essere!
La fondazione ha dimostrato il fallimento di quelli che erano i
suoi scopi e, se questo poteva essere additato ad un consiglio di
amministrazione inefficace, incapace e inefficiente, oggi come oggi
ritengo che sia difficile gettare la responsabilità di questo
fallimento sui commissari, che sono la cinghia di trasmissione del
potere politico.
Il commissario fa quello che gli dice la Giunta, Assessore, e
allora, oggi come oggi, la fondazione non esiste! Non solo, esiste
un tentativo sul quale andremo a ragionare nei mesi a venire di far
decollare dei corsi di studio riconosciuti, che avranno mille e una
difficoltà per la scelta ibrida che avete fatto, perché la scelta
razionale da fare era un’altra: era quella di
utilizzare l’autonomia didattica scolastica, come
dicevo prima, di cui dispone la nostra Regione.
Avevamo infatti verificato in termini tecnici, e non solo
politici, come fosse molto più agevole contemperare le esigenze
dell’insegnamento della didattica con le esigenze
della formazione relativamente alle capacità riconosciute alla
nostra regione in materia di istruzione professionale. Ci siamo
vincolati, invece, su moduli molto più rigidi, che sono i moduli
dell'istruzione professionale statale, e questo poi lo
verificheremo; dopo di che non possiamo essere soddisfatti, quando
sentiamo che il destino di questa fondazione è legato, in primo
luogo, alle riflessioni che la Giunta andrà a fare a seguito
dell'ottenuto riconoscimento - che penso sia scontato, se non già
avvenuto, almeno da informazioni che abbiamo - e soprattutto della
ristrutturazione della palazzina delle Montefibre.
La ristrutturazione della palazzina delle Montefibre è un
momento importante, ma accidentale, nel senso che la fondazione non
è nata per occupare quella palazzina. La fondazione è nata perché
il turismo in questa regione aveva pensato di poter avere necessità
di una spinta.
Assessore, fossi al suo posto, io mi preoccuperei allora di
questa difficoltà di comunicazione che il suo Assessorato ha con le
categorie che operano nel turismo. Il fallimento della fondazione,
Assessore, è il fallimento della politica turistica in questa
regione, di un potere politico che non riesce a comunicare con i
protagonisti del turismo in Valle d’Aosta. Lei ci ha
dato delle risposte in merito a quello che ha fatto la fondazione
su certi corsi, ma non ha detto perché non verranno più fatti certi
corsi di formazione inerenti tutto il settore del turismo invernale
in riferimento alla gestione degli impianti, delle piste, non ce
l’ha detto! Sappiamo che sarà
l’associazione impianti a fune che si andrà ad
occupare di questi corsi, ma lei non ci ha risposto spiegando
perché questi corsi sono stati sottratti alla fondazione!
Perciò, a conclusione di questa replica, noi esprimiamo
insoddisfazione per la risposta che ci ha dato, in quanto è una
"non risposta". Ed è una "non risposta" che ha il sapore della
beffa, perché i principi ispiratori della riforma sono i principi
ispiratori della legge del 1991, la fine del commissariamento è
abbinata al riconoscimento piuttosto che al completamento delle
palazzine ex Montefibre e non si capisce quale sia il nesso logico;
ma, al di là dell'insoddisfazione che esprimiamo in questa
risposta, esprimiamo la preoccupazione per la confusione con cui
lei in particolar modo sta gestendo le politiche del turismo in
questa legislatura.
Penso che il bilancio che andremo a trarre a fine di questa
legislatura sarà di una iperattività a livello di immagine, non
solo sua personale, Assessore, ma anche di immagine come promozione
dell'immagine, ma dal punto di vista della sostanza, dei risultati
dell’economia turistica in Valle
d’Aosta, penso che il suo bilancio abbia qualche
difficoltà ad andare verso una fase positiva. Questo lo diciamo con
preoccupazione, non con soddisfazione politica, ma con
preoccupazione responsabile di chi comunque è partecipe ai problemi
della Valle d’Aosta ed è partecipe a quelle che sono
le carenze e le preoccupazioni del turismo in Valle
d’Aosta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK