Consiglio Regionale della Valle d'Aosta - Oggetto del Consiglio n. 942 del 3 novembre 1999 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ASSISTENZA SOCIALE
Assistenza socio-sanitaria
Precedente
Successivo
Resoconto integrale del dibattito dell'aula
Oggetto del Consiglio n. 942 del 3 novembre 1999 - Resoconto
OGGETTO N. 942/XI Situazione organizzativa e gestionale delle
microcomunità. (Interpellanza)
Interpellanza Considerate le ripetute problematiche
gestionali delle microcomunità;
Preso atto delle ripetute sollecitazioni delle organizzazioni
sindacali fatte all’Assessore competente;
In riferimento agli atti di denuncia fatti ai Carabinieri da
alcuni addetti ai servizi per gravi disagi vissuti
nell’espletamento delle attività;
i sottoscritti Consiglieri regionali
Interpellano
l’Assessore competente per conoscere la
situazione gestionale delle microcomunità e le iniziative messe in
atto per risolvere le problematiche organizzative e gestionali
ripetutamente segnalate e discusse.
F.to: Lattanzi - Tibaldi - Frassy
PresidenteLa parola al Consigliere Lattanzi.
Lattanzi (FI)
Questo Consiglio in quest'anno e mezzo di
legislatura si è già occupato molte volte delle crisi gestionali
riferite alle microcomunità; Forza Italia è ormai alla terza
puntata di questa "telenovela", che pare non debba avere mai
fine.
Anche se ogni qualvolta si presentano delle richieste di
chiarimenti, d'indicazione di soluzioni, l'Assessore si è sempre
prodigato nel farci conoscere la sua disponibilità, assicurando
addirittura chi sollecitava soluzioni tempestive che la sua
disponibilità era totale e che attorno alle problematiche legate
alla gestione delle microcomunità, che sono problematiche legate
alla gestione del personale, oltre a tante altre cose, ma
sostanzialmente crisi di gestione di risorse umane, intendeva
creare dei tavoli di confronto e di dibattito su proposte e su
mozioni.
Noi, nelle altre puntate di questa "telenovela", sostenevamo,
invece, che il problema era sufficientemente chiaro, ritenevamo che
ci fossero già degli argomenti di base per poter affrontare in un
tavolo tematico delle soluzioni e che spettava proprio
all'Assessore proporre queste soluzioni, più che attendere e
aspettare non solo le critiche, ma addirittura le proposte fatte
dalle controparti.
Perché questo è il ruolo dell'Assessore: un ruolo politico di
sovrintendenza alle operatività, certamente non di presenza diretta
nella gestione, ma nel momento in cui i problemi diventano gravi
fornire la soluzione politica e strategica per questi aspetti.
A distanza di un anno e mezzo, siamo ancora a dover presentare
interpellanze perché a noi risultano non ancora risolte - e
addirittura neanche affrontate - le problematiche, e quindi non
ancora trovate le eventuali soluzioni.
L'interpellanza, in maniera molto sintetica, chiede a che punto
siamo di questo confronto, a che punto siamo delle soluzioni per i
due aspetti strategici, quello dell'uniformità dei bandi di
concorso per il personale di assistenza alle microcomunità e,
ancora di più, quali sono le situazioni riferite alla
riorganizzazione delle risorse interne, anche perché nel mese di
maggio una parte di questo personale preso dal panico della crisi
operativa si è visto costretto a scrivere non solo all'Assessorato
e ai responsabili del macrodistretto sanitario, ma addirittura a
fare un esposto alla forza pubblica sull'inagibilità, impotenza e
impossibilità di rispettare le norme di legge, ribadendo in maniera
ancora più forte queste paure e queste problematiche, riferite non
tanto alle loro fatiche personali, ma alle responsabilità nei
confronti degli utenti delle microcomunità.
Vorrei sottolineare, e vorrei che l'Assessore lo prendesse come
un atteggiamento costruttivo, che questi esposti ai Carabinieri
sono datati al mese di giugno e Forza Italia non ha voluto
cavalcare questi esposti in maniera strumentale. Abbiamo riflettuto
sull'opportunità di portare in Consiglio quelle problematiche e
addirittura quelle denunce ai Carabinieri, perché ritenevamo, alla
luce delle risposte che l'Assessore aveva dato nel mese di marzo,
che l'Assessore fosse in condizioni, a brevissimo, di portarci
delle soluzioni o comunque di annunciare gli avvenuti incontri, in
modo che le sollecitazioni avessero trovato presso di lui e presso
l'Assessorato una risposta.
Siamo a novembre, siamo in attesa di capire quali sono state le
soluzioni dall'Assessore prospettate, e attendiamo la risposta, che
ci auguriamo non sia una risposta simile a quelle date a tutte le
interpellanze che il nostro gruppo ha presentato su questo
tema.
Presidente
La parola all'Assessore alla sanità, salute e
politiche sociali, Vicquéry.
Vicquéry (UV)
Confesso che speravo che dall'intervento del
collega Lattanzi venissero esplicitati con maggior chiarezza i
motivi che hanno spinto il Consigliere a presentare
l'interpellanza. Non vorrei sembrare colui che non vuole affrontare
i problemi, anzi, ma a noi non risulta che ci siano particolari
problemi gestionali all'interno delle microcomunità dopo quanto è
stato detto nel dibattito in quest'aula del mese di marzo
scorso.
Non ci è pervenuta nessuna richiesta in tal senso da parte delle
organizzazioni sindacali, tranne una richiesta nel mese di
settembre che riguarda l'ipotesi di istituzione del Forum.
È già fissato un incontro per il prossimo 11 novembre con il
gruppo di lavoro che ci ha aiutati per l'organizzazione dell'anno
internazionale degli anziani: in quella sede vorremmo dibattere con
loro come e con quali modalità istituire il Forum per il prossimo
anno. Però non abbiamo nessun tipo di richiesta scritta e neppure
sollecitazioni né da parte delle organizzazioni sindacali né da
parte degli enti gestori, perché - e vorrei ribadirlo con forza -
la competenza in materia di gestione del personale è di esclusiva
derivazione degli enti locali, non è la Regione - dico Regione, non
dico Assessorato regionale alla sanità o Ufficio del personale
della Presidenza della Giunta - che ha competenza. E questo è stato
chiarito in un incontro nella primavera scorsa, a cui poi è seguita
una lettera in data 6 aprile 1999, a firma mia, indirizzata alle
organizzazioni sindacali, al Presidente del CELVA, e per conoscenza
al Presidente della Giunta regionale, al Coordinatore del
dipartimento enti locali, Servizi di prefettura e protezione
civile, al Presidente dell'ASL. In quest'incontro, presente il
Presidente dell'ASL, con le organizzazioni sindacali, è stato
chiarito quali sono i limiti di responsabilità.
Con questa lettera chiedevamo alle organizzazioni sindacali
quanto segue:
"È necessario giungere ad un incontro per la
conoscenza delle situazioni che sono all'origine delle
preoccupazioni e delle richieste di codeste organizzazioni
sindacali; si resta dunque in attesa del documento riassuntivo da
parte sindacale".
In quell'incontro si è parlato di tutto e del contrario di
tutto, ma se si vuole porre un problema in termini di applicazione
o meno dei contratti, che sia di competenza dell'Amministrazione
regionale nel suo ruolo non gestionale ma politico, bisogna capire
quali sono i problemi, perché non possiamo discutere a livello
regionale della "querelle" che c'è fra i segretari comunali e le
singole assistenti domiciliari per i turni di lavoro, per il riposo
compensativo e quant'altro! Si può porre il problema
dell'interpretazione dell'applicazione di un istituto contrattuale
o meno, ma non della singola applicazione nelle singole realtà
degli enti locali! Ad oggi, dopo quell'incontro, non abbiamo più
avuto nessun tipo di sollecitazione, perché è stato capito il
messaggio che è stato dato e se vertenze ci sono, le vertenze vanno
risolte in ambito locale, aprendo eventualmente a livello sindacale
delle vertenze utilizzando i metodi che sono utilizzabili, cioè
Ufficio del lavoro, TAR, e via dicendo. Questa è la situazione.
Poi c'è stata una riunione del Consiglio permanente degli enti
locali a cui ho partecipato, nella quale ho distribuito corposi
documenti relativi alle proposte di organizzazione delle RSA e
anche un documento che riguarda gli standard strutturali e
gestionali dei servizi per anziani e per soggetti con limitata
autonomia personale.
Questo documento va a regolamentare alcuni aspetti di ordine
generale, a tutt'oggi pur avendo sollecitato per ben due volte
l'amministrazione locale non abbiamo avuto ancora una risposta;
aspettiamo che ci vengano date le risposte, il documento è comunque
molto complesso, dopo di che si aprirà il confronto con le parti
sociali per poi portare in Giunta l'approvazione di questi
documenti; sono quattro i documenti che sono stati presentati, uno
di questi riguarda gli aspetti strutturali e gestionali.
L'aspetto molto delicato che Lattanzi ha citato della denuncia
fatta da alcuni dipendenti ai Carabinieri del NAS, confesso di non
aver nessun documento a disposizione. Ho ricevuto dal NAS una
lettera in data 14 agosto 1999, che fa riferimento ad un'ispezione
nella notte fra il 12 e il 13 agosto, a seguito di esposto
presentato alla stazione dei Carabinieri di Saint-Pierre, ma non
dice da chi è stato presentato l'esposto. Mi stupisce che il
Consigliere Lattanzi possa affermare quanto ha affermato! Comunque
questo è atto di indagini istruttorie, pertanto non entro nel
merito della questione!
Il problema di fondo sembrerebbe stare nel fatto se possono o
meno gli anziani essere assistiti da una sola persona in turno
oppure da due. Ad oggi non esiste nessun requisito strutturale in
materia, per cui gli enti gestori hanno assoluta libertà di
organizzazione, libertà che deriva da un'analisi medica dei
pazienti che sono ospitati presso le microcomunità. C'è una
sovrintendenza dell'UVG che definisce qual è il grado di
autosufficienza degli anziani, in base al quale viene definita un
tipo di assistenza rispetto ad un'altra; ma questo vale per la
notte e vale per il giorno.
È un tema molto, molto delicato su cui sicuramente dovremo
entrare, ma che potremo definire solo nelle linee generali e non
nello specifico. Ricorderete la denuncia che è stata fatta mesi fa
riguardo al Père Laurent per il supposto uso non autorizzato di
cinture di contenimento, salvo poi scoprire che le cinture di
contenimento erano state, come dice la legge, prescritte dal
medico, da utilizzare nei casi di assoluta gravità dei soggetti che
vi erano ospitati. Per cui invito tutti ad un po' di cautela su
questa materia, che va ben al di là degli aspetti organizzativi e
programmatori che sono di nostra competenza.
In conclusione, posso ribadire che dopo il dibattito che già è
stato fatto non ho novità di sorta riguardo a quello che viene
definito il problema da parte del Consigliere Lattanzi, cioè quello
della gestione del personale. Se ci sono, evidentemente sono
disponibile a fare la mia parte, ma, ripeto, nell'ambito delle
competenze dell'Assessorato alla sanità, che poi non sono
competenze di risposta in termini di applicazione giuridica e di
applicazione contrattuale o meno.
Per quanto riguarda invece l'uniformità dei bandi di concorso,
questo è di competenza esclusiva degli enti locali che, come ben si
sa, in alcuni casi chiedono il requisito dell'ADEST, in altri casi
non lo richiedono. È stato fatto un approfondimento da parte
dell'Ufficio personale e dall'ASL, da cui risulta che a tutt'oggi è
data facoltà agli enti locali di comportarsi in questo modo, anche
se il problema di fatto non sussisterà più, perché i corsi di ADEST
non si fanno, in attesa dell'emanazione del nuovo profilo
professionale di OSS - operatori sociosanitari - che è già stato
emanato dal Governo e sarà pubblicato entro brevissimo termine,
partirà la formazione per questa nuova figura professionale e
verranno risolti tutti i dubbi che sono stati avanzati con
riferimento alla qualifica degli ADEST. Su questo con i sindacati
abbiamo concordato che la strada da percorrere è quella di seguire
il nuovo profilo professionale, perché questa nuova figura potrà
essere utilizzata sia nelle strutture per microcomunità, sia nelle
RSA, sia nelle strutture ospedaliere.
Rimango a disposizione del Consigliere anche fuori da
quest'aula, per capire meglio se ci sono aspetti specifici da
risolvere, ripeto, nell'ambito delle nostre competenze.
Presidente
La parola al Consigliere Lattanzi.
Lattanzi (FI)
Assessore, io credo che sia necessario che
sì, ci si incontri io e lei, può essere utile, magari abbiamo delle
cose da dirci che qui non possiamo dire. Non lo so, io di cose da
dirle, personalmente, oltre a quello che sostengo in quest'aula,
non ne ho, nel senso che quello che ho da dire alla sua risposta è
che noi siamo molto preoccupati, perché quando lei risponde a
queste sollecitazioni e a queste evidenze con la struttura mentale
e con l'atteggiamento con i quali lei ha risposto oggi, è come
avere un Assessore che sta giocando con una bomba ad orologeria in
mano, e non si rende conto che la bomba gli potrebbe scoppiare da
un momento all'altro! Fermo restando che poi, ogni qualvolta che
lui risponde così, purtroppo per lui e per la comunità valdostana -
ricordo il manager USL, ricordo tutte le cose che avevamo esposto,
ovvero i problemi gestionali, i problemi delle sale operatorie, di
fronte ai quali l'Assessore era sempre serafico -, dopo gli
esplodono le bombe, e allora va sui giornali, fa le interviste
dicendo di cercare la collaborazione in Consiglio, quando la cosa
ormai è esplosa!
Per quanto riguarda il problema delle microcomunità, so che lei
non è vero che non sa, lei fa finta di non sapere, ma sa, perché se
non sapesse veramente sarei ancora più preoccupato! Lei sa perché
gli esposti che i macrodistretti hanno ricevuto, lei li ha avuti
per conoscenza, a meno che non glieli recapiti la posta o che
dall'USL non le facciano avere copia di quello che loro ricevono,
come gli esposti fatti ai Carabinieri.
Apro una parentesi: le ricordo che non stiamo discutendo nel
mese di maggio quando sono avvenuti questi esposti, stiamo
discutendo nel mese di novembre, e dico questo per farle capire che
non c'è la strumentalizzazione! Questi esposti avrebbero dovuto
informare la Direzione dell'USL - che a sua volta l'avrebbe dovuta
informare - che il personale sta denunciando gravi carenze
operative e organizzative che non lo mette nelle condizioni di dare
sicurezza agli assistiti nelle microcomunità, ed è un problema che
lei conosce dal marzo o maggio, non ricordo il mese, ma l'anno, del
1998, in maniera precisa da novembre 1998, quando lei ha avuto i
primi incontri con le organizzazioni sindacali, con il personale,
con il CELVA, dove ha cominciato a disquisire sulle opportunità di
fare dei bandi unificati piuttosto che della riorganizzazione.
Lei però poi dopo si è sempre rifiutato di affrontare il
problema, adducendo questi motivi: il problema è delle
microcomunità, è degli enti locali, non spetta a me intervenire!
Questo fino a che non ci scapperà qualche morto per negligenza del
personale, che sta denunciando di non essere in condizioni di
assistere chi paga delle rette e chi dovrebbe avere dei servizi in
quelle organizzazioni che la comunità mette a disposizione?
(interruzione dell'Assessore Vicquéry, fuori
microfono)
? io glielo leggo, se vuole, visto che mi stimola, io glielo
leggo l'esposto, così almeno è contento, così almeno è informato a
livello pubblico:
"Con la presente i sottoscritti in qualità di assistenti
tutelari delle microcomunità, nel portare a conoscenza la S.V. per
quanto segue, intendono essenzialmente tutelarsi".
Lettera
indirizzata ai Carabinieri di Saint-Pierre e per conoscenza all'USL
n. 1 di Aosta e ai signori Naudin Osvaldo, Frassy Enrico, Corniolo
Piero, Borre Elman, David Paolo, responsabili del settore.
Continua l'esposto:
"Riteniamo infatti, anche in virtù di quanto appreso a
seguito dei corsi recentemente sostenuti ai sensi delle attuali
normative di sicurezza e d'igiene, di trovarci, nostro malgrado, in
una situazione ad alto rischio per noi e per gli utenti della
suddetta struttura. In particolare, riteniamo opportuno segnalarle
che:
nonostante tutte le nostre richieste avanzate nelle riunioni,
presente l'Assessore e rappresentanti dell'Amministrazione, secondo
noi, a tutt'oggi, la struttura non soddisfa appieno i requisiti di
sicurezza necessari inerenti la necessità di particolare
sorveglianza ad alcuni utenti;
spesso ad aggravare una situazione di personale a nostro avviso
insufficiente, in relazione ai particolari bisogni del tipo di
utenza inserita, malgrado la positiva presenza di un obiettore di
coscienza e di due lavoratrici socialmente utili, si aggiunge
un'inadeguata gestione della turnazione: più volte, infatti, sono
stati operati cambi turno d'ufficio in tempi brevi, senza che i
diretti interessati siano stati interpellati o perlomeno avvisati
in tempo, lasciando così i turni parzialmente scoperti con tutti i
disagi e i rischi conseguenti immaginabili soprattutto per gli
ospiti, oltre che per i lavoratori;
non esiste un referente responsabile reperibile al di fuori
degli orari di ufficio degli amministrativi, non vengono a nostro
avviso adeguatamente rispettati gli standard di igiene e di
sicurezza, come evidenziata nell'allegata lettera inviata
all'Amministrazione".
Mi ha tirato per le orecchie e allora è giusto che lei sappia;
adesso sa, come sapeva nel novembre 1998, quando le organizzazioni
sindacali tutte unite, di qualunque colore e tendenza politica, le
chiedevano un incontro quest'anno dicendo che:
"Le
organizzazioni sindacali tutte, a seguito di numerosi incontri con
gli enti gestori delle assemblee con il personale delle
microcomunità, ribadiscono l'aggravarsi dei problemi relativi alla
gestione del personale addetto e ai servizi di assistenza sanitaria
anziani, presso le strutture territoriali regionali. Si evidenzia
che tali problemi hanno origine principalmente da una non omogenea
applicazione di studi contrattuali? "
, eccetera, e ribadiscono
le stesse cose.
Proseguono:
"Si sottolinea che in data 20 novembre 1998, in
una riunione con le scriventi, l'Assessore regionale alla sanità,
dopo un'attenta disamina delle problematiche suddette
- di cui
lui oggi dice di non saper nulla -
s'impegna ad attivarsi per
promuovere un incontro con tutte le parti sociali, enti, gestori,
sindaci, organizzazioni sindacali e Amministrazione regionale,
interessate alla risoluzione dei gravi problemi che affliggono dal
1° gennaio 1998 il personale ADEST. Le scriventi organizzazioni la
invitano, ciò premesso, ad un incontro ufficiale".
Lei ribadiva, rispondendo alla mia interpellanza di marzo, che
non sapeva perché bisognava incontrarsi, perché il problema non era
suo, ma lei stava ancora aspettando delle proposte di qualcuno.
Le proposte lei le ha in mano, e sono queste, perché sono
documenti presentati ufficialmente?
(interruzione dell'Assessore Vicquéry, fuori
microfono)
? mi lasci finire, replicherà al prossimo giro? io sto
ascoltando, quello che ho sentito non è quello che sto dicendo io,
ecco? ho sentito che lei ha detto che non sa niente, l'unica cosa
che sa è che ad agosto qualcuno ha fatto un esposto ai NAS.
Allora, qui c'è una proposta di armonizzazione delle norme
contrattuali in vigore al personale assistente domiciliare e
tutelare, dipendente presso le microcomunità in Valle d'Aosta;
un'ipotesi di accordo, che lei ha in mano sua, nel suo Assessorato
dal novembre 1998, e lei ancora sta aspettando che qualcuno le dia
delle ulteriori proposte! Non so quale sia il motivo, perché
veramente diventa difficile nella machiavellica mente di un
Assessore comprendere dove voglia andare a parare! Se è
semplicemente un'incapacità politica di gestire certi problemi, se
è una superficialità della sua struttura mentale che pone certi
problemi in termini superficiali, al punto che prima o poi ci
scapperà qualcosa e lei dovrà venire qui, a raccontare con le
orecchie basse, come ha fatto l'ultima volta, al momento della
presentazione della mozione che ha chiesto al Consiglio di far
approvare, dove lei impegnava sé stesso a fare cose che deve fare,
ma noi non sappiamo più veramente qual è il giudizio che si debba
dare di un Assessore che si comporta in questa maniera!
Dopo un anno e mezzo, anzi a novembre del 1999 fanno due anni
che si discute di questa cosa, lei viene qui a dirci che per quanto
lei sa non ci sono problemi, che sì, c'è stato un esposto ai
Carabinieri di Saint-Pierre, ma per una questione d'igiene, del
NAS, ma lei è qui in attesa, è disponibile, anzi ha incontrato i
sindacati per fare un Forum, e via dicendo!
Ma, Assessore, qui abbiamo del personale e degli assistiti, che
pagano rette anche importanti, che non sono in condizioni di
garantire un servizio di sicurezza riferito a persone che sono
anziani, nella maggior parte dei casi disabili, assistiti
soprattutto durante la notte da un'unica persona che non può fare
le pulizie della cucina, mettere a posto i pannoloni, andare ad
assistere le persone che si ammalano, che sono magari influenzate -
e a 90 anni sono problemi un po' grossi - con insufficienze
cardiache o polmonari o respiratorie; lei non può far finta di non
sapere che questo esiste e non può neanche, da Assessore alla
sanità, dire che è un problema che tocca i sindaci, gli enti
locali, a cui è stata demandata la gestione, perché il problema dei
sindaci, del CELVA, che sono in attesa di una sua convocazione per
affrontare concretamente questo aspetto, è che sono inchiodati
dalla normativa regionale che non gli permette di uniformarsi!
Le proposte ci sono, convochi al tavolo le organizzazioni
sindacali, il CELVA e i dirigenti delle microcomunità, convochi al
tavolo anche i dirigenti del suo Assessorato e cerchi di risolvere
politicamente veramente i problemi delle microcomunità!
Non capisco perché lei continui a demandare in maniera
superficiale questo problema, ma io so una cosa per certo,
purtroppo la so: che prima o poi lei verrà in quest'aula dicendo
che è successo qualcosa, che purtroppo ha bisogno del sostegno
politico di tutto il Consiglio perché i problemi sono gravi e lei
ha bisogno dell'aiuto e del sostegno politico. Noi, ancora una
volta, Assessore, non glielo daremo, perché glielo stiamo
denunciando in tempi non sospetti, senza strumentalizzare, come
dice lei, le denunce, perché queste denunce sono state fatte a
maggio ai Carabinieri e noi siamo qui a parlarne a novembre perché
eravamo speranzosi che lei affrontasse e risolvesse il
problema!
Certo che per essere il rilancio di una seconda parte del suo
mandato è un gran bell'esordio; la invito a riflettere sul suo
esordio in funzione della mozione che ha ricevuto da questo
Consiglio!
Presidente
Scusi, Assessore, lei ha chiesto la parola per
fatto personale, ma su quale aspetto? Sulla condotta o
sull'attribuzione di opinioni contrarie?
La parola all'Assessore alla sanità, salute e politiche sociali,
Vicquéry per fatto personale.
Vicquéry (UV)
La capacità di pescare nel torbido del
Consigliere Lattanzi ha raggiunto livelli impensabili. Il
Consigliere Lattanzi ha testé detto che delle prossime morti nelle
microcomunità sarà responsabile l'Assessore alla sanità. Non mi
abbasso a quel livello, perché non è degno di questo consesso. Mi
limito a dire che il Consigliere per correttezza dovrebbe ascoltare
le risposte dell'Assessore, e nella risposta dell'Assessore ho
citato la lettera del 6 aprile 1999 che dava risposta a tutti i
punti citati negli incontri del 1998.
Sull'aspetto legato?
(interruzione del Consigliere Lattanzi, fuori
microfono)
? se mi è permesso, sull'aspetto legato alla denuncia al NAS
chiedo che venga acquisita agli atti la documentazione citata, per
accertare se quella documentazione è o meno in possesso
dell'Assessore regionale alla sanità.
Lattanzi
(fuori microfono)
? ma si vergogni!
Presidente
La seduta è tolta ed è riconvocata per le ore
16.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK