Consiglio Regionale della Valle d'Aosta - Oggetto del Consiglio n. 1099 del 26 gennaio 2000 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ARTIGIANATO
Precedente
Successivo
Resoconto integrale del dibattito dell'aula
Oggetto del Consiglio n. 1099 del 26 gennaio 2000 - Resoconto
OGGETTO N. 1099/XI Stato di operatività della struttura
denominata "Pépinière d'Entreprises" di Pont-Saint-Martin.
(Interrogazione)
Interrogazione Riportata la deliberazione della Giunta
regionale n. 9802 del 26 novembre 1993 con la quale era stato
conferito alla Finaosta S.p.A. l’incarico per la
realizzazione di una struttura immobiliare ricettiva denominata
"Pépinière d’Entreprises", nell’area
ex- Ilssa Viola di Pont-Saint-Martin per un costo complessivo non
superiore ai tre miliardi e 386 milioni di lire;
Richiamata la deliberazione di Giunta regionale n. 4038 del 15
novembre 1999, che incarica la Finaosta a provvedere alla copertura
degli oneri di gestione della "Pépinière
d’entreprises" sostenuta dal Centro Sviluppo S.p.A.,
per il biennio 2000-2001;
Preso atto che il Centro Sviluppo S.p.A. ha in comodato
l’immobile in oggetto, come da deliberazione della
Giunta regionale n. 782 del 10 marzo 1997;
i sottoscritti Consiglieri regionali
Interrogano
la Giunta regionale per conoscere:
1) lo stato di operatività dell’immobile
denominato "Pépinière d’entreprises", sito a
Pont-Saint-Martin, nell’area ex Ilssa Viola;
2) quante e quali sono le ditte presenti in tale struttura,
dalla sua costituzione ad oggi;
3) quante altre aziende hanno presentato domanda per
l’accesso e l’installazione nella
struttura sopracitata e le rispettive motivazioni della non
accettazione di tali domande.
F.to: Lanièce - Viérin M. - Comé
Presidente
La parola all'Assessore all'industria,
artigianato ed energia, Ferraris.
Ferraris (GV-DS-PSE)
Rispetto alle domande poste, le
risposte sono le seguenti.
L'immobile è operativo dal settembre 1997 ed è perfettamente
funzionante dal 21 ottobre 1997, data d'inaugurazione e di avvio
dell'attività. Il primo insediamento è stato rappresentato dalla
ditta Copierre S.n.c..
In estrema sintesi, l'attività manageriale di gestione
dell'incubatore e di erogazione dei servizi alle imprese può essere
riassunta nel modo seguente. Alle imprese vengono forniti dei
servizi che sono inclusi nel contratto di prestazione (servizi
comuni a tutte le imprese riguardanti l'utilizzo dei lotti, degli
spazi comuni, luce, riscaldamento, acqua, manutenzione, fax,
reception, pulizie, parcheggio, internet, e quant'altro).
Poi c'è, specificatamente per ogni azienda, un'assistenza
tecnica personalizzata, che riguarda la definizione dei piani
strategici di sviluppo, check-up aziendali, progetti di
finanziamenti, consulenti nella selezione delle migliori
opportunità di reperimento di risorse finanziarie, attività di
promozione e di sussidio nel marketing.
Per quanto riguarda la seconda domanda, le imprese insediate al
31 dicembre 1999 sono: la Copierre, che occupa 2 lotti, la A &
C S.r.l., 1 lotto, la Valmarc, 2 lotti, la Mavel, 1 lotto, la Fiag,
2 lotti, la Trilogil Labs, 2 lotti.
Dal 1° gennaio 2000 la A & C S.r.l. è uscita dalla Pépinière
per trasferimento di attività. A fronte del nuovo spazio resosi
disponibile, sono state accolte e prevalutate cinque nuove domande
d'insediamento. Le opzioni sono state presentate da tre imprese già
incubate e da due nuove aziende.
La commissione di valutazione tecnica per l'analisi dei
requisiti, costituita sulla base di quanto indicato dalla delibera
della Giunta regionale n. 5342 del 29 novembre 1996, ha stabilito
come data ultima di presentazione dei progetti d'insediamento il 28
febbraio p.v., quindi queste domande sono ancora in fase
d'esame.
Per quanto riguarda gli occupati e i fatturati nel corso del
1999, i dati sono questi. Il fatturato 1999 della Copierre è di 720
milioni con la seguente occupazione: tre soci operativi, cinque
dipendenti e quattro collaboratori; A & C, al 30 giugno 1999,
77,6 milioni con un socio operativo e due collaboratori; Valmarc
1.729 milioni, con tre soci operativi, dieci dipendenti e due
collaboratori; Fiag 4 miliardi, con due soci operativi, quattro
dipendenti e un collaboratore; Mavel 100 milioni, con due soci
operativi e sei collaboratori. Per la Trilogil Labs il dato del
fatturato non è ancora disponibile, relativamente ai dipendenti vi
sono un socio operativo e tre dipendenti.
In totale le persone che lavorano nella Pépinière sono 49.
Per quanto riguarda i contratti acquisiti per le procedure
d'insediamento nella Pépinière, ci sono stati 88 contatti con
successivo incontro e assistenza tecnica all'imprenditore, di
questi 56 sono avvenuti nel 1997, 18 nel 1998, 14 nel 1999. Nove
domande sono state formalizzate e valutate dalla Commissione di
valutazione, una domanda è stata esclusa, ci sono stati sei
insediamenti per i dieci lotti disponibili, cinque domande sono in
attesa di valutazione per il lotto resosi disponibile per il
gennaio 2000.
In merito alla domanda che non è stata accolta, la motivazione
del non accoglimento è la seguente: l'azienda non rispondeva ai
requisiti previsti dalla delibera della Giunta regionale, in quanto
l'azienda si trovava in difficoltà e si dibatteva, com'era scritto
nel verbale della commissione che esaminava l'ammissibilità delle
domande, fra procedure fallimentari e concorsuali, oltre ad esservi
mancanza di correttezza nella tenuta dei libri contabili. In
sostanza, questa società non era in grado di garantire sufficiente
redditività e l'economicità dell'iniziativa, con i problemi che
dicevo prima. Inoltre il tipo di produzione non si segnalava per
spiccata innovatività di prodotto o di processo. Eventualmente se
il Consigliere Lanièce volesse avere dei dati precisi rispetto alla
ditta esclusa, glieli posso fornire in separata sede.
Presidente
La parola al Consigliere Lanièce.
Lanièce (Aut)
Ringrazio l'Assessore per la risposta
dettagliata; chiedo di avere la copia della risposta per avere
tutti i dati che ha appena letto.
Quest'interrogazione era stata fatta proprio per avere dei dati
precisi su come opera l'Amministrazione regionale per favorire
l'attività industriale in Valle d'Aosta, soprattutto per le
iniziative che interessano la bassa Valle, e proprio in questa
direzione la "Pépinière d’entreprises" riteniamo che
sia un'iniziativa positiva. Per questa ragione abbiamo voluto
valutare i risultati finora ottenuti, per poter fare in futuro
ulteriori valutazioni.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK