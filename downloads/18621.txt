Consiglio Regionale della Valle d'Aosta - Oggetto del Consiglio n. 1727 del 20 dicembre 2000 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
AMBIENTE
Precedente
Successivo
Resoconto integrale del dibattito dell'aula
Oggetto del Consiglio n. 1727 del 20 dicembre 2000 - Resoconto
OGGETTO N. 1727/XI Notizie su rischi idrogeologici legati al
posizionamento della discarica di Pontey. (Interrogazione)
Interrogazione Verificato che anche la discarica per rifiuti
speciali di Pontey è stata interessata dalle abbondanti
precipitazioni dell’ottobre scorso;
Sottolineato che la medesima è situata in una posizione
discutibile, proprio in riferimento al rischio idro-geologico che
fenomeni di carattere alluvionale possono aggravare;
Richiamate le proprie precedenti iniziative consiliari relative
alla discarica in questione;
il sottoscritto Consigliere regionale
Interroga
l’Assessore competente per sapere:
1) quali eventuali danni ha subito la discarica di Pontey a
seguito dei noti fenomeni alluvionali dell’ottobre
2000;
2) se si ritiene sempre sicuro il posizionamento della discarica
in riferimento al rischio idro-geologico;
3) quali conseguenze avrebbe un eventuale appiattimento da parte
della Dora (in ipotesi anche i torrentelli che scendono a Valle
sullo stesso versante della discarica) dei rifiuti speciali
depositati a Pontey.
F.to: Curtaz
PrésidentLa parole à l’Assesseur au
territoire, à l’environnement et aux ouvrages
publics, Vallet.
Vallet (UV)
Credo sia importante dire che il sito di
realizzazione della discarica è stato a suo tempo attentamente
valutato nelle diverse fasi di progettazione e di approvazione, con
particolare rilievo proprio per quanto attiene la sicurezza
idrogeologica, sia rispetto al torrente Prelaz che rispetto alla
Dora.
Lo studio di valutazione di impatto ambientale ha esaminato nel
dettaglio il pericolo di esondazione.
Rispetto ad eventuali fenomeni di piena nella Dora le soluzioni
previste, che avevo peraltro già avuto modo di illustrare al
Consigliere rispondendo ad una precedente iniziativa, prevedono la
realizzazione di una doppia arginatura sulla sponda destra
orografica permettendo di contenere la portata di piena con un
tempo stimato di ritorno di 500 anni.
È stato realizzato un argine in pietrame calcestruzzo in destra
orografica atto a garantire un deflusso di circa 1.500 metri cubi
al secondo per una lunghezza di circa 300 metri, per un'altezza
variabile fra i 3 e i 2 metri, ed è stato realizzato un secondo
argine, cosiddetto "golenale", parte in terra inerbita e parte in
pietrame, di altezza variabile fra i 4,7 e 3 metri.
Per quanto riguarda le piene del torrente Prelaz, gli interventi
previsti sono consistiti nella realizzazione di un'arginatura
longitudinale di contenimento adiacente all’alveo
ordinario su entrambe le sponde.
Credo che si possa dire che l’evento di ottobre
ha dimostrato, per quanto riguarda questi aspetti, che gli
interventi di protezione sono idonei a garantire la protezione
dell’area di discarica; hanno funzionato
egregiamente.
Si è avuto durante l’evento un grave
danneggiamento delle pareti rimodellate dell’invaso
della discarica; che erano in corso di predisposizione. Questo è
stato determinato dalla tracimazione del canale di proprietà ENEL
che corre a monte dell’invaso.
L’acqua tracimata ha provocato significativi
dilavamenti che hanno eroso gran parte delle scarpate stesse.
È evidente che, appena le condizioni lo renderanno possibile,
sarà necessario definire e concordare con ENEL i provvedimenti
necessari ad eliminare questo problema.
Per quanto riguarda il torrente Prelaz e la Dora Baltea, pur
essendo in piena, non hanno causato alcun danno rimanendo contenuti
nelle arginature.
Nella discarica di Pontey il materiale sarà conferito in
funzione del grado di pericolosità dello stesso e quindi anche in
contenitori chiusi, per cui nell’area di discarica
si potrebbero trovare contemporaneamente materiali sciolti, anche
di notevole pezzatura, e i contenitori disposti secondo piani di
coltivazione prestabiliti.
La possibilità prospettata nell'interrogazione implica che uno
dei corsi d’acqua muti il suo corso e si scavi un
nuovo alveo all’interno dell’area di
discarica, ipotesi questa che è stata valutata dai tecnici come
altamente improbabile. È da considerarsi che in tale ipotesi il
corso d’acqua dovrebbe non solo abbattere le opere
di protezione idraulica, ma anche erodere e distruggere gli argini
della discarica stessa che definiscono e contengono il materiale.
Le conseguenze di un tale evento sarebbero poi in funzione della
fase di coltivazione nella quale si troverebbe la discarica in quel
momento.
Ipotizzando che si sia in corso di coltivazione, si potrebbe
avere l’asportazione del materiale conferito in uno
o più livelli di deposito.
Al termine della coltivazione la discarica riceverà un
trattamento paesaggistico complessivo; il modellato generale delle
scarpate prevede alla sommità del corpo della discarica una serie
di grandi ripiani pianeggianti e scarpate con pendenze tre a due.
Scendendo verso la base del versante i ripiani vengono limitati ad
esigue fasce di larghezza variabili fra i 3,5 metri fino a un
massimo di circa 10 metri per garantire il passaggio ai mezzi di
manutenzione.
Lo strato coprente impermeabilizzante viene garantito da un
manto ruvido, HDPE, lungo le scarpate e da un manto geocomposto
lungo le banchine a cui segue il riporto di terreno da coltivo in
proporzione di 30 centimetri per le scarpate e 50 - 80 centimetri
per le banchine.
Avverrà poi un rimodellamento con riporto di terreno di
rinfianco che possa contenere anche la messa a dimora di alberi e
migliorare in tal caso le condizioni di inserimento del paesaggio.
Laddove la gradinata di rinfianco dovrà essere contenuta per minori
disponibilità di spazio o presenza dei tralicci delle linee ad alta
tensione si adotteranno delle palificate di sostegno appoggiate
semplicemente sul ripiano, senza interventi di fissaggio che
rischierebbero di provocare la lacerazione del manto
impermeabilizzante. La palificata consente
l’inserimento di talee e piante radicate che secondo
una nota tecnica di ingegneria naturalistica provvedono a
rinfoltire la vegetazione con un inarbustimento diffuso e integrato
nella palificata finalizzato anche a stabilizzare la scarpata in
previsione della decomposizione della struttura portante in
legno.
In ultimo, con la sistemazione di un reticolo drenante si
eviterà che nelle prime fasi di sistemazione del fronte si
verifichino, soprattutto a seguito di eventi atmosferici, fenomeni
di estesa incisione e scorrimento alla base del terreno vegetale di
riporto che lascerebbero scoperto il manto impermeabilizzante.
Il sistema drenante verrà realizzato con un sistema di canalette
lungo le linee di massima pendenza che convoglieranno le acque
meteoriche in una canaletta in cemento prefabbricato di
raccolta.
L’eventuale evento catastrofico dovrebbe pertanto
intaccare l’intero sistema di ricoprimento con
erosione del corpo di discarica, ipotesi anche questa valutata dai
tecnici come altamente improbabile.
Président
La parole au Conseiller Curtaz.
Curtaz (PVA-cU)
Proprio due parole di commento sulla
risposta articolata dell’Assessore.
Osservo che intanto qualche problema c’è stato,
del resto era difficilmente negabile perché basta percorrere
l’autostrada per vedere come ci sia stato un
dilavamento della zona adibita a discarica.
Apprendiamo che questo problema è stato determinato da un canale
insospettabile dell’ENEL, mentre avrebbero tenuto le
sponde sia della Dora, anche questo è visibile a occhio nudo, sia
del torrente che scorre a fianco della discarica, scorrimento che,
personalmente, non da tecnico, mi pare più preoccupante dopo quello
che abbiamo visto in occasione dell'alluvione di metà ottobre.
Prendo atto delle rassicurazioni dell’Assessore
ma, per quanto mi riguarda, rimangono intatte le mie riserve e le
mie perplessità sulla localizzazione di quella discarica.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK