Consiglio Regionale della Valle d'Aosta - Oggetto del Consiglio n. 1185 del 6 maggio 2015 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
BILANCIO E CONTABILITA' REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1185 del 6 maggio 2015 - Resoconto
OGGETTO N. 1185/XIV - Interrogazione: "Situazione dei bilanci
regionali relativi agli esercizi 2014 e 2015".
Presidente
- La parola all'Assessore Perron.
Perron (UV)
- Grazie Signor Presidente.
Il totale delle spese autorizzate nel bilancio assestato 2014 -
al netto del contributo al risanamento della finanza pubblica e al
netto delle partite di giro - era di 1.201.840.000 euro. Per
permettere il rispetto del Patto di stabilità la Giunta aveva
dovuto prevedere un meccanismo di gestione della spesa che era
stato individuato all'interno del bilancio di gestione; in
quell'atto, come lei sa, si assegna ai dirigenti in tutto o in
parte la spesa inizialmente autorizzata dal Consiglio. Nel 2014, al
momento dell'approvazione del bilancio di gestione, la Giunta non
ha assegnato inizialmente, collega, ai dirigenti risorse per 197
milioni. Nel corso dell'anno, durante quindi la gestione, con
successive deliberazioni che non sto a citarle, sono stati resi
disponibili 155 milioni. Non risultano quindi distribuiti 42
milioni di euro, che è pari al 3,50 del bilancio assestato. Se le
serve, collega, le declino, perché mi pare fossero contenute o
tralascio...poi gliele darò...le percentuali di spesa non
attribuite Assessorato per Assessorato. Sottolineo solo che l'unico
Assessorato al quale sono state destinate tutte le somme è
l'Assessorato della sanità.
Per quel che riguarda la disponibilità di cassa, preciso che nel
2014 non ci sono state risorse assegnate ma non disponibili in
cassa, questo è coerente con il fatto che in quell'anno non si sono
verificate particolari tensioni di cassa, quindi l'attribuzione
delle risorse di cassa agli Assessorati è avvenuta in modo
sufficiente per la copertura della competenza, mentre la
disponibilità per lo smaltimento dei residui rimaneva centralizzata
presso l'Assessorato.
Sul punto 2 il totale delle spese autorizzate nel bilancio di
previsione 2015 è stato assegnato ai dirigenti, quindi l'importo
approvato è pari a 1 miliardo 375 milioni, cioè 1 miliardo 265 al
netto delle partite di giro. Già in sede di predisposizione del
bilancio ci siamo dati l'obiettivo di superare la modalità seguita
nel 2014, quella cioè di non assegnare ai dirigenti tutte le
risorse. Questo motivo è alla base peraltro dell'ulteriore
riduzione degli stanziamenti di competenza, cioè gli stanziamenti
così approvati sono stati valutati coerenti con gli obiettivi del
Patto di stabilità; di conseguenza, con le deliberazioni del
bilancio di gestione sono state assegnate tutte le risorse
approvate e sono quindi disponibili per gli impegni. Stesso
approccio è stato utilizzato per la cassa, per cui l'intero importo
delle risorse approvate in bilancio è stato attribuito ai
dirigenti. Non essendoci quindi risorse non assegnate, né risorse
non disponibili di cassa, ritengo venga meno di declinare, come le
ho detto, questa situazione per Assessorato. Nella gestione delle
risorse finanziarie del 2015 è stato necessario coinvolgere tutte
le strutture nella gestione della cassa. L'obiettivo del Patto di
stabilità è espresso in termini di competenza mista, cioè vengono
sommati sia gli importi in termini di impegni, sia gli importi in
termini di pagamento. È un percorso di apprendimento che tutti
stiamo facendo e che avevamo già approfondito nel corso di
un'interpellanza dove avevamo spiegato le dinamiche, quindi
coerente anche con il maggior ruolo che la dimensione della cassa
sta assumendo, anche di novità rispetto al passato.
Due parole ancora sulla cassa. Tutte le risorse di cassa
approvate dal Consiglio sono state distribuite tra le strutture. A
livello aggregato le disponibilità di cassa previste nel bilancio
di previsione ammontano a 1 miliardo e 240 milioni di euro, saranno
utilizzate per il pagamento sia degli impegni di competenza, sia
per il pagamento dei residui. Sui residui si sta facendo con gli
Assessorati e con le strutture opera affinché questi vengano
smaltiti per avere una situazione più fluida e più chiara. Quello
quindi che è significativamente modificato è il saldo di cassa a
fine anno, che in passato è sempre stato a livelli alti, per farle
un esempio: parliamo a fine 2012 di 337 milioni, nel 2013 di 250
milioni, a fine 2014 di 122 milioni, quindi c'è stata, come lei può
capire, una riduzione davvero drastica nell'arco di due esercizi
finanziari. La dinamica della gestione della cassa ha visto quindi
contrarsi pesantemente questa disponibilità del fondo cassa,
ancorché i valori complessivi di bilancio siano tra loro coerenti e
ci sono obiettivamente dei ridotti margini di flessibilità.
Grazie.
Si dà atto che dalle ore 9,16 assume la presidenza il
Vicepresidente Follien.
Follien (Presidente) -
Per la replica, la parola al
Consigliere Gerandin.
Gerandin (UVP)
- Merci Président. La ringrazio
Assessore.
Questa mia interrogazione era solo una diretta conseguenza
dell'interpellanza che avevo posto in merito al Patto di stabilità
e di cui ho poi avuto copia sulla certificazione del rispetto del
Patto di stabilità. È chiaro che al 31 marzo non potevate scrivere
nulla di diverso obiettivamente, avete scritto che avete rispettato
il Patto di stabilità secondo quanto predisposto ai fini del
conteggio. Rimane quello che lei in parte ha confermato rispondendo
alla mia interrogazione: il fatto che comunque una serie di risorse
che sono state approvate nel bilancio di previsione non sono state
assegnate e questo comporta e comporterà anche nel prosieguo delle
difficoltà, al di là della situazione di cassa che ci vede
precipitare dal 2012 da 337 a 122 milioni, ci sono delle dirette
conseguenze, per cui il fatto che venga certificato al 31 marzo il
rispetto del Patto di stabilità non rassicura sul fatto che quanto
noi avevamo approvato in sede di bilancio di previsione fosse poi
l'effettiva disponibilità assegnata ai vari dirigenti. Faccio un
esempio perché poi, tra l'altro, sarà oggetto di un'interpellanza
che farà il collega Bertschy, che ho sottoscritto anch'io, ma che
illustrerà lui, lo faccio all'Assessore Rini, ecco, lei sa che nel
2014...un tema molto sensibile, che è quello della messa in
sicurezza degli edifici scolastici, ha avuto negli anni una
progressiva diminuzione di risorse pur pescando in finanza
locale...ebbene, nel 2014 era 1 milione di euro, io penso che lei
sappia che c'è stata una massiccia richiesta di finanziamenti per
adeguamenti di queste strutture da parte dei Comuni, beh,
l'assegnazione che è stata fatta al dirigente di competenza è zero,
non è andato avanti uno di questi progetti. Allora, io dico: per
correttezza, bisognerebbe...mi risulta poi adesso lo
verificheremo...perché quello che mi ha detto l'Assessore è
leggermente diverso da quello che mi risulta, anche per il 2014 e
il 2015 mi risultano le stesse difficoltà. Ora, io immagino che
temi così sensibili, come l'adeguamento, la messa in sicurezza
degli edifici scolastici e quant'altro, meritino al pari di quello
che lei, Assessore, mi ha confermato...il fatto che le risorse per
quello che riguarda il settore socio-assistenziale siano state
messe tutte a disposizione, io penso che ci siano dei settori che
meritano la stessa attenzione. Il mio invito pertanto sarebbe
proprio quello di dire che, a fronte di queste oggettive
difficoltà, non sarebbe male magari condividere quelle che sono le
spese, quelle che voi chiamate comunemente "incomprimibili".
Detto questo, è chiaro che la situazione non è facile, su questo
non c'è ombra di dubbio, però bisognerebbe probabilmente per alcuni
settori avere un po' più di attenzione al pari di altri. Dico
questo perché ci sono alcune voci che girano, ecco, poi vedremo la
conferma dell'assestamento di bilancio...dove si dice che, ad
esempio, sulla finanza locale, che è stato uno dei settori che è
stato ultimamente...dove si è pescato a piene mani...figurano 20
milioni di avanzo di amministrazione, qualcosa del genere, lo
vedremo, poi sono voci che circolano in questo momento, per cui
bisognerà vedere se c'è conferma o meno. È chiaro che sarebbe un
ulteriore segnale che ci sono dei settori che in questo momento
vengono particolarmente...io dico penalizzati da questo discorso
del Patto di stabilità. Sono regole che la Regione deve peraltro
rispettare in attesa di definire altre norme, è per quello che noi
continuiamo a sollecitare che venga definito il discorso del
pregresso riferito al 2014...ma soprattutto che si aprano delle
prospettive future, perché poi, al di là di quelle che saranno le
scelte che verranno fatte, è chiaro che avere delle fette di
bilancio che vengono ingessate al fine del rispetto di una norma
che in questo momento ci penalizza in maniera particolare non è un
bel messaggio. Noi riteniamo che la finanza locale sia comunque una
parte fondamentale per far ripartire il sistema Valle d'Aosta, per
cui su questo noi chiederemo e monitoreremo che venga prestata
particolare attenzione.
Presidente -
Punto 7 all'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK