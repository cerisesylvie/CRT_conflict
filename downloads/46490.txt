Consiglio Regionale della Valle d'Aosta - Oggetto del Consiglio n. 2911 del 26 ottobre 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2911 del 26 ottobre 2023 - Resoconto
OGGETTO N. 2911/XVI - Interpellanza: "Azioni volte a tutelare
presso 'l'Arcolaio' i requisiti igienico-sanitari previsti dalla
deliberazione della Giunta regionale 167/2019 per le strutture
socio-assistenziali".
Bertin (Presidente) -
Punto n. 45. Consigliere Manfrin a
lei la parola.
Manfrin (LEGA VDA) -
Quest'interpellanza tratta un tema
che è stato discusso più volte all'interno di questo Consiglio,
ovvero la tutela delle donne vittime di violenza che, in
quest'aula, è sempre stata magnificata: si è sempre messo l'accento
sulla necessità di tutelare le donne vittime di violenza. Tutto
questo arriva fino al punto dove ci riempiamo la bocca di un sacco
di parole, ma che cosa succede materialmente alle donne vittime di
violenza quando vengono inserite in struttura, poi è piuttosto
ignoto.
Noi abbiamo avuto la fortuna/sfortuna di ricevere una copiosa
documentazione rispetto ad alcuni elementi strutturali di una
struttura in cui sono state inserite alcune donne vittime di
violenza e, in base ai dati che ci sono stati forniti, sia
direttamente da alcune delle donne accolte, sia da alcune richieste
d'accesso agli atti che hanno evidenziato alcune documentazioni che
si riferiscono proprio a quella struttura, abbiamo voluto segnalare
e porre l'accento su una situazione che riteniamo sicuramente molto
grave.
Come abbiamo riassunto all'interno dell'interpellanza e facendo
un po' di storia, alcune donne vittime di violenza, quelle che sono
state ritenute meritevoli di essere allontanate dalla famiglia e
quindi essere accolte dalla struttura, erano alloggiate in una
struttura situata nel capoluogo regionale. Poi i gestori sono
cambiati e quindi, da un giorno all'altro, queste donne sono state
prese e spostate in un Comune che è denominato
"omissis
" e
tutto questo senza sapere il motivo, se non il fatto che questa
nuova caritatevole cooperativa le strutture le aveva da un'altra
parte. Ebbene, quando queste donne vengono prese e spostate come
dei pacchi postali in questa struttura - questo è il racconto
ovviamente delle donne in questione - la stessa risulta non essere
idonea all'accoglienza di queste persone.
Nello specifico vengono chiamati, a diversi giorni di distanza,
numerosi esponenti delle Forze dell'ordine e dell'Amministrazione
regionale per verificare la rispondenza dei requisiti delle
strutture, rispetto a quelle che erano le loro necessità.
Come abbiamo riassunto nell'interpellanza, il primo intervento
della pattuglia, avvenuto il primo giugno 2023, prendeva atto di un
esposto presentato dalle donne in cui segnalavano una serie di
problematiche derivanti dalle precarie condizioni
igienico-sanitarie della struttura: la presenza di molta polvere
sui pavimenti, coperte vecchie mai lavate, mobili vecchi
pericolanti pieni di tarli, bagni sporchi con docce non a norma
nonché alcuni problemi logistici, quali la mancanza della copertura
della rete telefonica, l'assenza di wi-fi e la considerevole
distanza dal centro cittadino di "
omissis
".
Specifichiamo che alcune delle donne presenti in questa
struttura avevano dei figli che dovevano frequentare le scuole nel
capoluogo regionale e questa struttura era collocata molto lontana
dal capoluogo regionale.
La richiedente segnalava la presenza (io ho copiato e incollato
i verbali dei Carabinieri) di sporcizia e polvere sul piano
cottura, nonché all'interno del forno; inoltre faceva notare che il
frigo presente non bastava per contenere tutti gli alimenti delle
ospiti, nonostante la presenza di un nuovo frigo (così c'è scritto
sul verbale), che non era stato acceso prima del loro arrivo. Nelle
camere da letto i materassi utilizzati avevano delle chiazze su
gran parte della superficie e i cuscini non erano mai stati lavati,
odoravano di polvere e umidità, condizioni quindi che non
permettevano la permanenza stabile all'interno della struttura. Sui
bagni veniva espressa preoccupazione per la scarsa igiene, la
mancanza di una tavoletta e la poca sicurezza derivante dalle
docce, che non presentavano tende o tappeti antiscivolo. Veniva
segnalato altresì che la lavatrice presente non bastava per lavare
tutti gli indumenti delle ospiti.
Secondo me è importante evidenziare come quella struttura non
fosse una struttura residenziale adibita a quell'utilizzo; da
quello che ci è stato riferito e da quanto c'è scritto nei verbali,
quella era una struttura che aveva tutt'altre funzioni e che era
stata "adattata", cosa che, nel racconto delle persone ospiti,
evidenziava quasi una sorta d'impreparazione da parte della nuova
accogliente cooperativa nel rispondere alle necessità delle persone
che avevano necessità, appunto, di accoglienza. In altre parole,
una struttura "presa e buttata lì" e sembra, ma di questo
non ne ho alcuna contezza, che, forse, le persone che hanno
partecipato a questa co-progettazione, a questo bando, non so
esattamente come sia, non avessero neanche la speranza di vincerlo
e che, una volta vinto, abbiano deciso di adattarsi.
Dopodiché venivano chiamati i Carabinieri per la tutela della
salute, ovvero i NAS, che il 6 giugno intervenivano e rilevavano
alcune criticità e chiedevano alcuni documenti fra cui il DURC, i
corsi di sicurezza della 81/2008 e la dichiarazione di
aggiudicazione della gara; se hanno dovuto chiederli, significa che
non li hanno trovati nella struttura: questo mi pare evidente.
Oltre a questo, veniva chiamato il Dipartimento di prevenzione
igiene e sanità pubblica, il quale rilevava che la struttura
risultava sprovvista di nulla-osta igienico-sanitario ai sensi
della normativa regionale di riferimento e, con un linguaggio che
io ho trovato anche piuttosto divertente, se non ci trovassimo in
mezzo veramente a una tragedia, riteneva che dovesse essere
intrapreso l'iter per ottenere il nulla-osta igienico-sanitario
previsto dalla DGR 167/2019 per le strutture
socio-assistenziali.
Era sprovvisto e quindi si ritiene - non è che "è necessario" -
si ritiene che ci si debba dotare di questa certificazione. Oltre a
questo, c'è tutta una serie di cose che non abbiamo ricompreso, un
po' per carità di patria, un po' perché si sono verificate
ultimamente.
Alcune di queste persone che erano ospiti sono state quasi
mandate via o hanno deciso di andarsene perché le condizioni non
permettevano una permanenza serena; consideriamo che alcune di
queste persone erano state messe in coabitazione con altre famiglie
con bagni in comune, con situazioni promiscue che, di sicuro, non
aiutano a tranquillizzare chi è stato vittima di violenza.
C'è un esposto alla Procura che parla anche di alcuni
atteggiamenti da parte del personale in servizio che sicuramente
non esitiamo a definire "non consoni" ma che ovviamente, essendo
poi frutto di un esposto, vedranno e troveranno una loro
affermazione oppure troveranno una loro smentita. In ogni caso,
quello che rimane in tutta questa vicenda e in tutto quello che è
accaduto è una sgradevole sensazione, ovvero la sensazione che chi
partecipa a questo tipo di accoglienza forse non partecipa con lo
spirito con il quale si dovrebbe partecipare.
Quando si parla e ci si riempie la bocca di terzo settore, di
finalità sociali, di attenzione verso il prossimo e quant'altro, si
fanno tanti bei discorsi e poi, leggendo certe descrizioni, pare
quasi che si cerchi soltanto di guadagnare il più possibile; questo
lo si rileva anche dalle descrizioni, per esempio, che sono
relative alla spesa.
Ci è stato riferito che c'erano momenti in cui la spesa non si
faceva, momenti in cui si faceva più spesa di quella che si poteva
mettere all'interno dei frigoriferi, tant'è vero che la roba andava
a male; altre volte, a fronte delle richieste, non si evadeva
alcuna richiesta: poi c'era una denuncia, c'era un esposto,
arrivavano le Forze dell'ordine e allora arrivava della roba e,
anche qui, si cercava di mediare con le persone però il fatto che
più persone all'interno della stessa struttura che dovrebbe
accoglierle si trovino così fuori luogo al punto da arrivare a
chiamare le Forze dell'ordine forse è sintomo di una necessità
d'intervento. Ecco perché con quest'interpellanza, Assessore, le
chiediamo se sia stato condotto un approfondimento sulla struttura,
proprio a fronte delle criticità sollevate.
In caso affermativo, chiediamo quali siano state le risultanze,
quali azioni il Governo intende intraprendere per evitare il
ripetersi di tale incresciosa situazione, posto il fatto che siamo
perfettamente a conoscenza che quella struttura è stata chiusa e
che le persone sono state spostate in altra struttura.
Presidente -
Assessore Marzi per la risposta.
Marzi (SA) -
Collega Manfrin, lei per l'ennesima volta
dimostra di essere un grandissimo professionista perché, dopo aver
spiegato tutta una serie di cose drammatiche e aver anche avvisato
che le ha prese da una serie di verbali che abbiamo avuto occasione
di leggere grazie alla sua iniziativa, chiude con un passaggio che
sembra quasi secondario ma che, detto inter nos, di fatto, almeno
da parte nostra, risolve la situazione. Infatti, se è pur vero
tutto quello che ha letto, io iniziavo (ma perché sapevo che
avrebbe finito così, perché la prima versione dell'iniziativa non
era così) dicendo: "Informo che il servizio Arcolaio di prima
accoglienza per le donne maltrattate, dallo scorso 30 settembre è
trasferito in una nuova sede. Per la nuova sede è stato rilasciato
il nulla-osta igienico-sanitario e in ordine alla stessa non ci
sono a oggi segnalazioni di criticità".
Questo semplicemente per fare da raccordo ma anche perché, di
fatto, chiude una buona parte dell'iniziativa, però rispondo
rispetto alla precedente sede oggetto dell'interpellanza: come da
lei richiamato, gli Uffici dell'Assessorato hanno ricevuto il
verbale dei Carabinieri, hanno chiesto formalmente all'appaltatore
di relazionare in merito alle segnalazioni ricevute e di provvedere
con urgenza a effettuare gli interventi necessari.
L'appaltatore, tra l'altro, con una nota ha comunicato
all'Assessorato di aver adempiuto agli interventi nei tempi
richiesti e le problematiche evidenziate, riportate nel verbale dei
Carabinieri, che si riferivano sostanzialmente a carenti condizioni
igienico-sanitarie presenti nella struttura, sono state di fatto
sanate ai tempi che furono.
L'uso improprio di un locale da parte di un nucleo, che aveva
occupato uno spazio a piano terra destinato ad alloggiamento, era
stato ricondotto su indicazione degli stessi Carabinieri
intervenuti. Il Dipartimento prevenzione dell'Azienda USL aveva,
tra l'altro, disposto un sopralluogo svolto insieme alla
Cooperativa che gestisce l'attività di accoglienza nel centro e,
dal verbale di sopralluogo effettuato, risultava che la sede
sarebbe stata idonea al suo utilizzo. In particolare la sede
presentava ambienti facilmente accessibili, spazi comuni fruibili
anche da parte di persone con ridotta capacità motoria e condizioni
igienico-sanitarie diventate, a quel punto, soddisfacenti.
Il verbale forniva inoltre indicazioni per migliorare alcuni
aspetti igienico-sanitari attraverso la programmazione delle varie
pulizie e la condivisione con gli utenti delle prassi
comportamentali per concorrere al mantenimento delle condizioni
igieniche.
In sostanza, a seguito dei sopralluoghi, in capo alla vecchia
struttura si erano evidenziati problemi di ordine gestionale,
prontamente risolti, che a quel punto non avrebbero pregiudicato
comunque l'utilizzo del servizio. Comunque sia, a parte il giusto
"gioco a scacchi" rispetto a un tema così importante, io sono
assolutamente certo che lei e tutto il Consiglio sarete contenti
del fatto che, a oggi, le donne vittime di questo genere di
problemi - per motivi che erano legati ad aspetti legati alla gara,
che, comunque sia sono stati superati - e che oggi si trovano in
questo momento così delicato della loro vita hanno la possibilità
di stare in una struttura adeguata, sicuramente, molto più adeguata
di quanto non fosse quella prima.
Presidente -
Per la replica, consigliere Manfrin.
Manfrin (LEGA VDA) -
Grazie, Assessore, per aver aggiunto
alcuni particolari a questa questione.
Lei si è concentrato molto sulla mia conclusione però, in
realtà, lei dovrebbe secondo me riflettere su un elemento, la
riflessione sull'elemento qual è? È che se è vero che io concludo
dicendo: "Le donne non sono più lì" e lei conclude la sua analisi o
l'analisi che gli Uffici hanno effettuato dicendo che, a quel
punto, le strutture erano idonee, sovviene una prima domanda: se le
strutture erano idonee, perché le hanno spostate? Questa è una
domanda legittima, penso.
Poi c'è una seconda domanda ed è: lo spostamento è avvenuto ai
primi di giugno dalla struttura sita nel capoluogo alla seconda
struttura che ha originato i problemi e il secondo spostamento è
stato effettuato a fine settembre, come lei ha giustamente
evidenziato. Le donne che, come lei ha riconosciuto, attraversano
un momento così delicato della loro vita, per quale motivo per
quattro mesi devono vivere in una struttura che non fornisce loro
un servizio adeguato e la tranquillità di cui avrebbero bisogno?
Perché poi l'elemento è questo; è corretto porre rimedio, ma perché
sono dovute rimanere per quattro mesi in una struttura che aveva
carenze organizzative, strutturali, igienico-sanitarie, non aveva
le certificazioni e quant'altro? Lei dice che è un problema legato
alla fase di gara, ma questo non ce l'ha esplicitato; io sarei
curioso di sapere quali sono le criticità rispetto alla fase di
gara e già sono molto contento che ci sia una fase di gara. Questo
vuol dire che si è fatto un concorso libero a cui tutti potevano
partecipare e che ha vinto l'offerta migliore. Poi con questo
evidenziamo che anche le gare hanno dei limiti, ma sicuramente si
può chiedere, in maniera veemente, anche il rispetto di quanto
previsto nel bando di gara.
Detto questo però quello che lei ha detto è importante; io come
posso immaginare che qui facciamo dei grandi discorsi in difesa
delle donne, per la promozione del contrasto alla violenza sulle
donne, promuoviamo tutta una serie di azioni da portare nelle
scuole e in tanti bei luoghi e poi quando una donna è vittima di
violenza la si prende e la si mette in una struttura che non è
idonea?
Poi ci sarebbe da aprire un lungo capitolo rispetto ad alcuni
elementi del personale, che per esempio, come è stato inserito
nell'ultimo esposto, hanno addirittura vietato di utilizzare, anzi,
non hanno neanche comprato, la carta igienica alle gentili ospiti,
dicendo loro che dovevano organizzarsi con quello che avevano e
andava bene così, oppure che hanno scagliato gli oggetti con i
quali si erano organizzate, perché andava bene così, addosso alla
macchina con cui si spostavano le ospiti, che hanno deciso di
lasciare la struttura, visto le carenze, perché erano arrabbiate
per il loro comportamento?
Chi si trova in una situazione di fragilità e di disagio, a
contatto con del personale che non è formato, può reagisce in
questa maniera e il fatto di trovarsi in una struttura non idonea
sicuramente non favorisce la tranquillità e i rapporti di persone
che hanno vissuto delle terribili esperienze.
Peraltro la vecchia struttura, da quello che è stato
evidenziato, non possedeva neanche una sua sicurezza: le porte che
avrebbero dovuto chiudere la struttura rimanevano aperte;
all'interno della struttura pare - così dicono diverse persone -
che vedevano, nonostante i divieti, arrampicarsi i mariti di alcune
di queste per entrare notte tempo nelle camere delle persone, con
ovviamente situazioni promiscue all'interno della struttura e tutto
questo con evidenti denunce da parte delle ospiti presenti, ma
tant'è va bene così.
Io credo che si sia descritta una situazione apocalittica
rispetto all'accoglienza e spero che questa sia stata soltanto
davvero una brutta parentesi che si chiuderà, ma bisognerà chiedere
conto di queste mancanze a chi ne è responsabile e mi auguro che
tali fatti non abbiano più a ripetersi.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK