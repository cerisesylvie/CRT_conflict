Consiglio Regionale della Valle d'Aosta - Oggetto del Consiglio n. 2254 del 22 febbraio 2012 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
FINANZA REGIONALE E LOCALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2254 del 22 febbraio 2012 - Resoconto
OGGETTO N. 2254/XIII - Interpellanza: "Conseguenze del
declassamento della Regione Valle d'Aosta da parte dell'agenzia
americana di rating Fitch".
Interpellanza
L'agenzia americana di rating Fitch ha declassato mercoledì 8
febbraio scorso la Regione Valle d'Aosta, togliendole la AA+ e
sostituendola con AA-.
Questo declassamento sarebbe stato operato in conseguenza del
taglio del rating sovrano dell'Italia, effettuato il 27 gennaio
scorso, abbassato di due gradini ad A- da A+ con outlook
negativo.
La decisione ha riguardato solo una parte delle regioni
italiane.
Considerato l'impatto negativo della valutazione in
questione;
il sottoscritto Consigliere regionale
Interpella
il Presidente della Regione e Assessore alle Finanze ad
interim per sapere:
1) quali ragioni abbiano provocato la decisione in questione,
con specifico riferimento alla nostra Regione;
2) quali conseguenze comporta tale valutazione in ordine alle
operazioni di indebitamento che interessano direttamente o
indirettamente la Regione;
3) per quale ragione la Giunta ritiene che siano variate le
aspettative di Fitch di solidi risultati operativi e le sue
valutazioni circa la buona flessibilità del bilancio regionale e la
robusta posizione patrimoniale della Regione;
4) quali iniziative intenda assumere il governo regionale per
recuperare le migliori condizioni di affidabilità costantemente
riconosciute finora dall'agenzia alla Regione e se manterrà in
futuro il proprio rapporto in essere con la stessa Agenzia di
Rating.
F.to: Louvin
Presidente
- La parola al Consigliere Louvin.
Louvin (ALPE)
- Grazie Presidente.
Lo scorso 8 febbraio, nel quadro di una decisione che ha
investito anche altre Regioni, enti locali ed enti di credito,
l'agenzia di rating Fitch, che è l'agenzia a cui ci si riferisce da
alcuni anni, dopo l'abbandono della collaborazione con Standard
& Poor's, che aveva caratterizzato per un decennio il rapporto
con la Regione Valle d'Aosta, ha declassato la nostra Regione
togliendole la doppia A positiva e sostituendola con una doppia A
negativa. Questa decisione - si è potuto appurare - ha una stretta
correlazione soprattutto con il taglio del rating dell'Italia come
Stato sovrano, al pari di altri Stati dell'Unione europea, che
hanno subito analogo trattamento per il degradarsi della situazione
finanziaria generale, ed infatti nel caso italiano si è abbassato
di due gradini, con uno scenario di prospettiva negativo per
l'Italia. È una decisione, questa, che ha delle ripercussioni anche
per quanto riguarda la nostra Regione, quindi nella duplice veste
del Presidente e di Assessore anche alle finanze, abbiamo ritenuto
utile interpellare il Governo per sapere quali siano le ragioni che
hanno provocato questa decisione, ovviamente in riferimento
particolare alla nostra Regione; quali conseguenze questo comporti
in relazione alle operazioni di indebitamento che direttamente o
indirettamente possono coinvolgere sia in operazioni in atto, che
in operazioni di prossima attuazione, la Regione; per quali ragioni
la Giunta ritiene che siano state variate queste aspettative di
Fitch, che - ricordo - ha indicato ed indica ancora, stando alle
posizioni annunciate sui siti pubblici della Regione, le
aspettative di solidi risultati operativi e le valutazioni circa la
buona flessibilità del bilancio regionale, nonché la robusta
posizione patrimoniale della Regione; se ci sono possibilità e
quali eventuali iniziative il Governo intende assumere per
recuperare le migliori condizioni di affidabilità, stante il fatto
che siamo comunque legati a meccanismi di declassamento automatico
nella misura in cui non possiamo accedere a livelli di affidabilità
finanziaria superiori, in un determinato rapporto, a quelli che
investe lo Stato italiano nel suo complesso. E quindi se, anche in
questo quadro, mantiene totalmente la propria affidabilità lo
stesso soggetto classificatore, perché abbiamo appunto rilevato nel
corso degli ultimi anni un cambiamento di interlocuzione con
l'abbandono del precedente valutatore Standard & Poor's ed il
ricorso alle funzioni valutative dell'agenzia americana Fitch.
Grazie.
Presidente
- La parola al Presidente della Regione,
Rollandin.
Rollandin (UV)
- Grazie Presidente.
La richiesta di chiarimenti del collega ci permette di chiarire
un aspetto rispetto ad un annuncio lanciato l'8 di questo mese con
una certa enfasi, collegandolo con alcune soluzioni interne, che
aveva giustamente creato un po' di preoccupazione perché ho detto:
qui cala il rating da quando si assumono le funzioni di Assessore
ad interim! Ora, la tonalità utilizzata dal collega per illustrare
l'interpellanza ha ben chiarito cosa significa l'applicazione del
rating, quindi vengo alle risposte, pur tenendo conto come premessa
che ci sono due linee di pensiero: una, sul rating forse si è avuta
troppa fiducia, mi riferisco al rating per le banche; l'altra,
avendo poca fiducia o una fiducia ridotta c'è chi dice - vedi
alcune situazioni nazionali - di non essere più interessato alla
valutazione del rating. La Toscana taglia il contratto, a Milano
bocciatura scontata, quindi c'è una varietà di interpretazioni
proprio sul ruolo del rating. Noi invece crediamo che, al di là di
vicende che conosciamo, che il rating sia sicuramente
importante.
Venendo alle domande:
"quali ragioni abbiano provocato la
decisione..."
di ridurre il rating della nostra Regione, come è
avvenuto per le Province di Trento e Bolzano, per la Regione Friuli
e per altre 40 fra Regioni e Comuni - basterebbe leggere l'elenco
del FitchRatings dove c'è l'elenco del downgrade 40 italian local
regions - che sono stati declassati in funzione del declassamento
dell'Italia, l'agenzia Fitch, nell'ambito dei criteri generali per
l'attribuzione del rating agli enti pubblici, ammette un'eccezione
(per gli enti territoriali dotati di particolare autonomia
finanziaria) alla regola che gli enti territoriali di uno Stato
membro non possano essere valutati con un rating superiore a quello
dello Stato di appartenenza. Tale eccezione è possibile con il
limite che il differenziale possa essere al massimo di tre livelli
superiore per cui rispetto al rating A- attribuito all'Italia, il
livello massimo è quello di una doppia A-, attribuito alla nostra
Regione. Pertanto alla Regione è stato riconosciuto il massimo
possibile, che è già un'eccezione...questo volevo sottolinearlo
perché non è da poco. La decisione di Fitch ha riguardato solo gli
enti territoriali che sono valutati dall'agenzia stessa, perché
Standard & Poor's ha un altro criterio di valutazione ed anche
un sistema diverso, ma più o meno sono riconducibili alla stessa
situazione. Dicevo: sono 40 fra Regioni, Province e Comuni e, fra
questi, per quelli che prima di tale azione avevano un rating
superiore a quello di A-, in alcuni casi vi è stata un'azione
specifica sull'ente con un declassamento al di sotto della A-.
"Quali conseguenze comporta tale valutazione in ordine alle
operazioni di indebitamento che interessano direttamente o
indirettamente la Regione"
: tale azione non comporta nessuna
conseguenza sulle operazioni di indebitamento già perfezionate,
mentre per quanto riguarda l'indebitamento futuro indiretto in
questo contesto del mercato finanziario la riduzione del rating
della Regione, che comunque resta ad un livello molto buono anche
nel confronto con realtà simili in Europa, non ha alcuna
conseguenza per diverse ragioni evidenziate dalle banche, che
potrebbero essere di fatto interessate a tali operazioni di
indebitamento. Le ragioni sono che il declassamento non viene
considerato tale, in quanto conseguenza di un'azione dell'agenzia
di rating generalizzata e non specifica sulla Valle d'Aosta; si
ricorda che la valutazione specifica avviene di norma una volta
all'anno e, nel corso del mese di settembre, l'ultima analisi
specifica aveva attribuito alla Regione la valutazione AA+;
inoltre, il differenziale applicato sui tassi di prestiti è
fortemente influenzato più dallo spread applicato sui titoli di
Stato che non dal rating; l'elevato costo dei prestiti è
condizionato soprattutto dalla difficoltà delle banche, in
particolare da quelle italiane dal lato della provvista. L'azione
sul rating in oggetto non influenza pertanto né le banche
intermediarie, né eventualmente gli investitori diretti.
"Per quale ragione la Giunta ritiene che siano variate le
aspettative di Fitch di solidi risultati operativi e le sue
valutazioni circa la buona flessibilità del bilancio regionale e la
robusta posizione patrimoniale della Regione"
: le aspettative
di Fitch sulla posizione specifica della nostra Regione non sono
variate, e l'azione di declassamento non è stata determinata da una
diversa valutazione sui risultati patrimoniali e del bilancio
regionale.
Ultima questione,
"quali iniziative intenda assumere il
Governo regionale per recuperare le migliori condizioni":
credo
che non ci sia nessuna azione da intraprendere perché non è
cambiata in sé, è cambiata per conseguenza del livello nazionale.
Quindi gli enti territoriali coinvolti da un declassamento
generalizzato - come in questo caso è stato per la Valle d'Aosta -
non hanno conseguenze; inoltre il problema rappresentato non
sussiste, in quanto non è variato il giudizio dell'agenzia sulle
condizioni di affidabilità della Regione, ma l'azione è conseguente
al declassamento dell'Italia. Proprio per i criteri generali e le
regole adottate da Fitch, la Regione intende proseguire il rapporto
in essere con l'agenzia; fra questi principi, infatti, vi è
l'eccezione per gli enti territoriali dotati di particolare
autonomia, di cui ho già parlato. Spero di aver risposto alle
sollecitazioni del collega, che ringrazio.
Presidente
- La parola al Consigliere Louvin.
Louvin (ALPE)
- Grazie Presidente.
Abbiamo ricondotto la questione nei termini che le sono propri,
anche al di là delle piccole schermaglie che sono un po' il
"condimento" del nostro agire quotidiano. Avevamo collegato per una
curiosa coincidenza temporale questa vicenda con la sua assunzione,
più nei termini di una sfortuna astrale che l'ha colpita, per cui
la Regione viene declassata il giorno stesso in cui lei prende le
redini anche delle nostre finanze regionali...ma anche le sue
peraltro corrette osservazioni sulla mia ignoranza in materia
economica sono accettate, non ho avuto nulla da eccepire, sono su
un terreno che non è proprio, e sul quale non solo prendiamo atto
con piacere di un certo numero di precisazioni, ma ci siamo
peritati di fare le nostre verifiche, perché la tematica è
sicuramente di grande momento.
Condividiamo che si sia fatto in passato un affidamento
eccessivo nei confronti delle valutazioni delle società di rating,
abbiamo avuto per una dozzina di anni i solerti Assessori
dell'epoca sempre a fare la "ruota del pavone" sull'elevato rating
che era stato dato, il voto positivo che veniva dato, quindi è
appena appena normale che, nel momento in cui scatta una revisione
di questo genere, ci si vada ad interrogare. D'altra parte sono gli
stessi operatori della Fitch che mi pare abbiano sottolineato che
qualche rischio questo declassamento lo presenta, perché - riporto
una nota di stampa - l'effetto è quello di creare un ulteriore
effetto a cascata, questa volta sulle aziende controllate e
partecipate. Il rischio c'è, ed è un effetto che ci si può
aspettare. Altre realtà...ho a mente delle dichiarazioni del
Sindaco Fassino per il Comune di Torino ed altri enti, lei ha
ricordato la Toscana che ha avuto una reazione molto
vigorosa...quindi il problema sussiste, e penso che ne debba
prendere atto questa Regione.
A noi preoccupa e manteniamo delle riserve non su quanto lei ci
ha detto, ma sull'eventualità che ci possano essere delle ricadute
negative di carattere finanziario, perché sappiamo che questa
Regione va incontro ad una stagione di indebitamento, lei lo ha
portato al voto dell'Assemblea regionale alla fine dell'anno scorso
con un'autorizzazione all'indebitamento per 371.000.000 di euro, e
non abbiamo certezza che questo, trattandosi di indebitamento
futuro, non abbia qualche ripercussione. Sarebbe una ripercussione
finanziaria di aumento degli interessi che vengono richiesti dalle
banche mutuanti nei confronti della Regione mutuataria. Non
sappiamo se questo si avveri, certamente non ce lo auguriamo; siamo
molto preoccupati della quantità e della qualità di questo
indebitamento, ma non ci auguriamo certo di dover allargare i
cordoni della borsa più del dovuto per restituire. Ci fa piacere
che non abbia conseguenze per lo stock di debito pregresso, perché
questo significa che è collegato a meccanismi rigidi e che non si
applicherà a cascata, in questo caso, per la Regione, e presumo per
le controllate che dovessero avere in corso delle operazioni di
questo genere.
Quindi, mettendo da parte le amenità che possono accompagnare
queste vicende, concentrandoci sulla sostanza, il nostro invito è a
fare la tara di quello che profetizzano le agenzie di rating, di
mantenere per quanto è possibile l'elevato livello di solidità e
flessibilità del bilancio, i margini di flessibilità si stanno
erodendo e lo vediamo con l'assestamento che è in corso di
discussione, che certamente saranno ulteriormente assottigliati.
Ringrazio il Presidente per le precisazioni che ha fornito.
Presidente
- La parola al Consigliere Salzone per mozione
d'ordine.
Salzone (SA-UdC-VdA)
- Grazie Presidente. Prima di
proseguire con l'ordine del giorno, chiediamo dieci minuti di
sospensione per consentire alla maggioranza di analizzare alcune
questioni, fra cui quelle relative alla presentazione degli ordini
del giorno da parte dell'opposizione.
Presidente
- La richiesta è accolta. Il Consiglio è
sospeso per dieci minuti.
Si dà atto che la seduta è sospesa dalle ore 17,03 alle ore
17,32.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK