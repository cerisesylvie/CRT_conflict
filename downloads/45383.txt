Consiglio Regionale della Valle d'Aosta - Oggetto del Consiglio n. 2137 del 12 gennaio 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ENERGIA
FINANZA REGIONALE E LOCALE
Partecipazioni azionarie regionali
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2137 del 12 gennaio 2023 - Resoconto
OGGETTO N. 2137/XVI - Interrogazione: "Notizie in merito al
contratto preliminare di acquisto da parte di CVA SpA di una
società specializzata nella gestione di impianti
fotovoltaici".
Bertin (Presidente) -
Punto n. 16 all'ordine del giorno.
Risponde l'assessore Caveri.
Caveri (AV-VdA Unie) -
Parlerò un po' in
giuridichese
, perché la ricostruzione deve avvenire
ovviamente in termini giuridici. La società CVA ha informato
preliminarmente la Giunta regionale sull'accordo con la società
Sistemi Rinnovabili. L'informazione è stata effettuata tuttavia
nell'assoluto rispetto dei ruoli e dell'autonomia che caratterizza
l'attività della CVA, anche tenuto conto della non applicabilità
della legge Madia a CVA stessa, in quanto società quotata, se non
per le parti che sono espressamente previste. Per capirci, prima,
quando CVA era nella Madia, un investimento esterno di questo
genere non sarebbe stato possibile.
Si ritiene utile, stante la recente esclusione dall'applicazione
del TULPS della società CVA, delineare pertanto il nuovo quadro
normativo in cui la società stessa opera. A questo fine si può
ricordare come il Ministero dell'economia e delle finanze, con un
orientamento del 22 giugno del 2018, ha precisato, cito
testualmente, che "L'esclusione delle società quotate nei mercati
regolamentati dall'applicazione generale del TULPS, risponde
all'esigenza di evitare distorsioni del mercato di negoziazioni dei
titoli già quotati e penalizzazioni per le società a partecipazione
pubblica che si confrontano nei mercati regolamentati con società
concorrenti. Inoltre - dice sempre questa nota - l'applicazione
parziale della disciplina del TULPS tiene in considerazione che
tali società sono già sottoposte a una disciplina di settore che,
attraverso stringenti regole di trasparenza e regole speciali di
governance
, favorisce l'attuazione delle finalità previste
dal TULPS"; fine della citazione del documento del Ministero.
In conclusione, anche in relazione a quanto rappresentato nelle
premesse dell'interrogazione, occorre evidenziare che le
disposizioni contenute nel TULPS, concernenti la preventiva
autorizzazione e condivisione da parte del socio pubblico, rispetto
alle operazioni di acquisizione e di partecipazione da parte di
società controllate come previsto dalla legge, non si applicano. Si
sarebbe applicato un acquisto di questo genere se noi avessimo
avuto CVA nella Madia, e in effetti procedure di questo genere
sarebbero state obbligatorie. Non lo sono più proprio a tutela
della possibilità di CVA di poter essere efficace sul mercato e
questo vale per tutte le società a partecipazione pubblica che si
confrontano sul mercato.
Per quanto concerne l'operazione di acquisizione della Sistemi,
la stessa si inserisce nella
mission
della CVA, considerato
che la stessa è volta alla produzione di energia
green
da
fonti rinnovabili, oltre che nelle puntuali previsioni di piano
strategico 2021-2026, relativamente al necessario e non
ulteriormente procrastinabile processo di diversificazione delle
fonti di generazione, restando però nel settore delle rinnovabili.
Così come è rappresentato da CVA, il rafforzamento della produzione
di energia da fonte fotovoltaica comporterà la messa in sicurezza
dell'assetto produttivo della società, a fronte di sempre più
marcate variabilità nel settore idraulico, cioè la mancanza di
acqua, che hanno impattato e impatteranno significativamente sulla
produzione idroelettrica, riducendo l'incidenza relativa alla fonte
idroelettrica sulle
performance
consolidate. C'è un
rapporto: c'è sempre più bel tempo, c'è sempre più sole e questo
consente di avere comunque energia rinnovabile, a fronte della
diminuzione della produzione per l'idroelettrico causato da
problemi siccitosi. Quindi, in un contesto di cambiamento
climatico, caratterizzato da un'intensificazione della frequenza
degli eventi estremi e da un aumento della variabilità idraulica di
anno in anno, risulta per CVA importante operare con una logica di
diversificazione per fonte rinnovabile della quota di produzione
elettrica.
Grazie all'avviato processo di diversificazione portato avanti
in passato, con l'acquisizione importante già avvenuta di impianti
eolici in particolare (esisteva già una piccola parte di
fotovoltaico fuori Valle) e grazie a questa importante
acquisizione, la società non solo crea un mix per fonte di
generazione che la pone al riparo per il futuro da eccessivi rischi
di variabilità produttiva legata agli anni siccitosi, ma crea anche
i presupposti per un significativo consolidamento del ruolo di CVA
fra i principali produttori di energia da fonti rinnovabili in
Italia. Grazie a questo rafforzamento CVA potrà consolidarsi,
garantire il proprio futuro e la capacità di produrre valore per il
territorio. Quando dico valore, dico anche soldi per i dividendi e
per la fiscalità, visto che queste società avranno comunque sede in
Valle d'Aosta.
Per quanto riguarda la seconda questione, la realizzazione di
nuovi impianti fotovoltaici, relativi a progetti ancora
in
itinere
previsti dalla società Sistemi Rinnovabili, è da
considerarsi ricompresa all'interno degli obiettivi di crescita
definiti dal piano strategico del gruppo CVA 2021-2025, approvato
da CVA nel 2021 e naturalmente reso noto all'azionista.
Poiché la maggior parte degli impianti in progetto risultano
ancora da realizzare, l'operazione di acquisizione della società si
configura evidentemente come incrementale; questo significa, in
sostanza, dal punto di vista della produzione di energie
rinnovabili in Italia e non come mero trasferimento di impianti da
una società all'altra. Quindi, c'è una parte già esistente, c'è una
parte che dev'essere costruita e c'è anche una parte che è in
attesa di autorizzazione, e questo naturalmente ha portato delle
valutazioni economiche a seconda di queste tre tipologie. Per
quanto concerne le tempistiche di realizzazione di nuovi impianti,
si prevede di confermare la nuova capacità di CVA pari a 441
megawatt entro il 2026.
Quali sono gli uffici della Regione di Finaosta che monitorano e
collaborano con le attività di CVA e garantiscono un'interlocuzione
regolare con i vertici dell'Azienda? Credo che lei abbia capito che
CVA, uscendo dalla Madia, agisce pienamente come una società, per
cui non è che io telefono come Assessore alle partecipate per dire
che cosa deve fare, e la stessa cosa vale - essendo una società
indiretta - per Finaosta. I rapporti fra l'Amministrazione
regionale, quindi in questo caso in particolare il dipartimento che
si occupa delle partecipate, ma anche l'Assessorato allo sviluppo
economico che ha la delega sull'energia, e la società si svolgono
nel pieno rispetto dei ruoli e della necessaria autonomia che
caratterizza l'attività dei singoli soggetti. CVA è una società di
capitale di diritto privato, la cui disciplina è dettata dal codice
civile e il capitale è interamente, cento percento, di Finaosta, a
sua volta partecipata al cento percento dalla Regione. Quindi,
rientriamo pienamente nelle società pubbliche, con quella
particolarità che ho già detto di uscita dalla Madia.
Oggi CVA è una società quotata ai sensi e per gli effetti
dell'articolo 2 comma 1 lettera B del TULPS. CVA oggi ha una
situazione ben diversa da quella precedente. Alla luce di questa
normativa, quali poteri spettano al socio? Sono scritti
nell'articolo 2364 del codice civile: approvazione del bilancio,
nomina e revoca degli amministratori - da parte di Finaosta, ben
inteso - nomina del collegio sindacale e del relativo presidente
della società di revisione, determinazione dei compensi,
deliberazione sulla responsabilità degli amministratori e dei
sindaci, deliberazione sugli oggetti attribuiti dalla legge
all'assemblea dei soci e, infine, approvazione dell'eventuale
regolamento dei lavori assembleari Pertanto deve ritenersi escluso
un potere di ingerenza gestionale del socio diretto e indiretto,
tenuto conto della qualifica di CVA quale società quotata. Risulta
perciò del tutto evidente che un'alterazione del perimetro delle
dinamiche e dei rispettivi processi decisionali, sulla base di
quanto previsto dalla legge, potrebbe ingenerare improprie
ingerenze nell'autonomia gestionale e questo non è il compito della
politica.
Infine, si evidenzia che l'acquisizione della società è stata
effettuata anche con l'intento di acquisire la piattaforma
gestionale che ne è la parte costitutiva più significativa, dotata
di personale con professionalità a elevato
know how
nel
settore del fotovoltaico, sull'intera filiera produttiva, dallo
sviluppo alla realizzazione degli impianti, alla capacità di
gestione degli impianti stessi realizzati, anche con specifiche
competenze. Naturalmente, qualora ci fosse la possibilità di
investimenti nel settore fotovoltaico, ci si potrebbe avvalere
delle competenze di questo personale. Si evidenzia tuttavia come la
società non consideri, al fine dello sviluppo industriale
impiantistico fotovoltaico, il territorio valdostano per le sue
peculiarità una regione che, con rare eccezioni, come potrebbe
essere l'area del tiro a volo di Saint-Vincent, un'area a
significativo sviluppo, tenendo anche in considerazione la
complessiva esposizione solare annua disponibile.
Presidente -
Replica la consigliera Minelli.
Minelli (PCP) -
Grazie all'Assessore per la sua risposta.
Sono contenta di avere presentato l'interrogazione, perché le
comunicazioni che erano giunte su quest'operazione erano comunque
delle informazioni abbastanza scarne e ritengo che sia corretto che
anche dalla parte istituzionale vengano date alla popolazione delle
informazioni.
Per quanto riguarda le interlocuzioni tra la CVA, la Finaosta e
la Giunta, lei ci ha ricordato quella che è la normativa. Sappiamo
bene che la CVA è stata sottratta ai vincoli funzionali dettati dal
decreto Madia e anche ai vincoli della legge regionale n. 20 del
2016, però formalmente rimane una società pubblica al cento
percento che è sottoposta, come tutte le società, a dei controlli.
Sappiamo anche che la CVA da sola vale di più di tutte le società
controllate della Regione messe insieme.
Per quello che riguarda questo tipo di acquisizione, lei ci ha
detto che c'è stata un'informazione al socio da parte della CVA.
Facciamo presente che si tratta di un'acquisizione molto rilevante,
parliamo di un acquisto di 340 milioni di euro, con degli impianti
operativi, è già stato detto, per 42 megawatt e dei progetti
autorizzati molto consistenti in campo fotovoltaico. Noi non
vogliamo affermare che si tratti di un'acquisizione non
condivisibile, sbagliata, però è necessario credo conoscerne meglio
i contorni e sapere anche quali valutazioni sono state fatte a
questo proposito. Sono delle scelte, quella di spendere 340 milioni
di euro per questo acquisto o quella di potenziare le centrali
esistenti, ammodernarle, eccetera, che si possono fare ma, a nostro
avviso, devono essere oggetto di un'analisi e di una valutazione e
devono essere anche spiegate ai cittadini valdostani, perché
ricordo che la CVA è stata acquistata, è in piedi ed è nata con i
soldi dei valdostani.
Sulla questione della tempistica di realizzazione prevista per i
progetti di Sistemi, lei ha detto che sono ancora da realizzare,
una parte c'è, una parte è da costruire, una parte sarà ancora
forse addirittura da progettare o comunque con un iter da seguire,
e ci ha detto che la tempistica è di avere entro il 2026 441
megawatt. È un tempo ragionevole, è una parte soltanto di tutta la
potenza che potrebbe essere realizzata; è chiaro che una data è
importante perché altrimenti un'acquisizione, senza prevedere anche
una tempistica, sarebbe qualche cosa del tutto vago. Il 2026 sono
tre anni a partire da adesso, verificheremo se sarà così; noi
pensavamo nelle nostre ipotesi che un arco di tempo di due anni per
la realizzazione almeno di una parte di questo giustificherebbe
ancora di più un'operazione di questo genere, diverso sarebbe se
tutto rimanesse congelato.
Per quello che riguarda la terza domanda, lei ci ha detto che la
CVA uscendo dalla Madia non è soggetta ai controlli, ci ha detto
che esisteva invece tutta una situazione precedente diversa e poi
ci ha detto comunque che sia il dipartimento delle società
partecipate, sia l'Assessorato allo sviluppo economico sono, in
qualche modo, in contatto. Noi riteniamo che una realtà importante
come la CVA debba essere seguita da un gruppo di persone
qualificato, perché ci dev'essere un'azione di collaborazione nei
confronti della CVA e capire quali sono i collegamenti con
l'Amministrazione regionale. Mi è sembrato dalla sua risposta che
non c'è un nucleo operativo, che non c'è qualcuno che segue in
particolare, perché essendo uscita dal controllo della Madia fa la
sua strada e noi ascoltiamo semplicemente quello che ci viene
detto. Mi sembra che questa sia una cosa un po' strana...
Voce fuori microfono.
Il codice civile è una questione, il fatto che ci sia da parte
della Regione un nucleo operativo che controlli e mantenga
un'interlocuzione costante, mi sembra un'altra cosa.
Brevemente sull'ultima domanda. Le competenze - lei dice - di
questa società Sistemi rinnovabili che è stata acquisita possono
essere utili qualora si decida di operare in questo campo, poi però
lei dice anche che ci hanno già detto che il nostro territorio non
è interessante per la sua scarsa esposizione, eccetera. A me pare
invece che proprio su questo, proprio su un aspetto del genere,
considerato che in risposta ai cambiamenti climatici occorre
diversificare, anche la regione Valle d'Aosta potrebbe qui metterci
il becco e dire qualche cosa in questo senso.
Presidente -
Sospendiamo brevemente per arieggiare i
locali.
La seduta è sospesa dalle ore 11:03 alle ore 11:25.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK