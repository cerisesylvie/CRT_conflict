Consiglio Regionale della Valle d'Aosta - Oggetto del Consiglio n. 1576 del 4 ottobre 2000 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ASSISTENZA SANITARIA E OSPEDALIERA
Presidio ospedaliero
Precedente
Successivo
Resoconto integrale del dibattito dell'aula
Oggetto del Consiglio n. 1576 del 4 ottobre 2000 - Resoconto
OGGETTO N. 1576/XI Chiusura del settore radiologico
dell'Unità operativa di Pneumotisiologia (ex Dispensario) per
carenze strutturali ed impiantistiche. (Interpellanza)
Interpellanza A conoscenza della decisione della Direzione
Generale dell’USL di chiudere il settore radiologico
dell’Unità Operativa di Pneumotisiologia (ex
dispensario) per dichiarate carenze strutturali e impiantistiche
(ex DL 626) ritenute tali da determinare la sussistenza di
condizioni di alto rischio, cui sarebbe sottoposto il personale
tecnico, richiedenti interventi non effettuabili in tempi brevi,
nonché il trasferimento del personale tecnico presso
l’Unità Operativa di Radiologia ospedaliera;
Considerato che tale determinazione del Direttore Generale
prende le mosse, in data 18/09/2000, dal verbale relativo al
sopralluogo effettuato in data 04/02/99
dall’apposita commissione per
l’applicazione del DL 626, in data 04/02/99;
Preso atto dei rilievi contenuti nel verbale stesso e, in
particolare, di quelli relativi al settore radiologico, con
l'indicazione delle priorità degli interventi normalizzatori
prescritti, dai quali emerge, invece, oltre che
l’inesistenza dei proclamati alti rischi anche
l’ampia sovrapponibilità delle situazioni rilevate
nella radiologia di Via G. Rey a quelle presenti nella Radiologia
ospedaliera;
Acquisite le necessarie informazioni e dichiarazioni, dalle
quali risulta:
- che il provvedimento di trasferimento dei tecnici
dell’U.O. unità operativa di Pneumotisiologia
all’organico dell’U.O. di Radiologia
ospedaliera era già stato divisato dalla direzione
dell’USL, or sono molti mesi, in accoglimento di
esplicita pretesa del responsabile dell’U.O.
ospedaliera;
- che la motivazione del progettato e prospettato provvedimento
era in origine indicata nella carenza numerica del personale
tecnico ospedaliero, contemplandosi, comunque, una soluzione idonea
ad assicurare anche il funzionamento del settore radiologico di via
G. Rey mediante rotazione del personale tecnico;
- che tale soluzione è stata accantonata nel manifestato timore,
nutrito dal direttore sanitario dell’USL, di indurre
il personale interessato a intraprendere azioni legali avverso il
trasferimento, a motivo della peculiare posizione giuridica di tale
personale giunto all'U.O. di attuale appartenenza in seguito a
procedura concorsuale per struttura extra ospedaliera (territorio)
o per trasferimento dal servizio ospedaliero in struttura extra
ospedaliera in seguito a selezione interna per titoli, voluta
dall’Amministrazione, concretizzandosi così diritti
acquisiti e la conseguente illegittimità
dell’attuale provvedimento, e che pertanto, ad
avviso del direttore sanitario dell’USL, la
soluzione della chiusura del settore radiologico di via G. Rey,
privando il personale tecnico della propria sede operativa, avrebbe
azzerato la temuta materia del contendere;
- che una motivazione di chiusura richiamantesi invece (in modo
chiaramente pretestuoso, per quanto ora esposto)
all’inosservanza di misure di sicurezza, avrebbe
reso il provvedimento inattaccabile e prefigurandone altresì
l'ineludibilità;
Rilevata l'irresponsabile posizione di una direzione generale
che risulterebbe aver tollerato per oltre un anno e mezzo,
l’esistenza di condizioni di alto rischio (stante le
proprie dichiarazioni) senza intervenire, per farlo solo oggi senza
neppure verificare se le lamentate situazioni effettivamente
sussistono ancora anche all’Amministrazione fino ad
oggi, agli alti rischi cui oggi sarebbero soggetti (secondo la
Direzione Generale);
Constatata la situazione di analoga e più ampia pericolosità
(secondo i criteri adottati dalla direzione generale
dell’USL), rilevata dagli esperti presso
l’unità operativa ospedaliera nel sopralluogo
effettuato nel giugno 1997 e la mancanza di
un’ulteriore qualificata indagine ambientale idonea
a rappresentare la situazione attuale, per cui il trasferimento dei
tecnici non li sottrae, per quanto è noto;
Ritenuta la gravità del provvedimento anche in relazione alla
mancanza di adeguato controllo dell'attuale situazione della sede
ospedaliera, meta del trasferimento dei tecnici, rispetto ai
rilievi del 1997;
i sottoscritti Consiglieri regionali
Interpellano
la Giunta regionale e l’Assessore competente per
conoscere:
1) se e quali interventi si intendano effettuare sulla dirigenza
dell’USL di fronte a tanta dimostrata inadeguatezza
ai compiti cui è chiamata, sia in relazione alle determinazioni di
carattere tecnico, sia a quelle di una corretta amministrazione,
che con provvedimento contestato, è chiaramente venuta meno;
2) quali provvedimenti si intendano assumere per revocare la
chiusura della radiologia di Via G. Rey;
3) quali garanzie abbia acquisito la Direzione Generale, e con
quali modalità, dell’inesistenza presso la
radiologia ospedaliera di situazioni sovrapponibili, simili e/o
confrontabili, quanto a pericolosità codificata
dall’apposita Commissione, a quelle rilevate in Via
G. Rey;
4) quali siano le ragioni che hanno comunque consentito di non
intervenire sino ad oggi, almeno a livello di priorità assoluta, e
a chi facciano capo le relative responsabilità.
F.to: Beneforti - Squarzino Secondina
Presidente
La parola al Consigliere Beneforti.
Beneforti (PVA-cU)
Devo confessare che è triste dover
continuare ad affrontare e inseguire situazioni che accadono nella
vita sanitaria valdostana, ma è ancora più triste quando a pagarne
le conseguenze, come accade frequentemente, sono gli ammalati, i
più poveri, i più bisognosi di salute.
A volte è anche sconvolgente assistere a certe decisioni prese
senza guardare alle ripercussioni e ai danni che possono causare
nei confronti degli utenti.
Il Direttore generale dell'USL, in risposta ad una lettera di un
utente pubblicata sul quotidiano "La Stampa", afferma che i servizi
resi dall'ex Dispensario non sono interrotti né chiusi, ma
dirottati perché la struttura sanitaria dell'ex Dispensario di via
Guido Rey deve essere ristrutturata in quanto necessita di lavori
urgenti.
Anche nella lettera del 18 settembre 2000, in precedenza inviata
al personale tecnico dell'Unità di Radiologia, il direttore
generale scrive in un passo della stessa che:
"? I sopralluoghi
effettuati dal Comitato 626 sono stati classificati ad altissimo
rischio, che non sono realizzabili in tempi brevi e che la grave
situazione di rischio a cui è esposto il personale impone di
prendere immediati provvedimenti per garantire un adeguato grado di
sicurezza?"
.
La D.ssa Riccardi però non dice che i lavori urgenti di cui la
struttura ha bisogno erano stati individuati dal Comitato della 626
in data 14 febbraio 1999 e deliberati con delibera n. 884 del 12
marzo 1999 dal Commissario dell'USL, Dott. Bosso, che, poi, come
ricordava l'Assessore Vicquéry, è stato graziato dal Procuratore
della Corte dei conti, il quale tuttavia per tutti gli incidenti di
percorso è stato trasferito anche lui. Quello che volevo dire era
che se le condizioni della struttura necessitavano di lavori tanto
urgenti da mettere in pericolo la vita di coloro che ci lavoravano,
perché si è atteso tutto questo tempo, ben un anno e mezzo, per
effettuare interventi ritenuti necessari?
La realtà è che le condizioni non erano ad alto rischio, che il
rischio è stato invocato per giustificare la decisione presa e per
tentare di rendere il provvedimento inattaccabile. Del resto chi
avrebbe potuto o può opporsi di fronte all'inosservanza di misure
di sicurezza quando sono vere e reali?
Con la collega Squarzino abbiamo fatto una visita all'ex
Dispensario in modo da accertare le situazioni a rischio
riscontrate dal Comitato della 626 il 14 febbraio 1999 e cosa
abbiamo visto?
Sapete che il Comitato della 626 fa una valutazione del rischio
e secondo una scala numerica che va da 0 a 4 punti, dove lo 0
rappresenta la priorità assoluta.
Andiamo a vedere quali sono i rilievi: arredi fuori norma,
priorità 3; è un rischio avere una scrivania vecchia di 30 anni o
un armadietto di 40? Presenza di umidità al soffitto e noi abbiamo
visto una chiazza di umidità, ripeto, una chiazza di umidità;
assenza di lavabo; camera oscura priva di ricambio d'aria e questo
non è vero perché il locale è provvisto di una porta finestra e ce
l'hanno fatta vedere i tecnici di radiologia confermandoci che non
c'era nessun rischio; pareti non lavabili, priorità 3, ma se le
pareti non sono lavabili si imbiancano; presenza di piastrelle
rotte, priorità 4, in alcune mattonelle erano stati fatti dei buchi
con il trapano, forse c'erano fissate delle apparecchiature; lavabo
privo di leva clinica; mancanza di un estintore al muro che però è
stato subito installato ed è ormai lì da mesi; quadro elettrico da
smantellare e sostituire, priorità 0, ci hanno detto i tecnici di
radiologia che questo quadro non è stato utilizzato dalle
apparecchiature radiologiche, quindi era fermo.
Questa è la situazione del rischio; se questo è rischio, lo
lascio giudicare a voi. Qui ho il verbale della Commissione del 626
e ho anche copia della delibera di un anno e mezzo fa.
Ora il senso di responsabilità avrebbe voluto che se c'era
rischio, questi interventi si facessero immediatamente.
Inoltre abbiamo cercato di acquisire le informazioni a voi tutti
note che sono state riportate in parte nell'interpellanza,
informazioni che ci sono state rilasciate da persone informate che
dimostrano che le motivazioni che hanno portato alla decisione di
chiudere i servizi presso l'ex Dispensario sono ben altre, vero
Assessore? E lei lo sa.
Siccome il mio tempo è scaduto, mi riservo di intervenire dopo
la risposta dell'Assessore, ma una cosa mi preme porre
all'attenzione della Giunta e del Consiglio ed è il contenuto della
lettera che il Prof. Laugeri, Primario del Reparto di Radiologia
dell'ex Dispensario, ci ha fatto pervenire tramite il Presidente
del Consiglio. Il Prof. Laugeri ha detto chiaramente come stanno le
cose per cui quanto richiediamo con la nostra interpellanza è più
che giustificato, non possiamo non far rilevare l'inconcludenza del
Dirigente dell'USL e se effettivamente oggi è indispensabile
sopprimere un servizio per l'utenza nel momento in cui le liste di
attesa all'interno dell'Ospedale regionale e dell'USL si fanno
sempre più lunghe. Vorremmo sapere come mai, se c'era tutto questo
rischio, si è atteso un anno e mezzo prima di intervenire, si è
atteso il 30 settembre perché il Prof. Laugeri andava in pensione.
Si aveva timore forse del Prof. Laugeri? Se era una cosa da farsi,
si doveva fare immediatamente.
La realtà è che le motivazioni sono quelle che ho scritto nella
nostra interpellanza e che il Prof. Laugeri ha scritto nella
lettera che ci ha fatto pervenire questa mattina.
Termino qui e mi riservo di intervenire dopo la risposta
dell'Assessore.
Presidente
La parola all'Assessore alla sanità, salute e
politiche sociali, Vicquéry.
Vicquéry (UV)
Apprendo dall'intervento del Consigliere
Beneforti che il Consigliere stesso e la Consigliera Squarzino
hanno già effettuato una visita presso i locali dell'ex
Dispensario, per questo motivo pregherei i commessi di far passare
ai consiglieri regionali alcune fotografie della situazione dello
stabile e inviterei tutti i consiglieri regionali a recarsi al
Dispensario regionale o a vedere servizi televisivi perché mi
risulta che oggi i giornalisti sono stati convocati dall'azienda
USL e hanno preso atto de visu della situazione del Dispensario che
è una situazione assolutamente precaria.
Per cui dico subito che l'intervento dell'USL non solo non è da
censurare, come dice l'interpellanza, ma è un atto doveroso e
dovuto e mi sarei aspettato semmai interpellanze e interventi per
non essere intervenuti prima, ma spiegherò come stanno le cose che
non sono quelle descritte né nell'interpellanza né dal Prof.
Laugeri con il quale l'interpellanza ha molti punti in comune anche
nella scrittura stessa.
Risponde l'USL:
"? In ossequio a quanto disposto dal piano
socio-sanitario regionale punto 7.16.3 l'azienda USL deve procedere
alla conversione della sede dell'ex Dispensario antitubercolare in
poliambulatorio specialistico sede di distretto accentrando nella
sede ospedaliera tutte le attività radiologiche. In questa ottica e
dovendo adottare determinazioni urgenti a tre fronti: collocamento
a riposo del Responsabile dell'Unità budgetaria di Pneumotisiologia
dal 1° ottobre 2000?"
e qui consiglieri faccio una piccola
parentesi: il collocamento a riposo dal 1° ottobre del Prof.
Laugeri è uno dei tre punti qualificanti che hanno giustificato la
scelta operata dall'USL perché il Prof. Laugeri oltre che essere
pneumologo è anche specialista in Radiologia e il suo pensionamento
non permetteva più di refertare in sede di via G. Rey le lastre
radiografiche non essendoci nessun medico, né il Dr. Zanello né
altri collaboratori, in possesso della specialità di
Radiologia.
Per cui uno dei motivi del provvedimento dell'USL sta nel
pensionamento del Prof. Laugeri che refertava perché poteva
legittimamente refertare, mentre non possono refertare gli altri
collaboratori.
"? Il secondo fronte?"
dice l'USL
"? riguarda la grave
carenza dei tecnici sanitari di radiologia medica con riduzione di
apertura dei servizi sul territorio e rischio di riduzione dei
turni ospedalieri?".
A tutt'oggi mancano quattro tecnici di
radiologia medica in gravidanza, due per lunga malattia e uno per
distacco sindacale e uno perché è stato trasferito, mancano otto
tecnici di radiologia in Ospedale, ma tenendo presente che l'USL è
un tutt'uno tant'è che al Poliambulatorio di Morgex vi è solo il
Dr. Sandri senza tecnici di radiologia, al Poliambulatorio di
Donnas vi è un tecnico che viene trasferito anche in Aosta in alta
Valle per poter far fronte all'emergenza e in Ospedale si rischia
di non coprire i turni obbligatori di reperibilità e di guardia di
24 ore al giorno. È per questo motivo che i tecnici presenti in via
G. Rey sono stati comandati presso l'Ospedale per garantire
l'esigenza dell'emergenza e del Pronto soccorso.
Il terzo motivo che, invece viene posto come unico motivo, è
quello dei rischi evidenziati dal Comitato della 626, ma è uno dei
tre, è un motivo rilevante, ma non è il solo e su questo
l'informazione che è stata data sicuramente non è stata
un'informazione corretta perché avrebbero dovuto spiegare che è ed
era uno dei tre motivi, ma non il solo.
"? In merito ai rischi
evidenziati dal Comitato della 626 sulla sicurezza del settore
radiologico, si è ritenuto?"
dice l'USL
"? d'intesa con il
Responsabile dell'Unità budgetaria di Radiologia, Dr. Meloni, con
l'aiuto anziano dell'Unità budgetaria di Pneumotisiologia, Dr.
Zanello, e l'Ufficio preposto al coordinamento del personale
infermieristico e tecnico-sanitario, di far transitare la sola
attività radiologica presso la Radiologia ospedaliera consentendo
anche il recupero di risorse per garantire il servizio all'utenza
intervenendo, nel contempo, sulla struttura, al fine di eliminare i
rischi evidenziati?"
. Questa decisione è stata presa dalla
Direzione aziendale dell'USL d'intesa con l'aiuto anziano che
svolge dal 1° ottobre le funzioni di primario dell'Unità di
Pneumotisiologia.
Aggiunge l'USL che:
"? La situazione complessiva dell'Unità
budgetaria di Pneumotisiologia dal punto di vista della sicurezza
ex 626 e la conseguente valutazione dei rischi è stata resa nota
alla direzione in data 4 febbraio 1999, corrispondente al
sopralluogo effettuato dall'apposito comitato alla presenza del
Responsabile, Prof. Laugeri.
L'Unità budgetaria tecnico-patrimoniale, su indicazione della
direzione (e non del responsabile dell'unità budgetaria, che è
anche il preposto alla sicurezza), ha provveduto a rimuovere
pressoché tutte le situazioni a rischio massimo che non
comportassero la chiusura del servizio all'utenza, in particolare:
è stato eseguito l'intervento per rimuovere il rischio di incendio
ai piani interrato, primo e rialzato.
L'intervento realizzato al piano primo, che ha comportato anche
l'adeguamento impiantistico, consente il mantenimento dell'attività
clinica (non radiologica) altrimenti da ricollocare. Sono state
rifatte le due scale di accesso compreso servo scala e rampa di
accesso. È stato rifatto il servizio igienico del lato nord-ovest
nonché il servizio per portatori di handicap. Sono stati rifatti
l'intero tetto dello stabile e la tinteggiatura.
Poiché non sono pervenute altre richieste specifiche da parte
del responsabile, la Direzione sanitaria aziendale ha dato
disposizione all'Unità budgetaria tecnico-patrimoniale per
attualizzare lo stato di sicurezza dell'Unità budgetaria di
Pneumotisiologia assumendo direttamente la responsabilità della
sicurezza in vista dell'imminente collocamento a riposo del
Responsabile dell'Unità budgetaria di Pneumotisiologia.
L'unità budgetaria tecnico-patrimoniale ha relazionato
inequivocabilmente sull'esigenza di intervenire in maniera
massiccia e non più parziale al piano rialzato segnatamente per
quanto riguarda le apparecchiature ivi collocate. Di conseguenza si
è data disposizione di spostare le apparecchiature mobilizzabili al
piano primo e di non utilizzare le apparecchiature radiologiche
trasferendo l'attività presso il Presidio ospedaliero, la cui
radiologia è stata nel frattempo largamente ristrutturata, come si
sa, per consentire l'esecuzione di lavori necessari che riguardano
anche un risanamento generale della struttura in stato di notevole
degrado come risulta dalla documentazione fotografica in possesso
dell'azienda e a disposizione.
È di tutta evidenza, dunque, che il servizio non è stato
interrotto, ma semplicemente contingentemente rimodellato,
limitando l'accesso dell'utenza alle aree maggiormente sicure.
Questa è la dichiarazione dell'USL. Precisato quindi che il
problema della 626 è uno dei tre motivi, vorrei dare lettura del
sopralluogo del 4 febbraio 1999 del Comitato della 626, composto
non da persone inesperte, ma dal Dott. Bosso, Dott. Montanera,
Dott. Ferrero, Dott. Chatrian, Dott. Cerato, Ing. Giusto,
Assistente sociale Cheraz, Arch. Lapi, Ing. Saggese, Ing. Inzani,
Ing. De Janossi, Dott. Pierantoni, Perito industriale Orsello.
Orbene, se tutte queste persone sono degli incapaci e noi siamo
i tecnici del settore, mi rifiuto di ragionare in questi termini.
Ma la cosa interessante di questo sopralluogo è che risultano delle
gravi mancanze all'interno della struttura che sono classificabili
in un rischio di priorità da 0 a 3 e l'apparecchiatura radiologica
non risulta priorità 0, ma risulta priorità 0 tutta la parte di
competenza dell'Ing. Saggese che riguarda la presenza di scatole di
derivazione o parte di impianto senza necessario grado di
protezione nei seguenti locali: ufficio di direzione, archivio,
locale spirometria, locale mammografia, spogliatoi.
Nella definizione dell'intervento si dice:
"? Necessaria
revisione generale impiantistica, elettrica al fine di rendere
accettabile il livello di sicurezza degli impianti, non sono
possibili interventi parziali e abbiamo predisposto il quadro di
portata generale di messa a norma?"
.
Così come viene indicato a rischio 0, cioè prioritario, non solo
il problema degli arredi, ma la presenza di bombole di ossigeno e
preferibilmente tutta la parte impiantistica che è totalmente da
rifare perché si dice fra l'altro che:
"? Nella zona di
corridoio a ridosso della zona di radiologia è presente una
cassetta di derivazione metallica dell'impianto elettrico apribile
senza attrezzo e che all'interno presenta parte di impianto di
tensione. Priorità 0: la cassetta è da eliminare quanto prima;
bisogna comunque provvedere immediatamente ponendo un riparo in
materiale isolante ed eliminabile solo attraverso l'uso di
attrezzi. Alcuni locali sono dotati di quadri elettrici da
smantellare?"
eccetera, tutti priorità 0, cioè per intenderci
le priorità 0 non sono state evidenziate nelle apparecchiature
radiologiche in quanto tali, su cui tornerò, ma sulle condizioni di
sicurezza in generale.
Cosa dice in data 15 settembre il Geometra Franco Chincheré,
Responsabile dell'Unità operativa tecnico-patrimoniale,
indirizzando una lettera al direttore generale, al direttore
amministrativo, al direttore sanitario?
"In data 4 febbraio 1999 è stato effettuato il sopralluogo di
accertamento della Commissione 626 per la verifica del presidio
sanitario in oggetto attualmente destinato a Servizio di
Pneumotisiologia. Il verbale della riunione è stato acquisito da
questa Amministrazione con delibera n. 884 del 22 marzo 1999 e
inviato per competenza a questa unità operativa affinché
predisponesse le azioni necessarie all'eliminazione delle
difformità riscontrate entro l'anno in corso. Riassumendo i
contenuti del verbale di sopralluogo e il programma degli
adeguamenti proposto dalla commissione si evidenziano i seguenti
argomenti:
1) si riscontra un degrado complessivo delle intonacature
dovuto a infiltrazioni pregresse che, seppur risolte con le opere
di rifacimento totale delle coperture, richiedono oggi interventi
di ripristino totale in numerosi locali; 2) l'edificio è diviso
verticalmente da uno scalone centrale che impedisce per le
caratteristiche architettoniche l'inserimento di un servo scala ad
uso disabili, si rende necessaria la realizzazione di un impianto
elevatore; 3) il piano primo non è servito da uscite di sicurezza
per l'evacuazione dell'edificio in caso di emergenza da qualunque
motivo determinata; 4) le dorsali di distribuzione elettrica sia in
verticale che in orizzontale, a valle del quadro generale non sono
a norma. Si deve pertanto prevedere la sostituzione di tutti i
quadri elettrici di zona e il rifacimento delle linee di
distribuzione delle utenze elettriche; 5) il rendimento
dell'impianto di riscaldamento a causa del normale deperimento
d'uso non è in grado di garantire le temperature ambientali per cui
il personale è costretto ad utilizzare termoventilatori e/o
stufette elettriche che, collegate a un impianto elettrico fuori
norma, rappresentano un potenziale rischio di innesco di
cortocircuito; 6) i serramenti esterni non garantiscono la tutela
dagli agenti atmosferici e molti elementi sono bloccati, pertanto
si rende necessaria la sostituzione degli infissi".
Gi argomenti sopra richiamati sono stati classificati dalla
Commissione 626, e non solo gli arredi, come rischio 0 ed è nelle
responsabilità di questo ufficio comunicare che tali interventi non
potranno essere risolti con interventi di manutenzione ordinaria,
(per rischio 0 si intende rischio massimo). In altre parole è
necessario fare un intervento globale di ristrutturazione dello
stabile.
"La consistenza e la profondità degli interventi di
ristrutturazione necessari alla messa a norma dell'edificio
richiedono?"
continua la lettera
"? opere di manutenzione
straordinaria di rilevante importanza e programmabili solo a fronte
di investimenti specificatamente destinati?"
(che l'USL non ha
oggi perché sono tutti investiti).
"?Prendendo atto
dell'impossibilità di garantire un adeguato grado di sicurezza
degli ambienti e degli impianti, si evidenzia la grave situazione
di rischio a cui è esposto il personale. Questa unità operativa
resta a disposizione della determinazione della Direzione".
Allora definire la dirigenza dell'USL talmente inadeguata ai
compiti a cui è stata assegnata a fronte di un verbale di questo
genere?, ripeto, ne lascio la responsabilità al Consigliere
Beneforti, ma mi dissocio totalmente perché semmai sarebbe
inadeguata una non risposta da parte della dirigenza dell'USL a
fronte di rischi di questo genere, che possono comportare, come
purtroppo è già successo in altri ospedali italiani, incendi e via
dicendo.
In merito alle responsabilità del corretto funzionamento delle
apparecchiature radiologiche questa non fa capo alla commissione di
cui alla 626 ma a specifici responsabili; in merito vorrei
ricordare che in data 11 settembre 1997 con delibera n. 2.207 l'USL
ha nominato i responsabili delle apparecchiature radiologiche e di
medicina nucleare indicando nel Prof. Laugeri il Responsabile delle
apparecchiature radiologiche assegnate all'Unità operativa di
Pneumotisiologia.
È pertanto vero quanto afferma nella lettera distribuita ai
consiglieri che non spetta alla commissione della 626 il controllo
delle apparecchiature radiologiche, ma spetta all'esperto
qualificato e in prima persona al Prof. Laugeri. Quest'ultimo, in
virtù del suo pensionamento è stato sostituito con delibera n.
2.061 del 4 ottobre scorso (che richiama la precedente), dal Dott.
Meloni. Il Dott. Meloni non si assume la responsabilità della
gestione delle apparecchiature radiologiche in una situazione di
degrado quale quella che è stata evidenziata, che è a monte delle
apparecchiature stesse, e riguarda soprattutto gli impianti
elettrici.
È importante anche sottolineare che il Prof. Laugeri era a
conoscenza di questo stato di fatto tant'è che in data 12 maggio
1999, durante la negoziazione del budget per il 1999, Egli scrive
all'Ufficio controlli di gestione informando che, a riscontro della
nota del 4 maggio 1999, restituisce debitamente vistato il verbale
della negoziazione avvenuta il 27 aprile 1999 nel quale verbale di
negoziazione sotto la voce "Problematica" si legge:
"Integrazione apparecchiature radiologiche per adeguamento alle
norme radioprotezionistiche previste dal decreto legislativo n.
230/1995, (apparecchio esistente vecchio di 10-25 anni). Risparmio
sul mezzo di contrasto e proiezioni aggiuntive"
.
Annotazione:
"il Prof. Laugeri aveva già chiesto un
preventivo alla Sig.ra Danna"
che era la Responsabile
dell'Ufficio tecnico-patrimoniale. L'azione preposta dal Prof.
Laugeri e questa è la sua firma:
"Acquisizione di un nuovo
apparecchio radiologico con tecnica digitale acquisibile in
leasing. Verifica del direttore amministrativo con l'Ufficio
tecnologie"
.
Questa è la dimostrazione che nel maggio 1999 il Prof. Laugeri
era perfettamente a conoscenza che la sua apparecchiatura
radioprotezionistica non era a norma rispetto al decreto
legislativo n. 230.
A fronte di questa situazione il Neoresponsabile Dr. Meloni si è
guardato bene dal dare il benestare all'utilizzo di queste
apparecchiature salvo verbali che ne indichino invece la
regolarità.
Questa è la situazione oggettiva al di là delle elucubrazioni
che vengono fatte troppo spesso all'interno dell'Ospedale. I
problemi di rapporti interpersonali interni li conosciamo, ma non
sono sicuramente quelli alla base di un provvedimento di questo
genere. Posso confermare, per quanto riguarda la competenza della
Giunta regionale, che noi abbiamo indicato nel piano
socio-sanitario che il Presidio dell'ex Dispensario deve diventare
la sede del Poliambulatorio di via G. Rey e confermiamo questa
intenzione tant'è che abbiamo già invitato l'USL a predisporre un
progetto esecutivo per il rifacimento di tutto lo stabile.
Non intendiamo ovviamente assumere nessun provvedimento per
invocare la chiusura della Radiologia perché non è di nostra
competenza e comunque non concordiamo su questa tesi e ribadiamo
per quanto concerne il punto 4 dell'interpellanza che le
responsabilità fanno capo esclusivamente ai primari, perché questo
dice la legge, che devono assumersi la responsabilità nel bene e
nel male, cosa che hanno fatto a ragion veduta. Confermo questa
intenzione.
Confermo che, per quanto riguarda l'attività non strettamente di
competenza pneumotisiologica, ma di medicina preventiva, i
cosiddetti "check-up", la Giunta regionale ha dato disposizione
all'USL di continuarli rivedendo il tipo di organizzazione,
puntando più a una prevenzione mirata su fattori di rischio
specifici piuttosto che a un check-up generalizzato a tutti i
cittadini e a tutte le fasce di età, prevenzione mirata che
significa continuare a fare questa attività coordinata dal Dr.
Zanello e dalla Dott.ssa Verardo, Responsabile della medicina del
lavoro.
Non necessariamente la medicina preventiva così intesa necessita
di visita radiologica, tuttavia se questa necessitasse, verrebbe
avviata con priorità assoluta presso la Radiologia ospedaliera.
Questo fino a quanto non si riesce a riattivare la struttura in
quanto tale e dobbiamo valutare se è il caso di fare interventi di
manutenzione straordinaria pesante di un importo di centinaia di
milioni o se non è il caso, come penso personalmente, di
riorganizzare tutta questa struttura che è datata di una
cinquantina di anni, che non è più idonea a svolgere attività
ambulatoriale. Io propendo per la seconda tesi, ma ad oggi non
abbiamo alcun progetto esecutivo, quindi ci metteremo attorno a un
tavolo per fare le valutazioni del caso.
Concludo dicendo che invito tutti i consiglieri regionali, se lo
ritengono opportuno, a contattarmi per effettuare un sopralluogo
assieme e constatare lo stato penoso di questo stabile.
Presidente
La parola al Consigliere Beneforti.
Beneforti (PVA-cU)
Non ho tutto il tempo che ha
l'Assessore nella mia replica, ho solo dieci minuti di tempo per
cui mi riferirò solo alle cose essenziali. La realtà, Assessore, è
che non posso accettare la sua risposta. Mi dispiace che anche lei
avalli, come la Giunta del resto, una decisione alla cui base non
ci sono motivazioni valide.
È sconvolgente che non si voglia riconoscere la verità dei fatti
e dispiace che anche lei, Assessore, si lasci coinvolgere in un
disegno contrario agli interessi della nostra Comunità e creda a
chi non dico in tutto, ma in parte almeno, ha mentito sapendo di
mentire.
Qui c'è un disegno ben preciso che tende a degradare il servizio
pubblico anziché potenziarlo. Riprendo il problema del rischio. Se
c'erano tutti i rischi che lei dice esserci e di cui non mi sono
accorto, come si può il giorno dopo che è andato via Laugeri
decidere di chiudere la struttura perché c'è un rischio e non si
vuole avere responsabilità? Un anno e mezzo avete aspettato!
Ha aspettato il Commissario, ha aspettato l'Ufficio tecnico
dell'Ospedale e ha aspettato anche il Dr. Meloni per avere sotto di
sé il personale del Dispensario, ma non si venga a giustificare. È
facile giustificare sul rischio e sulla mancanza di sicurezza una
posizione che è stata presa perché era la più facile, ma la verità
non è quella!
Ma vi siete domandati quali servizi venivano resi a favore dei
cittadini nell'unità operativa, che oggi vogliamo chiudere? Vi
siete domandati se è stata fatta la verifica se i rischi sussistono
ancora e in quale misura? Vi siete domandati, viste le liste di
attesa per le visite specialistiche, se gli attuali servizi, anche
dopo che il Dr. Meloni è diventato primario, potranno sopperire
alle 36.109 prestazioni a cui è stato fatto fronte in via G. Rey
nel 1999? E questo nonostante l'ambiente che era, nonostante la
situazione che c'era, i rischi che c'erano, le scrivanie obsolete,
gli armadietti di cinquanta anni fa.
Vi siete domandati perché si è atteso che il Prof. Laugeri
lasciasse il servizio per pensionamento per prendere i
provvedimenti?
Vi siete domandati se sussiste l'interesse da parte di qualcuno
di favorire il privato, come dicevo, a scapito del pubblico? Avete
verificato se i provvedimenti presi sono legittimi?
Si è parlato di mancanza di personale all'Ospedale regionale, ma
c'è stata fino ad ora la mancanza di personale e se caricate di
altre 36.000 pratiche gli attuali servizi, come si fa a far fronte,
Assessore! Guarda caso, l'IRV, Istituto regionale valdostano, si
potenzia, apre nuove sedi, trova il personale per far fronte alle
richieste, ma l'USL non trova il personale?
(interruzione dell'Assessore Vicquéry, fuori
microfono)
? Assessore, mi lasci finire, intanto apre la sede a Donnas
perché noi abbiamo le inefficienze nel servizio del
Poliambulatorio, abbiamo inefficienze a Morgex come ne abbiamo a
Châtillon.
A noi che l'IRV e il Day hospital, che sembrava invece dovesse
chiudere da un giorno all'altro, si potenzino ci sta anche bene, ma
ciò non deve avvenire a scapito e per l'inefficienza del servizio
pubblico.
I servizi sanitari sono carenti al centro come sul territorio
perché non operate per far cessare queste lamentele? La gente ci
ferma per strada per sapere perché per un intervento o una visita
specialistica deve attendere dei mesi, un anno e più, mentre a
pagamento tutto avviene il giorno dopo e allora perché si deve
aggravare, chiudendo questa attività, una situazione che non è più
sostenibile?
Lo so che è più facile cedere che opporsi a certe situazioni
come so che opporsi a certi disegni è difficile, ma c'è un'etica
morale che deve essere rispettata anche in certe situazioni. Non
basta accusare gli altri di strumentalizzazione; molte volte ci
sentiamo dire che strumentalizziamo le situazioni, ma io non
strumentalizzo niente, pongo solo una domanda: come facciamo a
soddisfare le richieste di quelle 36.000 prestazioni che sono
avvenute nel 1999 in via G. Rey con la situazione che abbiamo
all'Ospedale e nei poliambulatori del territorio?
Questa è la risposta che voglio e, mentre in via G. Rey per
certe prestazioni si poteva avere la risposta in giornata, voglio
sapere in quali servizi ora si potrà avere la risposta in giornata
come avevano in via G. Rey.
È un servizio che si rende alla collettività valdostana la
chiusura? Io me lo domando?
(interruzione dell'Assessore Vicquéry, fuori
microfono)
? non ci credo alla sua risposta, Assessore, la sua presa di
posizione non è credibile; lei avalla una situazione che non è
sostenibile per la condizione della sanità in Valle d'Aosta. Mi è
stato riferito che a suo tempo fu detto a coloro che sono diventati
dirigenti del servizio:
"State buoni, quando il Prof. Laugeri
andrà in pensione, il problema si risolverà da solo"
e forse
una di queste frasi l'ha detta anche lei, Assessore, ci ripensi
bene.
Ma io vorrei sapere, allora come oggi, quale futuro intendeva
dare ai servizi sanitari all'interno dell'Ospedale e all'esterno?
La sanità non si amministra assecondando le pretese di qualcuno a
scapito della collettività. Quanto sta avvenendo, e lo dico
spassionatamente, non fa onore a nessuno della maggioranza come non
fa onore venire qui a dare risposte per conto dell'USL senza
assumervi le responsabilità che vi competono.
Comunque la vicenda non finisce qui come non finiranno tutte le
iniziative che abbiamo preso inclusa quella della nomina del
Direttore dell'USL. Torneremo sugli argomenti in questa sede, ma
anche in altre sedi e in tutte le sedi che riterremo più opportune
perché non possiamo accettare la conduzione di una politica
sanitaria come sta avvenendo in Valle d'Aosta.
Con i soldi che la Regione spende i cittadini valdostani hanno
diritto ad avere una migliore assistenza anziché vederli destinati
a soddisfare le ambizioni e le pretese di qualcuno che sta
all'interno dell'Ospedale. Comunque ci torneremo sopra.
Si dà atto che, dalle ore 19,40, riassume la presidenza il
Presidente Louvin.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK