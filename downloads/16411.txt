Consiglio Regionale della Valle d'Aosta - Oggetto del Consiglio n. 2794 del 22 ottobre 1997 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
CONSIGLIO REGIONALE
Attività consiliare d'aula
Precedente
Successivo
Resoconto integrale del dibattito dell'aula
Oggetto del Consiglio n. 2794 del 22 ottobre 1997 - Resoconto
SEDUTA ANTIMERIDIANA DEL 22 OTTOBRE 1997
OGGETTO N. 2794/X Ratifica di deliberazioni adottate dalla
Giunta regionale in via d'urgenza.
Oggetto n. 2645 in data 28 luglio 1997: Approvazione della
perizia suppletiva e di variante nonché di nuovi prezzi dei lavori
di adeguamento alle norme di prevenzione antincendi e abbattimento
delle barriere architettoniche dell'edificio di proprietà regionale
sito in Comune di Châtillon, adibito a istituto denominato "B.
Gervasone". Impegno di spesa.
Presidente Ha chiesto la parola il Consigliere Chiarello.
Chiarello (RC) Dato che questo provvedimento non è passato in
commissione, volevo chiedere all'Assessore di darmi qualche
chiarimento. Qui c'è una perizia suppletiva per l'Istituto
Gervasone; si dice che bisogna adattarsi alle norme statali in
materia di scuole, legge statale del 26 agosto 1992 entrata in
vigore successivamente alla fase di progettazione.
Vorrei sapere dall'Assessore quando è iniziata la progettazione,
perché è stato approvato il progetto nel '96; mi sembra che quattro
anni siano un tempo abbastanza lungo e penso che nella
progettazione si poteva anche prendere atto delle modifiche
previste dalla legge. Però in diversi punti delle modifiche c'è
scritto: spostamento del locale quadro generale in locale attiguo
più funzionale; non penso che questo fosse previsto dalla legge
scolastica. E ancora: sostituzione di alcuni divisori provvisori in
muratura di mattoni semipieni.
Vorrei capire da cosa sono uscite queste modifiche e in questi
quattro anni, dal '92 al '96, quando era iniziata la
progettazione.
Presidente Ha chiesto la parola l'Assessore ai lavori pubblici,
infrastrutture e assetto del territorio, Lavoyer.
Lavoyer (ADP-PRI-Ind) Innanzitutto sulle premesse a cui fa
riferimento il Consigliere Chiarello c'è da dire che la perizia non
è solo riferita ad adeguamento a normative entrate in vigore
successivamente alla predisposizione del progetto stesso. La frase
dice: "... onde adeguare alcune opere alla normativa in materia
entrata in vigore successivamente (...) e al fine di migliorare la
funzionalità dell'attività interna dell'immobile consistente nel
(...), in particolare lo spostamento del locale quadro generale in
locale attiguo più funzionale.", è una combinazione che io sappia
questo perché l'Assessore non segue queste cose.
Tenga conto, Consigliere, che le perizie - lo dico per
inquadrare le procedure - sono portate avanti dal direttore dei
lavori e che, in base alla normativa vigente, una certa tipologia
di lavori è praticamente una costrizione all'impresa in base al
principio che l'impresa è costretta ad eseguire queste varianti. In
questo caso specifico so che questo spostamento è stato richiesto
dai responsabili della struttura perché ritenevano più funzionale
il posizionamento del quadro generale in locale attiguo e le
motivazioni sono state espresse sia dal Responsabile dell'Istituto
scolastico che dal direttore dei lavori.
Noi prendiamo atto della direzione del direttore dei lavori,
esaminata dalle strutture tecniche dell'Assessorato dopodiché, per
quanto riguarda l'approvazione della perizia e la responsabilità
della scelta di fare questa perizia, qualora non vi siano
responsabilità gravi di carenze di progettazione a monte,
l'Amministrazione non può che dare corso alla stessa.
Presidente Pongo in votazione la ratifica della deliberazione in
oggetto:
Presenti: 26
Votanti e favorevoli: 25
Astenuti: 1 (Chiarello)
Il Consiglio approva
Oggetto n. 3216 in data 15 settembre 1997: Approvazione di una
seconda perizia suppletiva e di variante n. due nonché di nuovi
prezzi per i lavori di costruzione della biblioteca intercomunale
di Hône. Finanziamento di spesa.
Presidente Ha chiesto la parola il Consigliere Chiarello.
Chiarello (RC) Questa è un'altra pratica come quella di prima. È
passata in commissione, l'abbiamo discussa e almeno io ho avuto dei
dubbi.
Che ci sia già stata una perizia suppletiva perché sono state
trovate a Hône vicino alla montagna delle pietre sotto un metro di
terra e hanno dovuto spaccarle, non era prevedibile; che poi ne
abbiano trovate delle altre e hanno dovuto spaccare anche queste
non era prevedibile perché penso che la perizia geologica non ci
fosse e sono 198 milioni la prima perizia e 138 la seconda.
L'Assessore mi dirà che però c'è anche il metano.
Allora, il progettista che ha progettato quest'opera l'ha
progettata 4-5 anni fa. Assessore, se la progettazione della
pratica precedente è iniziata prima del '92, penso che questa sia
iniziata più o meno nello stesso tempo. Il metano non c'era,
nessuno assicurava che nel Comune di Hône ci fosse il metano perché
conosco della gente che si è fatta la casa nuova e sapeva che il
metano non c'era. Qui c'è scritto che ci sarà nel '99. È stato
progettato il riscaldamento a metano, adesso ci si accorge che il
metano non c'è e si passa al riscaldamento a gasolio; è un costo
anche questo. Non è che il progettista abbia detto: vediamo i due
progetti, a metano e a gasolio, se poi è possibile fare quello a
metano va bene, altrimenti ci sarà quello a gasolio.
Non basta. Lì c'è un canale di sgrondo delle acque piovane che
non era stato visto; adesso si prevede una pompa per pompare al di
fuori di un muro di cemento preesistente le acque di gronda di
questo canale. Ebbene, a questi progetti, scusi Assessore, io non
ci sto.
Presidente Ha chiesto la parola il Consigliere Marguerettaz.
Marguerettaz (Aut) Alcune delle cose che volevo dire le ha già
anticipate il collega Chiarello, ma dicevo prima fuori microfono e
ripeto adesso nel microfono che, come giustamente ricordava
poc'anzi l'Assessore Agnesod, fino a qualche tempo fa c'era
qualcuno che faceva dei lavori senza pensare minimamente di fare
una perizia geologica e aggiungo io che, come diceva giustamente il
collega Chiarello, c'erano dei progettisti che non immaginavano in
quel di Hône, a ridosso di una montagna, di trovare delle rocce
durante lo scavo.
Fatte queste osservazioni, qui ci troviamo di fronte ad una
seconda perizia suppletiva. Siamo partiti con dei lavori che
prevedevano 1,8 miliardi di spesa, abbiamo fatto una prima perizia
di circa 200 milioni e questa di circa 140 milioni.
Prima di scendere nel dettaglio, va fatta una considerazione a
monte. Qui siamo ancora in una fase precedente all'applicazione
della nuova legge sui lavori pubblici e risulta evidente come, se
questa nuova legge sarà applicata fino in fondo, da qui a qualche
mese di delibere come questa e come altre non dovremmo più vederne,
nel senso che la responsabilità data ai progettisti è senz'altro
superiore rispetto a quanto non fosse in passato.
C'era proprio bisogno di una maggiore responsabilizzazione dei
progettisti perché, se andiamo a leggere le motivazioni che
conducono a questa seconda perizia suppletiva, c'è da che
riflettere. In particolare quando, parlando non in una prima
perizia suppletiva, ma in una seconda di eseguire gli allacciamenti
alle reti di acque e di elettricità molto più lontani da quanto
previsto nel progetto, significa che il progettista in questione,
quando ha redatto il progetto, non ha nemmeno verificato dov'erano
gli allacciamenti di acqua e di elettricità. Mi chiedo come avrà
fatto nel capitolato a contabilizzare i costi e risottolineo il
fatto che siamo nel corso di una seconda perizia, quindi
quest'annotazione non è nemmeno venuta fuori nel corso della
prima.
Così come ci sono alcune questioni che anche qui lasciano un
attimo perplessi. Si dice che durante la contabilizzazione dei
lavori sono emerse delle quantità insufficienti, pertanto chi aveva
stabilito le quantità dei materiali per redigere quest'opera
evidentemente aveva sbagliato.
Quindi oggi, a fronte di errori di valutazioni geologiche a dir
poco approssimative, perché pensare di non trovare della roccia
scavando in quel di Hône a ridosso di una montagna è sintomo di
un'estrema sufficienza nel redigere un progetto; a fronte di
ulteriore sufficienza nel lavorare quando si dice che gli
allacciamenti non erano lì dove si pensava che fossero e quindi si
deve pagare di più; a fronte di un quantitativo di materiale
insufficiente per cui si deve pagare di più, ci chiediamo se
davvero a questo punto almeno una parte delle spese non dovrebbero
toccare a chi il progetto aveva redatto. Quindi noi su queste
seconde perizie suppletive in particolare ci asterremo.
Si dà atto che, dalle ore 10,58, presiede il Presidente
Stévenin.
Presidente Se nessun altro chiede la parola, dichiaro chiusa la
discussione generale. Ha chiesto la parola l'Assessore ai lavori
pubblici, infrastrutture ed assetto del territorio, Lavoyer.
Lavoyer (ADP-PRI-Ind) Per fare alcune considerazioni di
carattere generale e per poi eventualmente entrare nello
specifico.
Sugli aspetti di tipo generale voglio ribadire i livelli di
competenza e di responsabilità che ha l'amministratore rispetto al
direttore dei lavori e al progettista.
Fatta questa premessa, condivido parecchie delle cose che ha
sottolineato il Consigliere Marguerettaz. Effettivamente questi
sono lavori che sono stati avviati nella fase di progettazione
dell'appalto prima dell'entrata in vigore della legge n. 12 che
dovrebbe tendenzialmente andare nella direzione di evitare questi
aspetti negativi nell'esecuzione dei lavori.
Per entrare più nel dettaglio, senza avere la presunzione di
stabilire se bisognava scavare o non scavare perché l'Assessore può
anche avere competenza tecnica in materia, però non è il suo ruolo
- né quello della Giunta - entrare in questi dettagli, posso dire
che, per quanto attiene la demolizione della roccia, il problema si
era presentato nello scavo iniziale dov'è localizzato
l'edificio.
Questa perizia è riferita agli interventi e alla sistemazione
del circostante che è avvenuta in tempi successivi. Il problema è
vero che è sempre lo stesso, è il discorso della roccia, il tipico
problema delle perizie suppletive che normalmente si presentano e
che sono legittimamente approvabili. Poi con una maggiore
attenzione dal punto di vista della perizia geologica e dal punto
di vista della progettazione, probabilmente si poteva evitare. Il
fatto della ripetizione dell'argomento roccia è perché la prima
perizia era relativa allo scavo, per fare le perizie in modo da
rispettare i tempi di esecuzione degli interventi.
Per quanto attiene all'allacciamento alla rete di distribuzione,
pare che è modificato mentre si è modificato il punto di
rifornimento...
(... interruzione del Consigliere Marguerettaz, fuori
microfono...)
... comunque, sul fatto del problema delle quantità, questo è
tipico della carenza delle modalità di appalto antecedenti alla
legge n. 12. Infatti la legge n. 12 e la Merloni anche in questo
senso è andata avanti, dicendo che la maggior parte dell'appalto
deve essere a corpo, mentre a misura si riservano solo alcune
parti, ad esempio le fondazioni, mentre antecedentemente alla legge
n. 12 e alla legge Merloni per la quasi totalità l'appalto era
fatto a misura, quindi se c'è un'incongruenza del progetto, poi è
la misurazione effettiva di quanto realizzato che diventa elemento
di pagamento. In questo caso le quantità sono superiori e quindi la
perizia va in questa direzione.
Invece per rispondere a quanto chiedeva prima il Consigliere
Chiarello, sull'aspetto più di tipo politico legato alla questione
del metano, l'indirizzo dell'Amministrazione regionale è quello che
tutte le strutture pubbliche dell'Amministrazione regionale - per
motivazioni legate oltre che all'inquinamento, anche all'intervento
importante da parte dell'Amministrazione regionale per far sì che
questo tipo di fornitura arrivasse nella nostra Regione - devono
essere predisposte dal punto di vista della progettazione per la
fornitura a metano. Abbiamo un programma dettagliato di
trasformazione degli attuali impianti a gasolio nelle strutture
esistenti in metano.
Qui è successo che purtroppo ci sono stati dei ritardi da parte
della società perché il programma iniziale faceva prevedere che
questa rete di distribuzione, al momento in cui andavamo a fare
l'allacciamento, doveva già essere disponibile, quindi la volontà
politica era quella di fare la struttura.
Ci siamo comunque posti il problema di cosa potesse significare
dal punto di vista economico questa trasformazione in gasolio
adesso e successivamente la ritrasformazione a metano. Allora,
attualmente l'intervento per la fornitura e la posa del bruciatore
a gasolio è di circa 12 milioni, il minor costo del bruciatore a
gas metano previsto ma non installato è di 9 milioni, quindi il
maggior costo adesso di questa trasformazione è di 3,5 milioni, con
una quantificazione del costo nell'eventualità in cui venga di
nuovo ritrasformato a metano quando c'è la rete di distribuzione -
ma questa è una scelta politica - in circa 8-10 milioni.
Presidente Ha chiesto la parola il Consigliere Marguerettaz per
dichiarazione di voto.
Marguerettaz (Aut) Come ho già detto in precedenza, ci asterremo
dal votare questa delibera.
Sulle riflessioni fatte dall'Assessore vorrei fare questa
considerazione. Lungi da noi il far trasparire che le osservazioni
fatte su questa delibera siano di carattere politico, cioè abbiano
a che fare con l'opera dell'Assessore; non era sicuramente questo
il nostro intento. È vero però che se da un punto di vista legale,
quindi degli uffici, questa delibera sta in piedi, è anche evidente
come da un punto di vista dell'opposizione sia difficile poter
ipotizzare di votare una cosa di questo genere.
Un'altra considerazione va fatta sempre a margine del discorso.
Ne parlo io che non sono un conoscitore esperto di problematiche di
lavori pubblici, né tanto meno conosco perfettamente la legge n.
12, ma non so fra l'altro se sia il caso di questa delibera. Certo
è che un certo tipo di meccanismo è più facilmente installabile nel
momento in cui, come spesso abbiamo visto nel passato - ripeto, non
so se è il caso di questa delibera perché non l'ho approfondita più
di tanto -, il direttore dei lavori che è colui che redige le
relazioni per avvalorare le perizie suppletive è lui stesso il
progettista dell'opera. Queste sono situazioni che in determinati
momenti possono essere funzionali e funzionanti, in altri momenti
possono essere meno funzionali e più sospette. Ripeto, non so se
sia il caso di questa delibera, ma a prescindere da questo, anche
per una certa cautela personale, ci asterremo dal votarla.
Presidente Ha chiesto la parola l'Assessore ai lavori pubblici,
infrastrutture ed assetto del territorio, Lavoyer, per
dichiarazione di voto.
Lavoyer (ADP-PRI-Ind) Per dichiarare il voto positivo su questa
delibera. Colgo l'occasione per non fare polemica, ma per precisare
proprio su quel discorso di carattere generale che normalmente la
scelta del direttore dei lavori nella stessa persona del
progettista ha due finalità. La prima è quella di far risparmiare
il 25 percento della parzializzazione delle parcelle
all'Amministrazione e la legge prevede che sia privilegiato il
progettista. Il secondo aspetto potrebbe rappresentare il rovescio
della medaglia: che un direttore dei lavori non assimilabile al
progettista potrebbe addirittura individuare modifiche e variazioni
ancora più sostanziali rispetto al progetto originario.
Presidente Ha chiesto la parola il Consigliere Chiarello.
Chiarello (RC) Come nella delibera precedente mi asterrò proprio
perché spero che con la nuova legge non si ripetano queste cose, ma
tutte le volte sia in commissione che qui siamo portati a votare
queste delibere che vogliono dire soldoni per l'Amministrazione
regionale.
Avevo detto anche altre cose che facevano capire che il progetto
era, secondo me, non voglio dire mal fatto perché non sono un
progettista, ma fatto con superficialità perché, se si andava sul
posto e si chiedeva a qualsiasi persona del Paese, tutti sapevano
che lì c'era un canale di gronda delle acque piovane. Che adesso si
debbano pompare con una pompa elettrica per evitare il danno di
prima... Pertanto mi asterrò su questa ratifica.
Presidente Pongo in votazione la ratifica della deliberazione in
oggetto:
Presenti: 26
Votanti e favorevoli: 19
Astenuti: 7 (Chiarello, Collé, Dujany, Lanièce, Parisi, Rocchio
e Tibaldi)
Il Consiglio approva
Oggetto n. 3361 in data 29 settembre 1997: Concessione, ai sensi
della legge regionale 31/92, di un contributo di lire 11.000.000 a
favore del comitato calcio a 5 "Amici" nelle spese sostenute per
l'organizzazione del 6° torneo Bel Air di Calcio a 5, svoltosi a
Gressan dal 16 giugno al 20 luglio 1997. Approvazione e impegno di
spesa.
Presidente Pongo in votazione la ratifica della deliberazione in
oggetto:
Presenti, votanti e favorevoli: 26
Il Consiglio approva all'unanimità
Oggetto n. 3429 in data 29 settembre 1997: Modificazione
parziale della D.G.R. n. 8721 del 27 ottobre 1995, consistente
nella revoca dell'appalto a licitazione privata e nell'approvazione
dell'appalto mediante pubblico incanto, dei lavori di ripristino
della viabilità e della rete irrigua in prossimità della
tangenziale di Aosta, in Comune di Jovençan.
Presidente Pongo in votazione la ratifica della deliberazione in
oggetto:
Presenti, votanti e favorevoli: 28
Il Consiglio approva all'unanimità
Oggetto n. 3223 in data 15 settembre 1997: Approvazione di
perizia suppletiva e di variante tecnica, dei lavori di
ammodernamento della S.R. n. 28 di Bionaz nel tratto compreso tra
il Km. 16+700 e il Km. 17+000 in Comune di Oyace. Approvazione ed
impegno di spesa.
Presidente Ha chiesto la parola l'Assessore ai lavori pubblici,
infrastrutture ed assetto del territorio, Lavoyer.
Lavoyer (ADP-PRI-Ind) Questa viene rinviata perché deve ancora
passare in commissione in quanto c'erano i chiarimenti della
Commissione di coordinamento e non è ancora stata iscritta
all'ordine del giorno della commissione consiliare.
Presidente L'oggetto n. 3223 viene rinviato alla
Commissione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK