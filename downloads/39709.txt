Consiglio Regionale della Valle d'Aosta - Oggetto del Consiglio n. 2801 del 20 giugno 2017 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.
Personale medico e paramedico
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2801 del 20 giugno 2017 - Resoconto
OGGETTO N. 2801/XIV - Interrogazione: "Tipologie di contratti
esistenti per il personale dell'azienda USL".
Rosset (Presidente)
- Punto n. 6 dell'ordine del giorno.
Ha chiesto la parola l'Assessore Bertschy per la risposta; ne ha
facoltà.
Bertschy (UVP) -
Il tema dell'interrogazione riporta a
quello che si sta facendo da qualche tempo in azienda per invertire
la rotta degli ultimi anni relativa all'assunzione di contratti
interinali, legata anche alle note disposizioni di legge, in
particolare quella sul
turnover
. Dall'anno scorso rispetto a
questo è iniziato un percorso inverso - il collega Guichardaz lo
conosce bene, perché sono temi che abbiamo discusso - che, legando
anche una volontà politica di riportare a garantire stabilità nel
lavoro ai lavoratori in generale - in questo caso i lavoratori
dell'azienda - permetterà, attraverso numerosi concorsi, di
garantire questa sicurezza.
Primo quesito: "quali e quante tipologie di contratti diretti o
indiretti vi sono presso l'azienda [...] si chiede di specificare
in modo dettagliato ogni contratto attivato negli ultimi cinque
anni, suddiviso per tipologia, categoria, profilo e le
motivazioni". Come è capitato anche in altre occasioni, una serie
di dati sono stati recuperati, altri lo potranno essere, perché
alcuni hanno bisogno di più tempo per essere elaborati. Le fornisco
comunque un po' di dati aggregati, al fine di avere un primo
riscontro. Il ricorso al lavoro somministrato ha visto nel corso
degli ultimi cinque anni una progressiva contrazione, grazie
all'espletamento dei concorsi pubblici per assunzioni a tempo
indeterminato, delle figure operanti in azienda. L'obiettivo
perseguito, ad iniziare dal 2013, è stato quello di ridurre il
contratto di lavoro atipico e di ricondurre l'utilizzo della
somministrazione di lavoro alle finalità proprie di tale strumento
di reclutamento del personale. È un processo - come credo abbiamo
visto un po' tutti - molto lungo che deve andare in parallelo con
la necessità di dare continuità all'erogazione dei servizi. Nel
corso degli anni 2013/2017 il numero dei lavoratori somministrato
si è ridotto di 127 unità. In particolare i lavoratori
somministrati erano: 354 al 1 gennaio 2013; 309 al 1 gennaio 2014;
270 al 1 gennaio 2015; 228 al 1 gennaio 2016; 227 al 1 giugno 2017
(il dato di gennaio lo devo ancora recuperare e glielo fornirò).
Nei prossimi mesi si sono previsti altri concorsi per l'assunzione
a tempo indeterminato, mediante l'utilizzo delle graduatorie dei
concorsi pubblici appena espletati, delle seguenti figure: due
assistenti sanitari, due fisioterapisti, sette logopedisti, tre
neuro-psicomotricisti, tre tecnici sanitari di laboratorio
biomedico (dei tre neuro-psicomotricisti uno sarà a tempo
determinato). Il numero di lavoratori somministrati entro la fine
del corrente anno si ridurrà ulteriormente, tenuto conto del fatto
che saranno espletati ulteriori concorsi per queste figure
professionali: assistente amministrativo, assistente tecnico,
operatore tecnico specializzato, autista di ambulanza e operatore
tecnico specializzato. Nel corso del 2018 ci saranno poi concorsi
per infermieri ed operatori sociosanitari. Questo numero è quindi
destinato ancora a rientrare e l'intenzione - che fa parte anche
degli obiettivi di mandato recentemente assegnati al Direttore
generale - è quella di ridare valore alla parola "lavoro" e alla
sicurezza della stabilità di un impiego.
Do ora le risposte alla domanda n. 2: "se vi siano o vi siano
stati negli ultimi cinque anni rinnovi di rapporto di lavoro
effettuati malgrado la presenza di graduatorie valide per lo stesso
ruolo, categoria, profilo e se tali contratti "in deroga" abbiano
pregiudicato l'assunzione di personale utilmente collocato in
graduatoria" e alla domanda n. 3: "le motivazioni connesse al
mantenimento in essere di personale assunto mediante forme di
lavoro flessibile pur in costanza di graduatorie valide per lo
stesso ruolo...". L'azienda riferisce di non avere assunto o
rinnovato contratti di lavoro cosiddetti "atipici" in presenza di
graduatorie pubbliche con concorso valide. Se si fa riferimento ai
profili amministrativi della vigente graduatoria di categorie e
posizioni BS, occorre precisare che la dotazione organica
dell'azienda non prevede ulteriori posti in BS vacanti, ma solo
posti vacanti di categoria C, che verranno coperti mediante
assunzioni effettuate in esito al programmato concorso di
assistente amministrativo. Nelle more dell'espletamento di questo
concorso, i contratti di somministrazione lavoro in essere sono
stati mantenuti per garantire la continuità dei servizi. Rispetto a
questo punto il nuovo Direttore generale sta facendo le sue
verifiche.
Quesito n. 4: "se vi siano state segnalazioni negli ultimi
cinque anni da parte di organi esterni e/o interni all'azienda
circa l'uso difforme di tipologie contrattuali non a tempo
indeterminato". Sì, le organizzazioni sindacali lo hanno talvolta
evidenziato. La situazione comunque si sta avviando - come abbiamo
detto in premessa - verso una normalizzazione e l'operazione di
stabilizzazione ha questo obiettivo. I programmi concorsuali
recentemente approvati, che tra l'altro andranno anche verificati
attraverso una costante collaborazione con le organizzazioni
sindacali per valutare, visto che le difficoltà non avvengono anno
per anno ma in questo caso mese per mese, che questo programma
risponda alle criticità emergenti. Anche la Sezione regionale di
controllo della Corte dei Conti ha prospettato le situazioni dei
contratti INVA, la necessità di una verifica per capire che questi
contratti non si configurino in una maniera diversa da quella che
invece è il progetto di servizio. In questo senso abbiamo
presentato come Assessorato un'istruttoria tecnica - come era già
stato detto in aula - per inquadrare la tipologia di servizio
rispetto all'oggetto della società
in house
. Anche il
Ministero dell'economia in primavera aveva sottolineato la
necessità di chiarire la questione relativa al contratto di
servizio dell'INVA.
La risposta è quindi questa: c'è l'intenzione di andare nella
direzione di garantire la sicurezza nel lavoro, di meglio
verificare l'utilizzo delle graduatorie del lavoro interinale
rispetto alla situazione che si è riscontrata negli anni.
Evidentemente non devono essere sostitutivi della possibilità di
garantire una posizione di lavoro, soprattutto non devono creare
confusione in questo senso.
Presidente -
Ha chiesto la parola il Consigliere
Guichardaz per la replica; ne ha facoltà.
Guichardaz (PD-SIN.VDA) -
Ho poco da replicare. Chiedo
poi di sollecitare questi dati che verificherò con cura. È sempre
difficile recuperare i dati in USL e non ho mai capito come mai
l'Ufficio del personale ha tutte queste enormi difficoltà a gestire
delle informazioni. Mi ricordo, quando ero sindacalista, che
diventavamo matti per cercare di farci dire quanti erano i
dipendenti a tempo determinato o in convenzione; dovrebbe essere un
programma, basta schiacciare un bottoncino e vengono giù nomi,
cognomi e tutto il resto del personale assunto con modalità diverse
dal tempo indeterminato e, soprattutto, con modalità diverse
rispetto al tempo determinato.
Il contratto a tempo determinato, Assessore, è forse l'unico
contratto che presuppone anche delle garanzie di trasparenza
nell'accesso ai ruoli. Come lei sa, l'azienda ha sempre fatto un
grande uso dei contratti a tempo determinato e io l'ho sempre
denunciato; è da quindici anni che denuncio che prima o poi questa
modalità sarebbe esplosa, che qualcuno avrebbe poi fatto delle
segnalazioni e avrebbe in qualche modo stigmatizzato un uso di
questo genere. È un utilizzo che nel pubblico impiego qualche
dubbio lo pone. È vero che si chiedono all'agenzia di
somministrazione due assistenti amministrativi, alcuni BS e degli
infermieri, ma sappiamo anche - e lo so io, perché ho trattato
alcuni di questi casi quando facevo altro - che si chiedono
generalmente, giustificandoli con la continuità o con altre
motivazioni legate alle competenze, i nominativi delle persone.
Il motivo per cui io mi incaponisco sulle agenzie interinali,
sull'utilizzo di contratti che sono un po' un'abitudine all'interno
di questa azienda, è proprio anche in virtù di un percorso di
trasparenza, che credo debba caratterizzare - e spero che
caratterizzi - questa coda di legislatura. Spero che caratterizzi
anche la nuova Direzione generale, Direzione generale che invito ad
essere attenta rispetto a queste prassi, perché tali sono. Lei oggi
l'ha detto per la prima volta, ma io avevo già posto questa
domanda, la stessa identica domanda: "se ci sono state segnalazioni
da parte di organismi". Non so se lei si ricorda, lei rispose di no
dicendo di non saperne nulla. Oggi viene fuori che il Ministero
dell'economia, la Sezione regionale della Corte dei Conti ha in
qualche modo "attenzionato", se così si può dire, o dato
indicazione di porre l'attenzione e di essere più prudenti
nell'utilizzo di questi contratti. Cosa che qualche tempo fa
probabilmente a lei, visto che le risposte gliele danno
direttamente gli uffici che si interessano e che fanno questo tipo
di operazioni, non è stata data.
La questione è delicata, perché l'utilizzo di contratti di
questo genere produce anche situazioni di dipendenza funzionale che
poi devono essere troncate in maniera traumatica. Lei si ricorderà,
io ho già portato qui il caso delle famose dieci dipendenti di
Obiettivo Lavoro prima e di Randstad dopo, che venivano utilizzate
come ausiliarie all'interno della Struttura complessa di
Radiologia: quello è proprio l'emblema dell'uso sbagliato e
difforme di questo tipo di contratti. Sono persone assunte per
otto, dieci, dodici anni con dei contratti di tipo interinale, tra
l'altro con mansioni spesso superiori rispetto al collocamento: nel
caso delle ausiliarie, sappiamo bene che queste signore facevano
anche funzioni di carattere più assimilabili agli operatori
sociosanitari in alcuni casi o alle infermiere generiche di vecchia
data.
L'invito è quindi - glielo chiedo davvero, Assessore - di
mettere finalmente sotto la lente d'ingrandimento la gestione del
personale, perché ad oggi questa gestione non è per nulla
soddisfacente.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK