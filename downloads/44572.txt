Consiglio Regionale della Valle d'Aosta - Oggetto del Consiglio n. 1545 del 26 maggio 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TURISMO E INDUSTRIA ALBERGHIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1545 del 26 maggio 2022 - Resoconto
OGGETTO N. 1545/XVI - Interrogazione: "Notizie in merito alla
partecipazione della Regione all'ultima edizione della Borsa
Internazionale del Turismo".
Bertin (Presidente) -
Punto n. 25. Risponde l'assessore
Jean-Pierre Guichardaz.
Guichardaz J. (FP-PD) -
L'Interrogazione chiede di
conoscere se la Regione autonoma Valle d'Aosta abbia partecipato al
BIT, la Borsa Internazionale del Turismo svoltasi dal 10 al 12
aprile 2022 a Milano. Potrei rispondere semplicemente di no ma do
alcune indicazioni relativamente alla storia di questa
partecipazione.
Dal 2011, come il collega Manfrin sa, la Valle d'Aosta non
partecipa più alla Borsa Internazionale del Turismo di Milano,
quindi da undici anni. In quel suo ultimo anno di presenza, la
Valle d'Aosta aveva partecipato alla Borsa Internazionale del
Turismo con un investimento di 130 mila euro che è una spesa
importante ma comunque molto inferiore rispetto a quanto era speso
per partecipare alle edizioni precedenti della BIT o a quanto era
correntemente speso da altre Regioni italiane.
La BIT di Milano infatti aveva acquisito, per le destinazioni
turistiche italiane, un ruolo proprio di vetrina istituzionale e,
proprio in quanto vetrina, richiedeva agli espositori d'investire
in misura molto consistente in termini di spazio espositivo e
allestimenti per potersi presentare con un'immagine adeguata.
In quegli anni, nell'ambito della BIT, si svolgeva anche il "By
Italy" che era stato per anni il workshop professionale di
riferimento per la vendita delle destinazioni italiane degli
operatori esteri.
Dal 2012, cioè dieci anni fa, la Regione decise, immagino le
ragioni fossero di varia natura, di sospendere la propria
partecipazione alla BIT "By Italy" tenuto conto - mi dicono gli
uffici, poi io all'epoca facevo tutt'altro - della progressiva e
costante perdita di rilievo della fiera e della crescente
insoddisfazione manifestata dagli operatori turistici valdostani in
relazione alla qualità dei contatti professionali offerti in quel
periodo dal "By Italy". Questa è un po' la motivazione che credo
fece sospendere la partecipazione.
In anni successivi peraltro, come lei sa, il "By Italy" non è
nemmeno più stato organizzato, proprio a conferma della progressiva
perdita d'importanza di quest'evento.
In collaborazione con la Chambre e in accordo con ADAVA e con i
consorzi di operatori turistici regionali, la Regione ha quindi
scelto di sostituire la partecipazione alla BIT con la
partecipazione ad altri eventi fieristici in Italia, come ad
esempio "TTG Travel Experience" che è un evento fieristico a
carattere operativo e professionale che si è affermato come la
manifestazione italiana più importante per la commercializzazione
dell'offerta turistica italiana nel mondo.
Da allora la BIT ha testato diverse formule organizzative per
cercare di rinnovarsi e di riacquisire il proprio il ruolo di
leadership tra le manifestazioni di settore in Italia, tuttavia ad
oggi, sentiti anche gli operatori turistici regionali,
l'Assessorato non ha ritenuto opportuno riprendere la propria
partecipazione alla fiera con uno stand e la valutazione per
un'eventuale partecipazione sarà comunque condotta nuovamente in
occasione della definizione del piano delle manifestazioni
fieristiche per il 2023, anno in cui la BIT, peraltro, tornerà
nella tradizionale collocazione a febbraio a Fiera Milano City dal
12 al 14 febbraio e ho solo questo elemento perché non è
indifferente la collocazione rispetto poi al fatto che se la fiera
è spostata in mesi prossimi all'inizio della stagione o in mesi
troppo vicini alle classiche stagioni turistiche, poi dopo diventa
difficile renderla efficace al 100%. La scelta di febbraio è sempre
stata un po' indirizzata al fatto che febbraio è il mese diciamo di
fine stagione per quanto riguarda non le stagioni invernali nostre
ma le stagioni di buona parte delle altre regioni italiane in cui
comunque i B2B, i negoziati, eccetera... e la rappresentazione
istituzionale è più efficace.
Tra gli elementi di valutazione saranno presi in considerazione
anche i riscontri forniti da Mailander che è la nostra agenzia di
comunicazioni in Italia che comunque ha partecipato alla scorsa
edizione della BIT anche in rappresentanza della Valle d'Aosta,
contattando peraltro giornalisti e operatori del settore presenti
in fiera.
Le do solo come informazione che comunque nel 2022 alla BIT non
hanno partecipato nemmeno altre Regioni e Province autonome
italiane, tra cui i nostri diretti competitor il Trentino e l'Alto
Adige, questo per connotare e per dare ulteriori informazioni
rispetto al tipo di partecipazione di quest'evento.
Presidente -
Per la replica, consigliere Manfrin.
Manfrin (LEGA VDA) -
Io esordirei con una domanda, la
faccio a lei, presidente Bertin: se lo strumento
dell'interrogazione richiede semplicemente delle informazioni, e
quindi a me è limitata la possibilità di chiedere informazioni, la
persona che risponde può rispondere su tutt'altro? Perché
altrimenti anch'io avrei chiesto degli intendimenti a questo punto,
ma siccome non c'è la possibilità di esporla, io posso limitarmi a
chiedere le informazioni, chi risponde può motivare o fare quello
che ritiene opportuno. Mi pare ci sia uno squilibrio. Se c'è una
domanda, si risponde alla domanda. Se invece si possono fare delle
ulteriori valutazioni, si fanno le ulteriori valutazioni,
altrimenti lo strumento è limitato per noi e illimitato per chi
risponde, quindi di questo prendiamo atto.
La ringrazio però, Assessore, per aver risposto dicendo una
serie di cose che sono molto interessanti. In sequenza: "è una
vetrina istituzionale importantissima"- bene -"e quindi non abbiamo
partecipato". Perfetto.
La Regione decise nel 2011 di non partecipare più e lei dice di
non conoscere le motivazioni. Caspita Assessore, lo dice lei, cioè
lei si occupa di questo settore e non conosce le motivazioni per le
quali si è fatta una scelta. Ne prendiamo atto, significa che
conosce a menadito il settore che le è assegnato.
Lei dice che ci sono alcune Regioni che non hanno partecipato,
tra cui i diretti competitor; può anche essere vero, ma credo che
se vogliamo porci in maniera competitiva rispetto ad altri,
probabilmente la presenza sia assolutamente necessaria, anche
perché lei si deve decidere, non è che mi può dire che alcune
Regioni non hanno partecipato, quindi ci interessa poco, però c'era
un nostro rappresentante, quello che rappresenta il nostro istituto
di promozione, che ha partecipato e quindi va bene così, perché o
non è importante o è importante, che si decida. Se non è
importante, non si partecipa in generale e il fatto che ci sia un
ente di promozione che arriva lì, non è che vale a giustificare la
nostra mancata presenza.
Penso che ci sia una grossa confusione e penso che a questo
punto probabilmente bisognerebbe sentire i diretti interessati,
magari giustamente anche i rappresentanti del settore che - non
posso ovviamente nasconderglielo ma penso che potrà immaginare da
solo - in gran parte ci hanno segnalato questa mancata presenza, ed
è una mancata presenza che sicuramente ha sollevato delle
perplessità e delle giuste critiche.
Quindi Assessore, lei non conosce le motivazioni, forse le
conviene approfondirle, forse quando viene in Aula e vuole
rispondere a tutt'altro rispetto alle domande che le vengono poste,
allora forse magari è meglio che si documenti un po' meglio.
Dopodiché credo e spero che il Presidente farà tesoro delle
indicazioni che sono state fornite e cercherà di equilibrare gli
strumenti in quest'Aula, altrimenti è - ripeto - un gioco
squilibrato nel quale uno può limitarsi a fare delle domande,
dopodiché la persona che risponde può fare tutte le considerazioni
che vuole, liberamente, senza sottostare a quello che il
regolamento impone.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK