Consiglio Regionale della Valle d'Aosta - Oggetto del Consiglio n. 1203 del 8 marzo 1995 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
EDILIZIA
Edilizia residenziale
Precedente
Successivo
Resoconto integrale del dibattito dell'aula
Oggetto del Consiglio n. 1203 del 8 marzo 1995 - Resoconto
SEDUTA ANTIMERIDIANA DELL'8 MARZO 1995
OGGETTO N. 1203/X Aumento dei canoni d'affitto degli alloggi di
edilizia residenziale pubblica. (Interrogazione)
Interrogazione Vista la presa di posizione dell'Associazione
"Casa per tutti" in merito all'aumento dei canoni d'affitto degli
alloggi IACP, predisposto dall'Amministrazione regionale in lire
ottomila per vano;
Considerate le diverse voci di enti e associazioni che hanno
preso posizioni distanti da quella di "Casa per tutti" in merito
alla questione dell'aumento degli affitti nonché dell'assegnazione
delle case popolari in base al reddito;
Verificata la necessità, da parte dell'Ente pubblico, di
attenersi alle normative che regolamentano per legge i canoni di
affitto e le assegnazioni delle case popolari;
il sottoscritto Consigliere regionale
Interroga
la Giunta regionale per conoscere:
1) quali sono i motivi che hanno indotto l'Amministrazione
regionale a deliberare l'aumento dei canoni d'affitto degli alloggi
popolari;
2) i motivi per i quali non è stato finora applicato l'articolo
38 della legge regionale n. 15 del 6 aprile 1987, secondo il quale
gli inquilini degli alloggi popolari il cui reddito supera
abbondantemente i quaranta, i cinquanta fino a giungere oltre i
cento milioni, dovrebbero lasciare liberi gli alloggi IACP per chi
ne ha maggiormente bisogno.
F.to: Lanièce
Presidente Ha chiesto la parola l'Assessore ai lavori pubblici,
Lavoyer.
Lavoyer (ADP-PRI-Ind) In risposta al primo quesito
dell'interrogazione, si espone quanto segue.
Ogni anno vengono determinati con decreto del Ministero dei
lavori pubblici i massimali delle quote B e C; il canone di
locazione è composto secondo quanto stabilito dal comma 1, articolo
19, del decreto: la quota A, parte che ritorna allo Stato, la quota
B, spese di amministrazione e oneri fiscali, in particolare l'ICI,
e la quota C, spese di manutenzione.
Lo Stato determina l'ammontare massimo delle quote B e C, ovvero
il limite entro il quale possono essere comprese le spese generali
B e le spese di manutenzione C. La quota A è data dalla media delle
due quote precedenti. Ciò premesso, si evidenzia il fatto che i
massimali sono determinati ogni anno con decreto, quindi non è la
Regione o l'ente proprietario che determina degli aumenti di
propria iniziativa e proponendo cifre esagerate; gli enti
proprietari sono dunque tenuti ad aggiornare i canoni nei limiti
indicati dalla Regione, al fine di conseguire la copertura delle
predette quote nel rispetto dei massimali.
Per il 1994 il decreto stabiliva la quota B 15mila lire
vano-mese, e la quota C 8.400 lire vano-mese. Per la determinazione
della quota A solo per quest'anno si considera la quota B di lire
6.600; fra l'altro è pervenuto all'ufficio interessato il nuovo
decreto ministeriale con periodo 1° gennaio 1995-31 dicembre 1995,
a titolo informativo le nuove quote sono: 15.600 lire per la quota
B e 8.700 per la quota C. Per il calcolo della quota A, la quota B
è considerata pari a lire 6.900, quindi la stessa ammonta a lire
7.800.
Fin qui si è evidenziata l'iniziativa dello Stato nella
determinazione del canone di locazione. É opportuno evidenziare che
rispetto agli anni precedenti si è avuto un notevole aumento del
massimale previsto per la quota B, che è passato da lire 6.000 per
vano del 1992, come risulta dal decreto n. 5275 del 12 maggio 1992,
a lire 15mila per il 1994.
É opportuno evidenziare che il canone di locazione, di cui si è
parlato finora, è un canone ipotetico, ovvero non è quello che
viene applicato agli inquilini, che è invece la cifra risultante
dall'applicazione della legge regionale n. 15. Pertanto il canone
realmente applicato è correlato al reddito familiare degli
assegnatari e alle caratteristiche dell'alloggio.
Al fine di conseguire la parità di bilancio, l'ammontare degli
affitti riscossi da un ente proprietario deve coprire l'intera
somma, data dal prodotto delle tre quote per i vani di proprietà
dell'ente. In precedenza la quota A veniva calcolata in modo
residuale, ovvero si sommavano le quote B e C e il totale veniva
moltiplicato per il numero dei vani; la differenza fra il totale
degli affitti riscossi e il suddetto prodotto, se positivo,
costituiva la quota A.
A questo punto è opportuno indicare la motivazione che ha
indotto l'Amministrazione regionale ad approvare l'aggiornamento
dei canoni.
Prima fra tutte la delibera CIPE del 19 novembre 1981, che
prevede la responsabilità da parte delle regioni di fare in modo
che il gettito annuo complessivo dei canoni nell'ambito regionale
non sia inferiore all'ammontare risultante dall'applicazione dei
massimali in vigore.
In secondo luogo il decreto legge del 30 agosto 1993, n. 331
convertito in legge il 29 ottobre 1993, n. 427, prevede
l'adeguamento dei canoni con decorrenza 1° gennaio 1994-31 dicembre
1994, evidenziando che per gli anni antecedenti al 1994 la quota A,
che deve essere restituita allo Stato, viene calcolata in modo
residuale, mentre per il 1994 deve essere applicato il massimale
stabilito nel decreto, ovvero le 7.500 lire. A questo punto l'ente
proprietario deve restituire allo Stato l'importo dato dal prodotto
tra lire 7.500 per il numero dei vani.
Come è emerso in commissione, gli enti proprietari non
applicavano affitti che consentivano loro di restituire quanto
dovuto, quindi è stato deciso un aumento dei canoni tale da
consentire la copertura di tale importo.
Nel caso dello IACP della Valle d'Aosta c'è un deficit di circa
400 milioni, che per combinazione è pari all'intero ammontare della
quota A, per ripianare il quale c'è la necessità di aumentare i
canoni di circa 7.500 lire vano-mese.
Si è introdotta la possibilità di effettuare un aumento
ulteriore di 500 lire, quindi arriviamo a lire 8.000 a vano, in
quanto non viene applicato l'aumento dei locali adibiti ad uso
abitativo - ad esempio i garage - i cui canoni già consentono la
copertura della somma delle tre quote.
Questo importo forfetario deciso in commissione consente la
restituzione dell'ammontare della quota A da parte degli enti
stessi; se non fosse stata applicata questa maggiorazione, sarebbe
stata la Regione a dover corrispondere quanto dovuto allo
Stato.
Questo concetto è contenuto sempre nel sopracitato decreto
legge.
Si è dunque ritenuto necessario procedere al suddetto
adeguamento di concerto con quanto emerso in sede di riunione della
commissione per l'edilizia residenziale pubblica; tale adeguamento
è previsto per il solo 1994. Tale adeguamento comporta un onere a
carico della utenza a partire dal 1° gennaio 1994-31 dicembre 1994
ed è prevista la rateizzazione degli arretrati, da attuarsi a cura
dell'ente proprietario.
Quanto citato finora è stato portato a conoscenza della
commissione per l'edilizia residenziale pubblica, dove i soggetti
maggiormente interessati hanno fatto le proprie osservazioni sulla
necessità di applicare l'aumento previsto per non incorrere in un
dissesto finanziario e - vorrei aggiungere - per non incorrere
anche in omissione di atti d'ufficio.
L'Amministrazione regionale non ha provveduto all'inizio
dell'anno a tale adeguamento dall'entrata in vigore della legge di
revisione della legge regionale n. 15, la quale a sua volta
prevedeva l'applicazione dei canoni. Successivamente sono
intervenuti dei solleciti anche a livello statale. A riprova di
quanto detto, è stato inviato in questi giorni un telegramma dal
Ministero che richiede le risultanze a proposito dell'applicazione
della legge.
Il punto 2 dell'interrogazione tratta del problema decadenza,
che ai sensi della legge regionale 6 marzo 1987 n. 15 è pronunciato
dal sindaco del comune, in cui è situato l'alloggio occupato
dall'assegnatario. In particolare, il riferimento è alla decadenza
per superamento del limite di reddito: l'ente gestore preavvisa gli
assegnatari con redditi superiori al limite stabilito che la
decadenza verrà dichiarata dopo due ulteriori accertamenti annuali
consecutivi, che documentino la stabilizzazione del reddito al di
sopra del predetto limite.
La decadenza verrà dichiarata dopo quattro accertamenti annuali
consecutivi, qualora alla formazione del reddito familiare
concorrano quelli di figli o nuclei familiari conviventi.
Dai colloqui intercorsi con il Comune di Aosta e lo IACP è
emerso che due o tre anni or sono lo IACP ha inviato la
documentazione relativa ai soggetti in condizione di decadenza, ai
comuni interessati, fra i quali il Comune di Aosta. Gli stessi non
hanno intrapreso procedure di decadenza, in quanto si sarebbe
creato un incremento del numero di sfrattati. Si evidenzia che nel
Comune di Aosta era stato dichiarato lo stato di emergenza
abitativa. Di fondo vi è quindi una scelta politica dei comuni.
Per un certo periodo di tempo, sia a livello nazionale che a
livello locale, in un primo disegno di legge di revisione della
legge n. 15, si pensava di abolire il tetto massimo di reddito
oltre il quale il soggetto beneficiario decade dal diritto di
permanenza in un alloggio ERP, prevedendo unicamente la definizione
del canone con patti in deroga. La linea - ed è questo che voglio
sottolineare - che si sta delineando più recentemente con la
delibera CEE in corso di approvazione e il disegno di legge sulla
regolamentazione della materia (decreto legge n. 15 di revisione),
prevede la reintroduzione della decadenza per il superamento del
limite di reddito.
Presidente Ha chiesto la parola il Consigliere Lanièce.
Lanièce (GA) Ringrazio l'Assessore per la relazione numerica e
precisa che ha appena svolto. Questa interrogazione nasce dalla
volontà di far luce su una situazione che sta divenendo di giorno
in giorno sempre più intricata e complicata, al di là delle prese
di posizione delle varie associazioni.
Esistono leggi nazionali e leggi regionali, che devono
regolamentare le assegnazioni e i canoni di affitto delle case
popolari, ma - come ha appena detto anche l'Assessore - sembra che
queste leggi non trovino applicazione per scelte politiche, e
questo è di per sé una cosa negativa. Se si fa una legge bisogna
rispettarla, e se questa legge prevede delle decadenze o
determinate situazioni, penso sia opportuno e doveroso da parte di
una pubblica amministrazione seguire la legge e applicarla. Anche
perché, se è vero che si può incrementare il numero degli
sfrattati, è anche vero che queste persone, se godono di un reddito
molto superiore rispetto a quello di altre persone che si trovano
in difficoltà, hanno molte più possibilità di trovare un altro
alloggio.
Penso che questo sia un problema importante, quindi invito
l'Assessore ed eventuali coordinamenti che seguono questa
problematica a verificare l'applicazione della legge in merito,
altrimenti si finisce per creare una situazione di caos totale con
delle ripercussioni sociali, dato che sappiamo che si tratta di un
problema che riguarda e toccca tantissime persone, e se queste
persone vengono a sapere che in Aosta ci sono molte persone che
hanno superato un certo reddito, ma nonostante questo rimangono
nella casa di assegnazione popolare, si può creare una grave
situazione di malcontento generale.
Questo è un invito, non ad andare contro alcuni a favore di
altri, ma proprio perché se c'è una legge, o si abolisce la legge,
oppure la si applica, altrimenti non applicarla vuol dire non
rispettare tutta la cittadinanza. Ci sono persone che si trovano in
una grave situazione sociale che non possono usufruire delle case
popolari, ed altri che magari in un primo tempo erano in questa
situazione, ora invece sono in una situazione migliore, eppure
continuano a godere dell'alloggio popolare.
Questo è un invito che faccio all'Assessore Lavoyer in quanto
Assessore ai lavori pubblici, che spero rivolga anche
all'Amministrazione di Aosta e a tutte le altre amministrazioni che
non intendono applicare questa legge.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK