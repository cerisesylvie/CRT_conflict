Consiglio Regionale della Valle d'Aosta - Oggetto del Consiglio n. 1101 del 25 marzo 2015 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
PROTEZIONE CIVILE, VIGILI DEL FUOCO E INTERVENTI PER CALAMITÀ NATURALI
Vigili del fuoco - Difesa antincendi
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1101 del 25 marzo 2015 - Resoconto
OGGETTO N. 1101/XIV - Interpellanza: "Stesura di un nuovo
verbale di accordo per la gestione del soccorso pubblico da parte
dei vigili del fuoco".
Presidente
- Per l'illustrazione, la parola al
Consigliere Ferrero.
Ferrero (M5S)
- Grazie Presidente.
In una recente seduta del Consiglio è stata approvata una
risoluzione che leggo testualmente in maniera tale che non ci siano
poi dei malintesi:
"impegna il Presidente della Regione: a
costituire un tavolo di lavoro fra rappresentanti che si occupano
di soccorso pubblico e di sicurezza del territorio valdostano in
cui ci siano entrambe le componenti del Corpo valdostano
sapeurs-pompiers sia nella componente professionista permanente,
sia nella componente volontaria (partecipazione, oltre che del
Dirigente responsabile, della rappresentanza dei vigili volontari,
della rappresentanza della componente professionistica divisa tra i
vari profili); a discutere in tale tavolo metodologie e
procedure..."
e bla, bla, bla.
La cosa singolare è che i vigili del fuoco, cioè quelli che
erano interessati alla questione, sono venuti a sapere via internet
e dai giornali che, in data 4 marzo, è stato firmato un verbale di
accordo in cui vengono sostanzialmente definite le questioni che
erano oggetto della risoluzione. Il verbale è firmato da Augusto
Rollandin, Salvatore Coriale, che è il Dirigente dei vigili del
fuoco, il Comandante, e Valerio Cappelletti, che è il responsabile,
diciamo comunque il Coordinatore de vigili volontari. Dei vigili
del fuoco non c'è traccia, cioè è stata completamente disattesa la
risoluzione che era stata adottata, perché io capisco, sicuramente
è importante che ci sia il Comandante dei vigili del fuoco, ma, nel
momento in cui si affronta una questione del genere, in merito alla
quale sapevamo già c'erano stati degli attriti tra la componente
volontaria e quella professionistica, era quanto meno
indispensabile che ci fosse la parte interessata al tavolo delle
trattative, invece la parte non è stata minimamente coinvolta.
Se andiamo a vedere il verbale di accordo, beh, è un verbale di
accordo che presenta tutta una serie di punti interrogativi, perché
qui dobbiamo fare una distinzione: nel mondo del volontariato - e
questo è stato dimostrato a livello nazionale come a livello
regionale - c'è chi lavora, c'è chi fa veramente il volontario e
c'è invece chi ci mangia sopra e di solito non sono i volontari,
gli ultimi volontari a mangiarci sopra, ma sono le persone che
coordinano. Allora, questa è una preoccupazione che a noi sta molto
a cuore, con questo non vogliamo dire che ci sia sicuramente
qualcuno che ci mangia sopra, ma ci sono delle questioni che sono
da affrontare, anche perché, nel momento in cui noi diciamo:
volontario, noi pensiamo ad una persona che volontariamente e
gratuitamente fa e svolge la sua opera, ma poi veniamo a sapere
comunque che il lavoratore autonomo che fa il volontario dei vigili
del fuoco ha diritto a 20 euro all'ora e allora ci chiediamo...va
beh...e ha diritto anche al rimborso dei pasti, e ha diritto anche
a tutta un'altra serie di rimborsi, ha diritto ovviamente alla
giornata libera nel momento in cui è impegnato anche il lavoratore
dipendente, ma questa giornata libera comunque è una giornata
libera che va ad incidere sulle esigenze della pubblica
amministrazione, perché se questo lavoratore lavora in Regione, se
lavora in Comune, se lavora in una Comunità montana, comunque
sottrae delle ore di lavoro e va a fare il volontario...insomma il
volontario.
Allora troviamo, ad esempio, in quest'accordo riguardo
all'allertamento...cioè succede qualcosa e dobbiamo allertare, c'è
una specie di allertamento automatico, perché qui si dice:
"alla
ricezione della chiamata la sala operativa acquisisce le
informazioni necessarie, allerta immediatamente il distaccamento
comunale e, nel caso di mancata ricezione, quello dei comuni
vicini"
, ma se non fosse necessario fare quest'allertamento? Se
non fosse necessario, noi andiamo a coinvolgere delle persone che
hanno comunque un costo per l'Amministrazione, perché un
allertamento automatico, chi l'ha deciso? L'avete deciso voi tre al
tavolo? Non è dato sapere.
Quando si parla della formazione:
"nel caso di accertata
impossibilità, si concorda di esternalizzare l'attività di
formazione previo accertamento della congruità dei costi"
, ma
c'è una struttura per la formazione che è prevista, è deputata a
questo, ci sono una serie di persone, e non sono poche: a tutt'oggi
ci sono 18 istruttori professionali ed un ispettore antincendi -
poi mi dirà lei se i dati sono giusti -, un collaboratore tecnico
antincendi, due capi reparto, un caposquadra, tre amministrativi
che devono fare sostanzialmente il richiamo dei volontari per fare
loro la formazione e per permettere il funzionamento, appunto,
dell'attività di volontariato. Anche qui ci sono delle strutture
gigantesche e si parla di esternalizzare, e questi sono solo alcuni
aspetti di questo verbale di accordo che non si capisce bene, si
capisce però bene alla fine quando si parla di rimborso spese, si
precisa che ci sarà con una delibera di Giunta la definizione dei
rimborsi spese per il Presidente e il Vicepresidente
dell'Associazione che gestisce i volontari.
Nell'interpellanza quindi intanto noi vorremmo capire delle cose
molto semplici: sapere effettivamente fino a che punto questa è
un'attività di volontariato, perché se comunque c'è un esborso da
parte dell'Amministrazione, bisogna riuscire a capire anche quanto
costa quest'attività di - tra virgolette - "volontariato" e poi che
cosa intendete fare dato che ad un certo punto è inutile se qui si
adotta una risoluzione, si vota, si parla di un tavolo che preveda
quattro soggetti e poi ce ne sono solo tre; allora che cosa stiamo
a fare noi qui, per che cosa approviamo risoluzioni, mozioni e
tutto quanto se poi alla fine non vengono rispettate! Almeno dite
subito: "al tavolo ci sediamo noi tre e i vigili del fuoco non li
sentiamo"! Qui però è stata esclusa completamente la componente
fondamentale che doveva sedersi al tavolo. Allora vorremmo capire
se anche da questo punto di vista c'è magari una piccola
autocritica e la volontà di risedersi al tavolo e anche con la
componente dei vigili del fuoco, che sono poi i soggetti
interessati, vedere di risolvere alcune criticità che forse sono
state esaminate in maniera un pochettino così superficiale o
comunque veloce.
Presidente -
Per la risposta, la parola al Presidente
Rollandin.
Rollandin (UV) -
Sì, grazie Presidente.
Prima di rispondere puntualmente per ogni punto, mi preme
sottolineare che sentirle dire che qui c'è qualcuno che ci mangia
sopra offende un po' quelli che sono i volontari e quelli che
effettivamente credo che in ogni comune facciano di tutto per
essere sempre pronti ad intervenire. Penso che se si facesse
riferimento agli ultimi episodi di incendi purtroppo avvenuti nei
comuni...se lei andasse a parlare dal Sindaco all'ultimo cittadino,
si renderebbe conto di quale servizio i volontari svolgono
regolarmente, allora capirebbe perché si parla dell'allertamento,
che non è certo una messa in guardia, l'allertamento si fa dopo che
nel centro unificato arriva la notizia che c'è un incendio, non che
si inventano...c'è un incendio e quindi giustamente l'allertamento
per primo è alla sede dove c'è l'incendio e non ultimo...posso
parlare? Credo che il collega Gerandin abbia visto quello che è
successo nel nostro comune di Brusson: se non ci fossero stati i
vigili volontari, una frazione sarebbe stata eliminata del tutto,
perché i vigili del fuoco di Aosta sono arrivati dopo un'ora e un
quarto perché c'è la distanza. Provi a parlare con la gente che ha
avuto queste esperienze, poi forse ridimensionerà alcuni
aspetti.
Detto questo, io vorrei tanto che ci fosse chiarezza sul fatto
che noi abbiamo dato perfettamente la voce al Comandante dei vigili
del fuoco e ai rappresentanti...e al rappresentante, al Presidente
dei vigili volontari. I Consiglieri del movimento...l'interpellanza
ci offre l'occasione, ci permette di illustrare alcune questioni
che con tutta probabilità non sono chiare nell'ambito
dell'organizzazione e del funzionamento del Corpo valdostano dei
vigili del fuoco. Intanto l'accordo siglato il 4 marzo è il
risultato della proficua attività del tavolo di lavoro paritetico
istituito a seguito della risoluzione approvata il 23 ottobre 2014
che, voglio ricordare, impegnava il Presidente della Regione a
costituire un tavolo di lavoro in cui fossero rappresentate
entrambe le componenti del Corpo, come ho detto: il Comandante e la
rappresentanza...del Presidente... Il tavolo di lavoro è stato
istituito il 3 novembre 2014 e in quella occasione i rappresentanti
delle due componenti hanno convenuto sull'opportunità che il tavolo
fosse composto da poche unità, ferma restando la possibilità di
invitare di volta in volta, a seconda dell'argomento trattato,
specifici profili professionali, com'era nella delibera. Al tavolo
di lavoro pertanto hanno partecipato di norma il Coordinatore del
Dipartimento Enti locali, Servizi di prefettura e Protezione
civile, il Vicecomandante del Corpo valdostano dei vigili del fuoco
e un ispettore antincendio, il Presidente e il Vicepresidente del
Consiglio del personale volontario, queste sono le figure che hanno
partecipato.
Per quanto riguarda le domande, le prime due domande,
l'allertamento dei distaccamenti comunali è sempre esistito.
L'accordo concluso il 4 marzo scorso, al fine di risolvere una
delle problematiche operative sollevate dai vigili del fuoco
volontari, ha semplicemente chiarito che la Sala Operativa,
acquisite le informazioni necessarie, allerta immediatamente -
sottolineo "immediatamente" - il distaccamento comunale e, in caso
di mancata ricezione, i distaccamenti dei Comuni vicini: questo
avviene nell'ottica di permettere ai volontari di intervenire sullo
scenario celermente, nell'attesa dell'arrivo dei vigili del fuoco
professionisti. Non vi sono pertanto né gli appesantimenti delle
procedure, né gli aggravi di costi paventati dall'interpellanza.
Anzi è l'esatto contrario: nella realtà dei fatti i volontari
tengono costantemente informati i professionisti, i quali spesso
evitano l'uscita perché l'intervento è tale da poter essere
assicurato autonomamente dai volontari, con conseguente notevole
risparmio del costo del personale e dei mezzi.
Per quanto riguarda i costi, l'allertamento avviene attraverso
un sistema di cercapersone e le spese sostenute nel 2014 sono state
pari a circa 2 mila euro. Inoltre, come stabilito dalla legge 37
del 2009, le attività di soccorso pubblico da parte dei volontari
sono svolte a titolo gratuito, salvo un rimborso forfettario che è
fissato, come lei ha ricordato, in 20 euro ogni ora di intervento
per i lavoratori autonomi; per i lavoratori dipendenti, i datori di
lavoro possono richiedere il rimborso degli emolumenti versati ai
loro lavoratori e calcolare in base agli emolumenti versati ai
lavoratori. Ad oggi il costo complessivo sostenuto nel 2014
relativamente agli interventi ammonta a 1.119 euro. Infine,
l'accordo del 4 marzo scorso non prevede alcun compenso per il
Presidente e il Vicepresidente del Consiglio del personale
volontario e, considerato che si tratta delle figure che sono
maggiormente coinvolte nella gestione di circa 1.600 volontari, è
stato previsto il riconoscimento di un rimborso forfettario delle
spese sostenute, rimborso che sarà determinato con delibera della
Giunta.
Per quanto riguarda l'ultima domanda:
"se è intendimento
provvedere all'annullamento..."
, eccetera, credo che da quello
che ha capito...non c'è naturalmente intendimento, perché riteniamo
di aver dato soddisfazione, di aver organizzato gli incontri e
successivamente, come lei ricordava, la firma è solo l'atto finale
di quello che è stato un percorso che ha portato ad avere questi
risultati che hanno trovato la soddisfazione di tutti. L'accordo
quindi sancisce non solo gli accordi sull'allertamento, ma anche su
altre problematiche di natura amministrativo-operativa e, come
richiesto dalla risoluzione, è nostra intenzione riferire poi nella
commissione competente, quindi, quando saremo chiamati, andremo
anche in commissione a riferire quello che adesso abbiamo
anticipato a lei, nelle modalità che lei ha chiesto, poi lì saremo
naturalmente esaustivi e a disposizione della commissione.
Grazie.
Presidente
- Per la replica, la parola al Consigliere
Ferrero.
Ferrero (M5S)
- Grazie Presidente.
Intanto volevo precisare che le parole che lei ha fatto uscire
dalla mia bocca non erano quelle, io ho fatto presente...e qui si
gioca al solito gioco al massacro che è stato utilizzato con il
collega Guichardaz quando ha parlato della Federazione del
volontariato. Qui, quando le persone chiedono semplicemente
trasparenza, di poter riuscire a capire quali sono i meccanismi, di
poter capire come vengono fatte le forniture, quanto vengono pagate
le persone, si solleva la bandiera dell'attacco personale ai
volontari, che non era mia intenzione assolutamente fare, io ho
rappresentato dei problemi di trasparenza nella gestione che ci
sono. A me quindi sta benissimo che i volontari ci siano, sta
benissimo che facciano il loro dovere, però devo anche preoccuparmi
del fatto che l'attività dei volontari è un'attività che deve
essere integrata e coordinata con quella dei professionisti.
Certamente che i volontari siano sul posto è una comodità quando
c'è da spegnere un incendio di sterpaglie, ma bisogna anche
chiedersi, nel momento in cui ci fossero degli incendi di tipo più
complesso, se quest'allertamento automatico possa rappresentare dei
problemi, allora qui ecco che viene fuori la questione della
formazione, ecco che viene fuori la questione del pericolo a cui
possono essere sottoposti anche gli stessi volontari, che non sono
adeguatamente preparati: è questo che noi volevamo sollevare.
Ovviamente abbiamo capito che ormai c'è da parte della Giunta
regionale e quindi di tutta la maggioranza una specie di muro di
cemento armato nei confronti dei vigili del fuoco valdostani. I
vigili del fuoco valdostani professionisti sono ormai stati
relegati in una specie di riserva indiana, non hanno più nemmeno il
diritto di parola, perché qui nella risoluzione noi avevamo
indicato in maniera chiara che ci doveva essere in tutte le fasi
della trattativa e anche della stesura e della sottoscrizione dei
verbali di accordo la rappresentanza dei vigili del fuoco
professionisti, cosa che è stata completamente ignorata; peraltro,
su questo ovviamente non ho avuto una risposta, lo rivedremo poi,
diciamo, all'interno della commissione consiliare competente. Non
riesco quindi a capire come mai ci sia questa posizione di assoluta
chiusura, sinceramente è incomprensibile, anche perché andrà col
tempo sicuramente a creare tutta una serie di problemi e di
criticità. Guardate che i volontari sono una parte importante per
quanto riguarda quest'attività di prevenzione di intervento, ma se
la parte professionistica non viene valorizzata, ma viene
addirittura esclusa e viene marginalizzata, non otterrete nessun
risultato se non quello di creare degli eventi in cui ci saranno
poi dei pasticci di cui vi assumerete la responsabilità voi.
Presidente -
Punto 21 all'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK