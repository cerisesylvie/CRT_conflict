Consiglio Regionale della Valle d'Aosta - Oggetto del Consiglio n. 2839 del 12 ottobre 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Impianti a fune
TURISMO E INDUSTRIA ALBERGHIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2839 del 12 ottobre 2023 - Resoconto
OGGETTO N. 2839/XVI - Interpellanza: "Promozione e sviluppo
dello scialpinismo nei comprensori sciistici regionali".
Bertin (Presidente) -
Riprendiamo i lavori. Siamo al
punto n. 38. La parola al consigliere Brunod.
Brunod (RV) -
Prendendo atto che nella seduta del
Consiglio regionale svoltasi il 7 e 8 aprile 2021 in merito
all'approvazione del Documento di economia e finanza regionale per
il triennio 2021-2023 era stato approvato all'unanimità l'ordine
del giorno avente come oggetto lo sviluppo dello sci-alpinismo,
evidenziamo che l'impegnativa dell'ordine del giorno, approvato
all'unanimità, prevedeva di definire un Piano dello sviluppo della
pratica dello scialpinismo nei comprensori sciistici valdostani da
svilupparsi nell'ambito del tavolo di coordinamento con le società
d'impianti a fune e di presentare il Piano di cui al punto
precedente alla Commissione consiliare competente in tempo utile
per l'avvio della campagna promozionale per la prossima stagione
invernale 2021/2022.
A oggi ogni società d'impianti a fune ha operato in autonomia
senza uno specifico coordinamento a livello regionale, anche in
ottica di commercializzazione comune del prodotto scialpinismo.
Abbiamo constatato che sul portale www.lovevda.itv vi sono
diverse informazioni sugli itinerari per lo scialpinismo classico,
pluripista, come per esempio anche per quanto riguarda un
importante progetto di scialpinismo nella Valle del Gran San
Bernardo mentre, a oggi, vi si trovano meno informazioni per quanto
riguarda la promozione dello scialpinismo, come per esempio è
portata avanti nel comprensorio Monterosa Ski, attraverso tre
percorsi dedicati e uno skipass apposito per gli appassionati della
pelle di foca, nei due tracciati segnalati e costantemente battuti
e monitorati nel comprensorio di Pila e nel nuovo percorso battuto
dedicato allo scialpinismo, a La Thuile, realizzato grazie al
progetto Interreg Alcotrà Nouvelles liaisons transfrontalières.
Tenendo conto della crescente domanda per lo scialpinismo e
considerata la fondamentale importanza che l'industria dello sci
riveste per la nostra offerta turistica, nonché per l'intera
economia della regione, da un punto di vista delle società di
impianti a fune, per la filiera dell'hôtellerie, della ristorazione
e del commercio. Evidenziamo inoltre che nei giochi invernali di
Milano e Cortina 2026 per la prima volta lo sci-alpinismo farà
parte del programma olimpico e assegnerà medaglie in tre
discipline: le gare sprint, maschili e femminili, e la staffetta
mista.
Si interpella quindi l'Assessore competente per conoscere quali
siano stati a oggi gli sviluppi e l'attività portata avanti
dall'Assessorato in riferimento ai contenuti previsti
dall'impegnativa dell'ordine del giorno che era stato approvato
all'unanimità.
Se il Governo regionale conferma che ci sia interesse nel
portare avanti la promozione e lo sviluppo dello scialpinismo
all'interno dei comprensori sciistici della Regione Valle d'Aosta,
anche in ottica di arrivare a proporlo in uno stagionale Ski Alp
Valle d'Aosta.
In caso di risposta affermativa ai due quesiti precedenti, come
s'intende procedere in vista dell'avvio della campagna promozionale
e della stagione invernale 2023-2024.
Presidente -
Risponde l'assessore Bertschy.
Bertschy (AV-VdA Unie) -
Rispondo ovviamente in
collaborazione con l'assessore Grosjacques, che si occupa degli
aspetti di promozione turistica e anche di promozione sportiva
della pratica dello sci alpinismo.
Rispetto all'ordine del giorno approvato allora e il lavoro che
si è fatto e che si sta facendo in questo periodo, come sappiamo
bene, l'impegno politico che abbiamo preso in Consiglio è un
impegno che poi abbiamo dovuto discutere attraverso un confronto
insieme alla società, perché i due livelli dello sci alpinismo -
quello libero fuori pista e quello in pista - riportano la stessa
pratica sportiva ma vi è una situazione diversa in termini di
gestione, di responsabilità, di investimenti e anche di promozione
dei percorsi perché, come tutti sappiamo, rispetto a quello che poi
si inserisce nella programmazione della promozione, bisogna essere
assolutamente nella condizione di garantire la gestione sia degli
investimenti che della sicurezza.
Quello che è stato fatto è un invito, già da allora, alle
società a studiare progetti che potessero andare nella direzione
d'implementare la pratica sui comprensori, invito che non può
essere un ordine, nel senso che l'autonomia gestionale delle
società è evidentemente il primo aspetto sul quale poi dobbiamo
avere tutti la massima considerazione. L'invito e l'indirizzo
uscito dal Consiglio è stato trasmesso e se sono nati anche alcuni
investimenti, altri stanno nascendo e altri sono in discussione, è
proprio perché il Consiglio regionale ha chiesto
quest'attenzione.
Rimane aperta - e stiamo continuando a lavorare - la questione
legata prima di tutto alla progettualità delle piste,
all'accatastamento e ai temi legati agli aspetti assicurativi e di
gestione delle due mission che vogliamo assegnare alle società,
perché è chiaro che le società nascono per far sciare in discesa
gli sciatori. Oggi l'evoluzione ci porta a dare nuovi servizi e su
questi si sta lavorando e anche le nostre leggi vanno adattate a
questi aspetti.
Quello che chiediamo alle società è che, una volta realizzati
gli investimenti, vengano messi in completa sicurezza e questo è di
fondamentale importanza.
"Quali siano quindi gli sviluppi e le attività portate avanti
dagli Assessorati": in riferimento ai punti dell'impegnativa sono
esattamente le cose che stiamo raccontando, alcune progettualità si
sono fermate anche in relazione agli aspetti che dicevo prima, che
riguardano il rischio valanghivo di alcuni tracciati, perché una
volta poi tracciate le piste, rispetto ai piani regolatori tutto
deve essere compatibile e autorizzabile.
Alcune società stanno ancora oggi facendo delle valutazioni e
quello che abbiamo cercato di fare e chiesto anche agli enti locali
è di capire - attraverso un'analisi che deve partire dal territorio
e dal basso - se nei costruendi accordi di collaborazione di questo
secondo anno nasceranno delle progettualità in questa direzione,
perché anche qui le società possono avere più o meno interesse a
sviluppare dei progetti che riguardano lo sci alpinismo. La cosa
più importante è che, nell'arricchimento dell'offerta di servizi
che i comprensori devono avere, siano gli stessi Comuni a
determinare se è meglio una pista da sci alpinismo piuttosto che la
ciaspolata piuttosto che altri servizi che intendono mettere in
campo.
Di qui a breve vedremo anche se negli accordi di cooperazione è
nato qualche cosa d'interessante al riguardo.
Alcune località si stanno confermando, lei citava Crévacol, vi è
un interessante progetto a La Thuile che si conferma, anche Pila
l'anno scorso ha dato vita al suo percorso, il Monte Rosa l'ha
fatto già da tempo.
Abbiamo richiesto i dati di vendita dei biglietti, per esempio
di Monte Rosa, quelli, appena ce li avremo, possiamo metterli in
disponibilità di modo che ci siano dei dati sui quali fare dei
ragionamenti.
Sul punto 2,"Se il Governo regionale confermi che ci sia
interesse e volontà nel portare avanti e in promozione lo sviluppo
dello sci alpinismo all'interno nei comprensori sciistici della
Regione Valle d'Aosta, anche in un'ottica di arrivare a proporre
uno stagionale Ski Alpe": l'interesse c'è, attualmente c'è la
volontà anche di arrivare a promuovere uno stagionale, anche se qui
dobbiamo continuare il confronto con le società, perché ci sono
società che hanno necessità di utilizzare l'impianto per arrivare
alla pista di allenamento o alla pista di fruizione del servizio, e
altre società che non hanno questa necessità, quindi è
differenziato proprio l'arrivo e anche il costo da una parte
piuttosto che dall'altra, infatti ci sono comprensori che offrono
questo servizio in maniera gratuita.
Allora stiamo cercando di capire come arrivare - non credo che
ce la faremo per questa stagione ma sicuramente quella prossima - a
definire un modello che possa andare bene sia per un livello di
servizio a pagamento che per un livello di servizio gratuito,
perché, nel momento in cui andremo a promuovere un prodotto
regionale, dovremo essere in grado poi di tenerlo sul mercato anche
alle giuste regole e con le stesse condizioni.
Proprio in questo senso la collaborazione con l'Assessorato al
turismo è di fondamentale importanza e avremo la possibilità di
lavorarci anche in questa prima parte dell'anno, ma soprattutto per
andare a provare a definire un prodotto Valle d'Aosta.
Le due cose che dovremo leggere in questo inizio d'autunno sono:
cosa nasce dagli accordi di cooperazione, quindi cosa potrà venire
fuori, soprattutto sui piccoli comprensori, e come arrivare a
tenere insieme realtà diverse, dove si deve utilizzare l'impianto,
quindi pagare un servizio, in altri posti dove appunto questo non
avviene.
La terza domanda: "Se nel caso di risposte affermative ai due
quesiti precedenti, come si intenda procedere visto l'arrivo della
campagna promozionale della stagione invernale": a oggi la
promozione è assegnata ancora alle singole stazioni proprio perché
c'è troppa differenza di prodotto.
Devo dire però che tutte le stazioni lo stanno facendo con la
massima attenzione, anche perché si sono rese conto, alcune
stazioni in particolare, che questa diventa un'offerta molto, molto
interessante per le località, in particolare quelle più
piccole.
L'impegno che mi prenderei senza problemi è di venire a fare
un'audizione con dei documenti in mano rispetto alla situazione
delle varie stazioni in Commissione e soprattutto di continuare
questo livello di confronto per arrivare a raggiungere l'obiettivo
finale, che è quello di una promozione a livello regionale delle
differenti realtà e anche delle differenti proposte.
Presidente -
Per la replica, consigliere Brunod.
Brunod (RV) -
Ringrazio anche l'Assessore per la risposta
molto dettagliata in merito a quest'argomento. Come gruppo
Rassemblement ci tenevamo a riportare l'attenzione su questa
tematica in quanto ovviamente lo sci alpinismo non sostituirà mai
lo sci alpino, l'abbiamo già detto più volte, però sicuramente è
un'attività che va ad arricchire e a implementare, dal punto di
vista dell'offerta turistica invernale, le attività che possono
essere svolte sul nostro meraviglioso territorio.
Ci fa piacere che ci sia stato un invito alle società a fare dei
ragionamenti per proseguire su questa strada della promozione dei
percorsi dedicati allo sci alpinismo, in completa sicurezza
ovviamente. Da questo punto di vista capiamo che ci siano delle
tempistiche che vanno rispettate per affrontare un aspetto che è
molto importante, anzi, è quello più importante perché sappiamo che
al giorno d'oggi succedono molte volte tanti incidenti e quindi
prevenire da questo punto di vista è molto strategico.
Ci fa piacere aver sentito che negli accordi di cooperazione è
stata segnalata l'opportunità di poter proseguire nello sviluppo di
queste idee per quanto riguarda lo sci alpinismo, quindi con
piacere siamo d'accordo di poter poi dare seguito a delle audizioni
in Commissione sul tema, come da lei suggerito.
Per quanto riguarda lo stagionale Ski Alp, di certo sarebbe una
grande novità per la nostra regione. Siamo piccoli ma, se diversi
comprensori riescono a fare sinergia e a mettere insieme le diverse
problematiche - perché come è stato ben detto ci sono degli
itinerari e dei percorsi che necessitano dell'utilizzo degli
impianti e altri meno, quindi trovare la formula giusta per portare
avanti questo stagionale nel migliore dei modi - sarebbe
sicuramente una bella innovazione per quanto riguarda la parte
dell'offerta turistica per lo sci alpinismo.
...per quanto riguarda quelli attuali, anche noi li abbiamo
visti sul sito turistico della nostra regione. Non so se sia una
questione di problematiche a livello normativo, mi pare che anche a
Cervinia sia stato sviluppato qualcosa a livello di percorsi
battuti segnalati in sicurezza. A oggi non troviamo queste
indicazioni sul sito turistico della Regione, magari se è possibile
- in sinergia tra i due Assessorati come da lei è stato citato
precedentemente - fare una verifica e magari integrare anche queste
informazioni sul sito della nostra Regione.
La strada da percorrere è ancora abbastanza lunga, però le
prospettive, la disponibilità e l'attenzione sono quelle giuste per
dare un giusto risalto a una disciplina che in Valle d'Aosta può
dare tante soddisfazioni. Abbiamo grandi campioni e quello che
possiamo suggerire è se si può suggerire, come è stato detto da
lei, alle società degli impianti se in questi ragionamenti vi sia
la possibilità di portare avanti maggiori iniziative, anche per
esempio l'organizzazione di eventi o anche competizioni serali
infrasettimanali su questi percorsi che sono stati progettati per
lo sci alpinismo, in modo tale da dare la possibilità a dei
neofiti, e soprattutto ai giovani, di praticare in tutta sicurezza
lo sci alpinismo; direi proprio "Iniziare a mettere le pelli di
foca", perché tutti sappiamo che lo sci alpinismo classico non è
una cosa che uno può inventarsi oggi, mettere gli sci ai piedi e
salire su una montagna, quindi sarebbe una bella opportunità se in
sinergia i comprensori sciistici cerchino di mettere in piedi delle
iniziative del genere anche guardando alle Olimpiadi del 2026 che
non sono poi così lontane.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK