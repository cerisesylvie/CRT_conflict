Consiglio Regionale della Valle d'Aosta - Oggetto del Consiglio n. 1188 del 14 marzo 1985 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 1188 del 14 marzo 1985 - Resoconto
OGGETTO N. 1188/VIII - ORGANIZZAZIONE E SVOLGIMENTO DEI
CAMPIONATI ASSOLUTI DI SCI ALPINO SVOLTOSI NEL MESE DI FEBBRAIO A
CERVINIA BREUIL.(Interpellanza).
PRESIDENTE
: Do lettura dell'interpellanza presentata dai
Consiglieri Torrione, Pascale e Breuvé:
INTERPELLANZA
Si sono svolti recentemente a Breuil-Cervinia i Campionati
italiani assoluti di sci alpino.
Un avvenimento sportivo del genere, per come è stato gestito e
pubblicizzato, non solo non ha avuto alcun riscontro positivo sul
piano strettamente promozionale ma ha addirittura sortito l'effetto
contrario proiettando all'esterno una immagine piatta, incolore e
assolutamente distorta di una delle nostre prestigiose stazioni
invernali.
Infatti i servizi che la RAI ha diffuso sia in ambito regionale
che sul circuito nazionale (TG1 e TG2) hanno dato l'idea non di una
manifestazione a livello nazionale ma piuttosto di un avvenimento
di secondaria importanza quale un campionato dopolavoristico di
ferrovieri o di barbieri (con tutto il rispetto per queste due
categorie, ovviamente!).
Ora, dal momento che in occasione dei Campionati mondiali di
Bob, la RAI ha garantito dietro anche intervento finanziario della
Regione, una serie di ottimi collegamenti con lusinghieri risultati
sul piano promozionale.
I sottoscritti Consiglieri regionali del Gruppo del
P.S.I.
INTERPELLANO
l'Assessore competente per conoscere:
1) a quale Ente o sodalizio ha fatto capo l'organizzazione dei
Campionati assoluti di sci alpino svoltisi nel mese di febbraio a
Cervinia-Breuil;
2) se la Regione abbia contribuito finanziariamente a tale
organizzazione ed in caso affermativo in quale misura;
3) se la Regione abbia offerto un qualche supporto logistico,
tecnico o finanziario all'organizzazione di detta
manifestazione;
4) se non si ritenga comunque opportuno di controllare da parte
della Regione l'effettuazione di manifestazioni del genere al fine
di evitare che si proietti all'esterno un'immagine distorta e falsa
della Valle d'Aosta.
PRESIDENTE
: Ha chiesto di illustrare l'interpellanza il
Consigliere Torrione, ne ha facoltà.
TORRIONE - (P.S.I.):
Lo scorso mese di febbraio si sono
svolti a Breuil-Cervinia i campionati assoluti italiani di sci
alpino, una manifestazione di un certo prestigio che avrebbe dovuto
avere anche lo scopo di lanciare dei precisi messaggi pubblicitari
per quanto
riguarda la nostra Regione.
Mi riallaccio al discorso che molto giustamente l'Assessore al
Turismo, aveva fatto nel momento in cui si sono lanciati i
campionati mondiali di bob, dove l'effetto pubblicitario
travalicava, per quanto ci concerneva, addirittura l'aspetto più
propriamente agonistico della manifestazione, e molto più
opportunamente la Regione era ed è intervenuta finanziariamente per
sostenere lo sforzo degli organizzatori per lanciare quella
manifestazione nel miglior modo possibile. Infatti, credo che i
riscontri pubblicitari e promozionali che si sono avuti dopo quella
manifestazione siano stati largamente positivi.
A distanza di neanche due mesi, uno spettatore accendendo il
video, ha creduto di essere proiettato in una realtà completamente
diversa: anziché ai campionati italiani di sci sembrava di essere
di fronte, senza offesa per nessuno, ai cosiddetti campionati
"della mutua", perché l'immagine di Cervinia non c'era, sembrava di
essere in un villaggio sperduto di una qualsiasi località
d'Europa.
Inoltre chi segue lo sport in TV sa che le manifestazioni
sportive di discesa libera destano sempre delle emozioni, per la
difficoltà della pista e per la velocità degli atleti; invece in
questo caso si riprendevano gli atleti italiani partecipanti alla
gara come assolutamente fermi.... ed è stata una novità assoluta in
Europa! Essi venivano ripresi in un tratto di pista del tutto
pianeggiante, per cui questi poveretti non riuscivano ad andare
avanti. Questi sono stati i campionati di discesa libera, dove di
libero c'era solo l'interpretazione! A Cervinia succedono anche di
queste cose.
I servizi sono stati trasmessi sia sul circuito regionale sia su
quello nazionale, e molto opportunamente la R.A.I. ha dato una
giustificazione di queste immagini penose; tra l'altro l'arrivo non
era neanche da valle, bensì dall'alto, per cui questi signori
sparivano improvvisamente senza che si vedesse il traguardo dietro
una curva; si sentiva annunciare solo il loro arrivo. I campionati
mondiali di bob sono costati quasi 100 milioni, Cervinia era tutta
addobbata; per i campionati assoluti di sci alpino è stato tutto
l'inverso, non c'era uno striscione, la gara sembrava un campionato
dopolavoristico di ferrovieri o barbieri, per cui mi chiedo se
possiamo tenere un atteggiamento così contraddittorio.
Se la Regione sponsorizza una manifestazione come i Campionati
mondiali di bob proprio per avere un riscontro di un certo tipo,
deve tenere in considerazione anche altre manifestazioni che hanno
un minimo di risonanza e che si svolgono nell'ambito della nostra
Regione. Dico questo perché chi ha visto dopo i mondiali di sci, la
Valtellina ripresa da tutte le parti, dall'alto, dal basso, con una
profusione di telecamere che era giustamente dimensionata
all'importanza della manifestazione, ha avuto una impressione
penosa della nostra Regione. Questo mi dispiace perché quando si
contribuisce a creare una immagine distorta di una delle nostre
località, fra l'altro fra le più prestigiose, credo one a questo
punto sia interesse e preoccupazione di noi Consiglieri far sì che
per l'avvenire non si verifichino più inconvenienti del genere.
Le domande che abbiamo posto sono abbastanza precise, al di là
del tono ironico con cui ho voluto illustrare questa nostra
interpellanza, perché ritengo, che obiettivamente la Regione, anche
se non entra nell'organizzazione di una manifestazione di un certo
tipo, debba comunque controllarne l'effettuazione, sennò si
verificano gli inconvenienti che si sono manifestati durante i
campionati italiani di sci.
Vorremmo sapere se l'atteggiamento dell'Assessorato è stato un
atteggiamento volutamente distaccato da questo tipo di
manifestazione oppure se l'Assessorato al Turismo è entrato
direttamente nell'organizzazione. Non credo che ciò si sia
verificato perché là dove l'Assessorato ha collaborato in prima
persona all'organizzazione (vedi i campionati di bob) i risultati
anche sul piano della ricettività e dell'organizzazione si sono
visti ed hanno dato buoni frutti, per cui gradirei che l'Assessore
mi illuminasse su quanto abbiamo richiesto.
Si dà atto che alle ore 11,44 riassume la Presidenza il
Presidente Bondaz.
PRESIDENTE
: Ha chiesto di parlare l'Assessore al Turismo,
Urbanistica e Beni Culturali Borbey, ne ha facoltà.
BORBEY - (D.C.):
Prima di leggere le risposte, alle
domande del Consigliere Torrione, debbo dire che concordo con
quanto ha detto. Immediatamente mi sono messo in contatto con il
dott. Evangelisti, direttore del settore sport della R.A.I. a Roma,
il quale mi dà sempre la stessa risposta, cioè la mancanza di
mezzi.
Per quanto riguarda l'ultima considerazione fatta dal
Consigliere Torrione nel suo intervento; noi organizziamo alcune
manifestazioni ad alto livello come la Coppa del Mondo di Sci, i
campionati di Bob ecc., però il nostro indirizzo è quello di
cercare di responsabilizzare sempre più sul territorio le varie
associazioni, dalle aziende di soggiorno agli sci club, per cui
saremmo intenzionati a seguire questa strada anche per le coppe del
mondo, fissando una certa cifra e chiedendo alle aziende di
soggiorno, ai Comuni, ai promotori, di accettare la cifra stanziata
dalla Regione e organizzare direttamente (al limite con una
supervisione dell'Assessorato regionale oppure con un apporto
tecnico) la manifestazione perché è giusto responsabilizzare in
modo particolare le federazioni.
Comunque c'è stata sicuramente una carenza di mezzi della R.A.I.
a questa manifestazione, la quale d'altra parte è stata presa
sottogamba anche dagli atleti, perché la maggior parte di loro
erano ammalati o non avevano voglia di correre.
Venendo alle risposte, i campionati italiani assoluti di sci
alpino, maschile e femminile, si sono svolti a Breuil-Cervinia
dall'11 al 17 febbraio; la manifestazione, come da regolamento
FISI, è stata affidata ufficialmente ad un sodalizio sportivo, nel
caso specifico lo Sci Club Cervino, il quale con la collaborazione
di tecnici e personale reclutato in loco ha gestito in proprio
l'organizzazione della manifestazione in questione.
Seconda risposta, la Regione tramite l'Assessorato al Turismo ha
contribuito finanziariamente all'organizzazione della
manifestazione. L'ammontare del contributo è stato determinato
dall'Assemblea generale sportiva nella riunione del 13 febbraio
nella misura di 10 milioni, a fronte di un preventivo di spesa di
65 milioni. Il contributo sarà liquidato attingendo alla legge
dello sport.
Come già precisato, l'organizzazione della manifestazione è
stata curata direttamente dallo Sci Club Cervino, il supporto
organizzativo richiesto fornito dalla Regione è stato quello di
dare in uso tutte le strutture che erano state adibite per la
manifestazione del bob. Le strutture riguardavano la Segreteria,
telefoni, macchine da scrivere, fotocopiatrici e la Sala
Stampa.
All'ultimo punto, si osserva che l'intervento diretto regionale
garantisce una migliore efficienza, almeno per alcune
manifestazioni; però rappresenta anche un grosso dispendio di
danaro perché non vogliamo rischiare di fare brutte figure. Se nel
futuro lo organizzerà uno Sci Club o l'azienda di soggiorno, questi
dovranno preparare le manifestazioni tenendo presente un budget
fissato. Quindi ripeto quanto ho detto all'inizio, che siamo cioè
indirizzati a responsabilizzare gli enti locali. Devo dire però che
anche se diamo un supporto dall'esterno, dobbiamo essere più vicini
a queste manifestazioni.
PRESIDENTE
: Ha chiesto di parlare il Consigliere
Torrione, ne ha facoltà.
TORRIONE - (P.S.I.):
Li avevo chiamati i campionati
"della mutua" e poiché ha detto anche l'Assessore che la maggior
parte degli atleti erano ammalati, probabilmente avevo ragione di
fare una affermazione del genere.
L'Assessore ha detto alcune cose che sono senz'altro giuste:
ritengo giusto che la Regione non debba entrare direttamente in
ogni manifestazione e che l'organizzazione debba essere lasciata
anche a sodalizi di tipo sportivo, però non ho chiesto che la
Regione entri direttamente, ma che la Regione continui a svolgere
un suo controllo.
La versione RAI è sostanzialmente diversa, perché dice che non
era stata messa in condizione di fare riprese migliori non
essendoci a disposizione il gatto delle nevi e mancando la
possibilità di riprendere di atleti all'arrivo. Allora mettiamoci
d'accordo, perché non vorrei che qualcuno se la prendesse con il
....Consigliere di zona Maquignaz, che finirebbe per avere delle
grosse responsabilità che noi non gli attribuiamo perché sappiamo
che quando ha seguito altri campionati il discorso è stato
diverso!
Chiedo alla Regione più attenzione,ed il significato di questa
nostra interpellanza era proprio questo. Inoltre, nel quadro di
quel famoso discorso che si deve fare con la R.A.I. e che ho
sollecitato già la volta scorsa, si introducano anche questi
argomenti perché non si può pensare che la R.A.I. mandi ogni volta
una sua troupe organizzata, ma bisogna anche pensare che là dove
c'è un cronista sportivo, chi organizza la manifestazione gli deve
fornire tutti gli elementi perché le riprese ed i servizi siano
curati adeguatamente.
Siamo parzialmente soddisfatti delle risposte dell'Assessore e
ci auguriamo che con questo capitolo si chiudano anche i cosiddetti
campionati "della mutua".
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK