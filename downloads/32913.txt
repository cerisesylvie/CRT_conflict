Consiglio Regionale della Valle d'Aosta - Oggetto del Consiglio n. 1446 del 3 novembre 2010 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSETTO DEL TERRITORIO
Espropriazione per pubblica utilità
TRASPORTI E VIABILITÀ
Impianti a fune
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1446 del 3 novembre 2010 - Resoconto
OGGETTO N. 1446/XIII - Interpellanza: "Espropriazione dei
terreni per la realizzazione della funivia del Monte
Bianco".
Interpellanza
Vista la gara d'appalto "bis" di 111 ML di euro per la
realizzazione della funivia del Monte Bianco;
Considerato che la società sta valutando l'offerta
economicamente più vantaggiosa;
Vista l'importanza e la complessità dell'opera;
Visto il ricorso in essere promosso dai proprietari dei
terreni espropriati che ospiteranno la stazione di partenza della
funivia;
i sottoscritti Consiglieri regionali
Interpellano
il Presidente della Regione per sapere:
1) quali sono stati i criteri di valutazione perseguiti per
determinare l'indennità di esproprio dei terreni sopra
indicati;
2) quali sono le intenzioni dell'amministrazione regionale
nei confronti dei ricorrenti, tenuto conto delle motivazioni alla
base del loro ricorso e del relativo percorso in essere per la
costruzione del nuovo impianto;
F.to: Chatrian - Giuseppe Cerise - Louvin
Presidente
- La parola al Vicepresidente Chatrian.
Chatrian (ALPE)
- Grazie Presidente.
Quest'anno più volte abbiamo discusso dell'importanza di tale
opera che dovrà essere realizzata nel prossimo quinquennio.
Vorremmo conoscere lo stato dell'arte, non del bando e delle
aperture delle buste, visto che siamo in fase di appalto, ma della
procedura che si è messa in campo in questi ultimi due anni. Ad
inizio 2009 l'Amministrazione regionale inizia il suo iter
espropriativo e lo scorso anno, i 36 proprietari di questi terreni
che dovranno ospitare la stazione di partenza di tale funivia,
presentano un atto di citazione, perché non condividono gli
indennizzi proposti dall'Amministrazione regionale. Nel nostro
quesito si chiede, dal punto di vista in primis procedurale,
"quali sono i criteri di valutazione perseguiti per determinare
l'indennità..."
, stiamo parlando di circa 16.000 metri quadri.
Più volte abbiamo potuto constatare che nella stessa zona erano
stati espropriati non dall'ente pubblico, ma dalla società
Autostrada in questi ultimi anni altri terreni simili, ecco perché
chiediamo al primo punto i criteri di valutazione, e pagati quasi
60 euro al metro quadro. Quest'area di stazione di partenza sarà
proprio quella che ospiterà le infrastrutture più grandi, legate
all'arroccamento dell'impianto, ai pullman, alle auto, ai
parcheggi, quindi presupponiamo che ci sia stato un intervento
pubblico per creare le condizioni per poter edificare...
indubbiamente legato a questa nuova struttura. Al punto n. 2 si
chiede quali sono le intenzioni dell'Amministrazione regionale nei
confronti dei proprietari dei terreni. Grazie.
Presidente
- La parola all'Assessore al bilancio, finanze
e patrimonio, Lavoyer.
Lavoyer (FA)
- Grazie Presidente.
L'iniziativa del collega Chatrian e del gruppo ALPE offre la
possibilità per aggiornare il Consiglio della situazione e delle
procedure seguite per determinare l'indennità di esproprio dei
terreni oggetto dell'interpellanza. Ai fini della determinazione
delle indennità di esproprio, si deve considerare la destinazione
urbanistica della zona ed i relativi vincoli. La zona oggetto di
esproprio è un'area acquitrinosa al di sotto dell'ultima curva
prima dell'ingresso al tunnel, è situata in zona C8/4, ma risulta
inserita già dalla prima applicazione del PTP, quindi dal 1998,
nelle aree di interesse paesaggistico, per le quali valgono le
prescrizioni di cui all'articolo 40 delle norme di attuazione del
PTP stesso, comma 2, lettere a) e b). Più precisamente queste norme
specificano:
"a) non sono consentite edificazioni, né
realizzazioni di infrastrutture, salvo quelle inerenti alle
attività agricole (comprese le ricomposizioni fondiarie che non
comportino radicali modificazioni del suolo o delle masse arboree
esistenti) e quelle indispensabili per ripristinare, riqualificare,
recuperare o razionalizzare gli usi e attività in atto o per
eliminare elementi o fattori degradanti o per migliorare la
fruibilità degli elementi costitutivi dello specifico interesse
delle aree; b) devono essere conservati, mantenuti e, ove
possibile, ripristinati gli elementi costitutivi del sistema
insediativo tradizionale, compresi i segni del paesaggio agrario e
le trame infrastrutturali (sentieri, percorsi, ru, filari...)
-
eccetera -
escludendo ogni intervento che possa comprometterne
la complessiva leggibilità o fruibilità; nelle aree a vigneto
devono essere mantenuti, altresì, i terrazzamenti..."
, questa è
una norma di carattere generale, di cui riporto i due punti. Queste
prescrizioni escludono per i privati ogni possibilità di nuove
edificazioni nella zona - fra l'altro, già soggetta a PUD - e
limitano gli interventi al mantenimento e al ripristino del sistema
agrario; pertanto, ai sensi e per gli effetti della normativa
espropriativa, costituiscono un vincolo di carattere conformativo
analogo a quelli derivanti dalla delimitazione degli ambiti
inedificabili, di cui alla legge n. 11/1998, articoli che il
collega Chatrian conosce bene: il 33 e il 37. Questo vincolo dà
l'obbligo all'ente pubblico di corrispondere gli indennizzi
previsti per le aree non edificabili, quindi fra indennità e
contributo circa 10 euro al metro quadro. Tale impostazione
valutativa trova poi conferma nel fatto che la Giunta regionale,
per poter approvare il progetto relativo alla costruzione del
complesso funiviario, ha dovuto ricorrere alla deroga alle
prescrizioni del PTP, deroga prevista dall'articolo 8 della legge
n. 11, riconoscendo, a seguito del parere positivo espresso
dall'apposita conferenza dei servizi, il carattere eccezionale,
nonché l'interesse generale e la particolare rilevanza economica
dell'intervento proposto. A maggior ragione si perviene a tale
conclusione se si considera che la data del decreto di esproprio è
del 2009, momento ablativo a cui si deve far riferimento per la
determinazione del criterio indennitario. Il Consiglio comunale di
Courmayeur aveva adottato il testo definitivo di variante
sostanziale del piano regolatore generale, in adeguamento lo stesso
al PTP e alla legge regionale n. 11, e i terreni in questione sono
stati inseriti in zona F, sotto zona FA 14, normata dall'articolo
21 delle norme tecniche di attuazione, servizi, impianti e
attrezzature di interesse generale regionale, non suscettibili di
edificazione di tipo privato, ad eccezione della manutenzione di
eventuali fabbricati esistenti. La valutazione dei terreni riferita
al momento ablativo porta così
ad abundantiam
ai parametri
indennitari delle aree non edificabili già con la sola
considerazione della destinazione urbanistica, indipendentemente
dall'aggravio del vincolo conformativo dell'articolo 40. È indubbio
che tale criterio può apparire incongruo se si considera che le
aree rientrano in un comune di forte valenza turistica come
Courmayeur, ma l'attuale sistema indennitario a cui si deve
attenere l'ente pubblico fonda la valutazione in funzione del solo
parametro dell'edificabilità ed esclude che possa configurarsi un
terzo genere fra aree edificabili e aree agricole, nel quale
inserire terreni che, pur privi di suscettività edificatoria,
possono comunque avere una buona potenzialità reddituale. A tal
fine la stessa Corte costituzionale ha confermato l'impossibilità
di far ricorso ad un terzo genere di valutazione, questo per
sottolineare che l'ente pubblico ha dei binari precisi dai quali
non può uscire.
I ricorrenti lamentano una differenza di trattamento rispetto a
quanto concesso da RAV per terreni siti nella stessa zona per i
lavori di costruzione del secondo lotto del tronco del traforo del
Monte Bianco a Morgex. Occorre precisare che nel mese di marzo 2000
il tecnico incaricato da RAV ha presentato una perizia concernente
le valutazioni specifiche di terreni situati nelle diverse zone
omogenee interessate, F8/3, S8/1, S8/2, tranne che per la sola zona
omogenea C8/4, per cui la RAV ha proceduto per analogia con una
valutazione dei terreni siti in zona limitrofa, ma non sottoposta a
vincolo paesaggistico (di cui all'articolo 40 del PTP). Vi è stata
quindi un'analogia di valutazione, ma questa invece è una zona
vincolata, allora non possiamo prendere tale tipo di valutazione
come parametro per l'ente pubblico.
Questa cronistoria era per illustrare al Consiglio il modo con
cui si è proceduto, che è stato corretto; come è stato detto, tale
valutazione è oggetto di ricorsi, ci sono dibattimenti e
appuntamenti in atto in questi giorni; però, per rispondere al
secondo quesito, la valutazione rapportata ai terreni non
edificabili è stata a suo tempo stimata, con le motivazioni che
abbiamo detto, dal tecnico incaricato della redazione del piano
particellare espropriativo. È stata ritenuta congrua da parte della
Direzione espropriazioni e rideterminata in tal senso da parte
della Commissione regionale per le espropriazioni, questo è il
motivo per cui la Regione si è costituita in giudizio, quindi noi
manteniamo sia la valutazione sia l'impostazione dell'iter
avviato.
Presidente
- La parola al Vicepresidente Chatrian.
Chatrian (ALPE)
- Grazie Presidente.
È una materia complessa, quindi ho cercato di stare molto
attento soprattutto ascoltando la risposta al punto n. 1, i criteri
di valutazione, perché l'elemento più importante era legato non
solo alla procedura, ma ai criteri che hanno determinato quei
valori. È curioso, come diceva lei, che nel 2000 la RAV, di cui la
pubblica amministrazione ha il 42 percento, aveva valutato tutti
quei terreni limitrofi e non solo, ai valori che abbiamo citato
oggi in aula. Senza entrare nel dettaglio della procedura che lei
ha ben illustrato o nei criteri di valutazione, giustamente a monte
c'è l'interesse generale, c'è la volontà pubblica di derogare,
altrimenti non si potrebbe edificare su quel terreno, edificare
l'attrezzatura... l'edificabilità per la stazione di partenza della
funivia, mi passi questo termine... ma, per permettere tale
edificabilità, la mano pubblica ha fatto una scelta. Lei ci ha
detto che l'Amministrazione regionale ha dovuto procedere in questa
maniera, le valutazioni sono congrue a livello sia di direzione,
sia di commissione; ci sembrano due pesi diversi: quello che è
stato concesso pochi anni fa dalla stessa società pubblica e quello
che si sta instradando per quanto riguarda questi 16.000 metri
quadro. Prendiamo atto delle intenzioni dell'Amministrazione
regionale, ma c'è qualcosa che, a nostro avviso,
cloche
a
livello di valutazioni; sarà un'altra aula che dovrà mettere nero
su bianco la veridicità o meno della procedura, ma in merito ai
valori, ci sembra che, dal punto di vista generale, - visto che due
settimane fa parlavamo proprio di un intervento del pubblico
inerente l'acquisto dei 509 posti auto -, nel momento in cui
interviene la mano pubblica, si modificano le potenzialità
urbanistiche. A nostro avviso, qui un punto interrogativo va messo,
forse persino due, aspetteremo gli esiti diretti sul dossier.
Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK