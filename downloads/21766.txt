Consiglio Regionale della Valle d'Aosta - Oggetto del Consiglio n. 1489 del 5 ottobre 2005 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Presidio ospedaliero
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1489 del 5 ottobre 2005 - Resoconto
OGGETTO N. 1489/XII - Effetti sociali, economici ed ambientali
del progetto di ampliamento verso est dell'Ospedale regionale.
(Interrogazione)
Interrogazione
Richiamate le conclusioni dello "Studio Fubini", circa le
ripercussioni sulla viabilità dell'intera città di Aosta del
progetto di ampliamento verso est dell'ospedale di Aosta, in cui,
tra l'altro, viene ricordato che "vanno tempestivamente predisposti
gli strumenti (studi di fattibilità, approfondimenti progettuali,
valutazioni dei possibili effetti sociali, economici ed ambientali)
necessari per definire tali politiche e per metterle in atto in
maniera armonica, ...";
Ritenuto opportuno che tali studi di approfondimento siano
attivati in tempi "non biblici";
Preso atto, inoltre, della volontà positiva dell'Assessore,
manifestata nel corso di una precedente iniziativa consiliare sullo
stesso argomento, di proseguire nell'azione informativa ai soggetti
interessati, già avviata, circa dimensioni e caratteristiche del
progetto di ampliamento dell'ospedale;
i sottoscritti Consiglieri regionali
Interrogano
l'Assessore competente per sapere:
1) se sono stati individuati gli strumenti per valutare "i
possibili effetti sociali, economici ed ambientali" di tale
progetto, quali sono e quando si potranno conoscere i risultati di
tali valutazioni;
2) quali sono stati gli incontri informativi sul progetto di
ampliamento ad est dell'ospedale, finora realizzati, quando si sono
effettuati e con quali risultati;
3) quali forme di informazione/consultazione della
popolazione residente nella zona interessata dall'ampliamento, ma
non solo, sono state previste e quando si pensa di
attivarle.
F.to: Squarzino Secondina - Riccarand
Presidente - La parola all'Assessore alla sanità, salute e
politiche sociali, Fosson.
Fosson (UV) - Partire per un'interpellanza come questa, che
vuole studiare gli effetti sociali, economici ed ambientali,
citando due righe di un rapporto che ha 100 pagine ed assumere
queste due righe come se fossero il tutto di questo rapporto è
pretestuoso e anche scorretto. Cito altri pezzi di tale rapporto,
soprattutto nelle conclusioni firmate da tutto il gruppo di lavoro,
che dice:
"date le indicazioni del Piano socio-sanitario
regionale in merito alla concentrazione in Viale Ginevra della
struttura ospedaliera per la cura delle acuzie e le conclusioni
dello studio di fattibilità secondo le quali l'ipotesi di
ampliamento ad est è quella che meglio corrisponde alle esigenze di
carattere sanitario, il gruppo segnala l'opportunità che la
proposta di ampliamento sia valutata alla luce di un progetto
strategico di trasformazione della città"
, e ancora:
"l'ampliamento del Presidio ospedaliero di viale Ginevra si
connota pertanto come uno, se non il primo, degli elementi della
futura trasformazione della città di Aosta"
.
Se si vuole essere corretti, non ci si può presentare solo e
sempre con la medaglia del più corretto della classe ma, se si
vuole citare un rapporto, bisogna citarlo in tutte le sue parti,
non in due righe. Se poi con il titolo... quali effetti sociali,
economici ed ambientali dell'ampliare un ospedale, del renderlo più
idoneo... presentare questo come una catastrofe epocale, come una
guerra... mi sembra veramente qualcosa di non corretto. D'altronde,
se vi è un progetto che è stato studiato in tutti i suoi effetti da
15 anni è proprio il progetto dell'ampliamento dell'Ospedale:
fossero stati studiati così tutti gli altri progetti portati avanti
in Valle d'Aosta! Questo è sicuramente un progetto di cui si è
scritto, si sono fatti studi di tutti i tipi, quindi vi è solo da
prendere una decisione, vi è solo da portare avanti il meglio in
questa situazione, ripeto: non per provocare una catastrofe agli
abitanti della Valle d'Aosta, ma dargli un'assistenza sanitaria più
rispondente alle esigenze. I documenti di questi studi ci sono, non
sono documenti segreti, basta solo andarli a vedere: sono documenti
di programmazione urbanistica di "Aosta capitale", "rapporto
Guzzanti" - Guzzanti è stato anche Ministro della sanità nel 1995
con tutto il suo gruppo -, risposte alle petizioni, studi di
"Finaosta". Questo si deve fare se si vuole essere corretti, poi si
può essere non d'accordo, ma dire che non è stato studiato... penso
che anche in quest'aula ne sappiano tutti talmente tanto che non ne
vogliono più sentir parlare. Vi è bisogno di decisioni, questi
documenti si possono andare a vedere, quindi le risposte non sono
in tempi biblici, ma sono in tempi storici. Se poi mi si dice che
bisogna studiare dal punto di vista sociale questo problema, penso
che una delle maggiori esigenze ed implicazioni sociali sia proprio
la salute, per cui ampliare un ospedale mi sembra che sia dare una
risposta alle esigenze della società e a una delle principali
esigenze di questa società di avere una risposta di salute più
efficiente qui. Certo, qualcuno può portare i parenti in altre
sedi, lo fanno e poi magari vengono ancora da noi a chiedere il
certificato di malattia, perché hanno assistito il parente che era
ricoverato in altre sedi, ma noi non vogliamo assecondare questo
meccanismo, ma vogliamo dare una risposta a chi invece ha bisogno
di risposte sanitarie, sociali nella nostra regione.
Sulle motivazioni ambientali, se si guarda in modo non
pretestuoso l'argomento, si cita nelle prime pagine che così com'è
adesso non va bene; adesso la viabilità, l'inquinamento della zona
dove si trova l'Ospedale non va bene e bisogna far qualcosa per
cambiare e ci si accorge che deve cambiare solo quando si vuole
reprimere e cancellare una che è una delle massime progettualità
sociali della nostra Regione.
Dal punto di vista economico, siamo andati a vederci, collega
Squarzino, quel sito internet che lei ci aveva consigliato e forse
era per far propaganda al fatto che in questo sito internet vi è un
suo comunicato che lei ci diceva di andare a vedere; comunque, lo
abbiamo visto, abbiamo visto i costi degli altri ospedali, abbiamo
visto che corrispondevano nettamente alle nostre previsioni, quindi
non ha aggiunto ancora niente. Ci siamo però messi attorno a un
tavolo a fare due calcoli, come ci ha consigliato lei, e abbiamo
visto che dal 1995 ad ora nella ristrutturazione di Viale Ginevra
sono stati spesi 56 milioni di euro per fare sale operatorie nuove,
per fare la centrale termica, per fare una Radioterapia che non è
ancora finita, quindi, se si vuole considerare dal punto di vista
economico correttamente questo, bisogna dire che in tale sede sono
stati già spesi 56 milioni di euro e non per rendere un ospedale da
africano a sudamericano, ma per far sì che l'Ospedale attuale dia,
come dà, un buon livello di risposte sanitarie. Si fanno interventi
chirurgici di un certo livello, si fanno delle pratiche mediche,
radiologiche, eccetera, quindi i 56 milioni di euro che sono stati
spesi sono stati spesi per darci una struttura che in questo
momento risponde ai bisogni dei Valdostani, che va completata
aggiungendo quella struttura che è ancora lontana da questo. Sul
sito quindi abbiamo visto delle cose positive, abbiamo visto la sua
pubblicità, entreremo anche noi in tale sito per informare
correttamente la gente su questo problema.
Sulla seconda domanda, penso che di questo argomento se ne sia
parlato tantissimo, che la gente ne abbia avuto conoscenza anche in
modo corretto; comunque abbiamo avuto degli incontri in comune con
tutta la maggioranza, con la minoranza li avremo la settimana
prossima, abbiamo avuto degli incontri con la commissione edilizia,
ci siamo confrontati. È chiaro che quello che è stato presentato è
un progetto di fattibilità, per cui è migliorabile e tali incontri
servono anche a questo. Abbiamo incontrato i sindacati; fra
l'altro, i sindacati dei primari hanno redatto dopo l'incontro una
risposta in cui dicono:
"le comunico che lo studio di
fattibilità relativo all'ampliamento dell'Ospedale ha riscosso
unanimi consensi favorevoli"
. Abbiamo già incontrato i
commercianti di quella zona, incontreremo anche la popolazione,
tutte queste riunioni saranno decise anche dopo il pronunciamento
del Comune di Aosta, che aspettiamo nei mesi prossimi. Il Piano
sanitario che stiamo presentando a tutte le organizzazioni sarà
ancora un'occasione per far conoscere e per conoscere di più le
esigenze della gente e per tenerne conto.
Penso che, se si vuole essere corretti ed obiettivi, di fronte a
questi dati qualche pensiero di poter ragionare in modo corretto
sulla soluzione più giusta da raggiungere in questo momento debba
essere fatto. Se poi si vogliono fare delle teorie, si possono
continuare a fare, ma queste si fanno sulla salute dei
Valdostani.
Presidente - La parola alla Consigliera Squarzino Secondina.
Squarzino (Arc-VA) - Come già altre volte ho detto, nessuno è
contro la salute dei Valdostani, quindi siamo tutti interessati a
lavorare per la salute dei Valdostani, questo è un punto di
partenza che accomuna tutti.
Se fosse vero che sono stati fatti moltissimi studi e che questi
sono sufficienti, non si capisce perché recentemente sono stati
affidati degli studi a "Finaosta" e all'Arch. Fubini, quando gli
studi di Guzzanti, di Limaker, di progettazione urbanistica erano
depositati in Assessorato da diversi anni. Vuol dire che l'esigenza
di capire esiste. È vero che il "documento Fubini" è di 100 pagine
circa, 63 per essere precisi... ma tutto il documento è impostato
su questo ragionamento: "noi cominciamo a studiare le implicazioni
del progetto sulla viabilità, ma guardate che, per poter veramente
dare una valutazione sui problemi che avete posto e sulle domande
che questo studio pone, ci vogliono ulteriori approfondimenti".
Infatti, come lei ricorda, nelle conclusioni vi è l'indicazione di
condizioni irrinunciabili per poter andare avanti. Ricordo che
esistono interpretazioni diverse del significato del termine
"irrinunciabili". Noi pensiamo che "irrinunciabili" significa
"condizioni di cui non si può fare a meno per poter andare avanti";
per l'Assessore e per la Giunta vuol dire "condizioni che possono
rendere più ottimale la proposta che viene fatta". Dando
un'interpretazione diversa del significato della parola si
interpretano diversamente anche le conclusioni dello "studio
Fubini". Entrando nei contenuti, Assessore, lei non ha dato delle
risposte alle domande da noi poste. Dal punto di vista ambientale,
certo che già adesso ci sono delle criticità nella zona, ma tutto
lo "studio Fubini" dice che con l'Ospedale la situazione peggiorerà
ancora. Dal punto di vista sociale, lei stamani ha sentito il
Sindaco Grimod, il quale ha detto che Aosta ha una vocazione
turistica, e lo "studio Fubini" dice che ampliare l'Ospedale ad
est, chiudere la porta a nord vuol dire andare contro l'interesse
turistico della città. Parliamo di effetti economici, lei qui ha
parlato di costi; Assessore, non ho indicato un sito particolare,
l'ho invitata ad andare a cercare su Internet i costi degli
Ospedali nuovi. Vi sono moltissimi siti degli ospedali...
(interruzione dell'Assessore Fosson, fuori microfono)
... bene, ma vi sono moltissimi altri siti oltre a quello, se
lei va a vedere il sito dove vi è l'Ospedale di Asti, vede che per
quell'Ospedale, che è entrato in funzione nel 2004, progettato nel
1995, per 600 posti letto si sono spesi 157 milioni di euro, pari a
261 mila euro per posto letto. Questo è il costo di un ospedale
nuovo, questo come di altri di cui davo l'informazione le volte
precedenti.
Per quanto riguarda il costo del nostro Ospedale, lei ha
indicato che finora si sono spesi 56 milioni di euro in 10 anni,
fra quelli spesi e stanziati per Radioterapia - che non è ancora
finita -, tale cifra in 10 anni significa 5,5 milioni di euro
all'anno, cioè le spese per la manutenzione ordinaria. Non solo ma,
se prendiamo i soldi che lei ha indicato, 56 milioni di euro già
spesi, più i 127 messi in programma per l'ampliamento e l'ulteriore
ristrutturazione, si raggiunge una cifra di 183 milioni di euro per
470 posti letto. A Biella o ad Asti con quella cifra vi sono molti
più posti letto. Veramente allora i costi non corrispondono,
perché, se vogliamo fare un'analisi dei costi reali, bisogna
verificare il costo di manutenzione ogni anno di una struttura
tutta nuova rispetto al costo di manutenzione di una struttura, che
è per il 70% ancora vecchia.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK