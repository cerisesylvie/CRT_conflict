Consiglio Regionale della Valle d'Aosta - Oggetto del Consiglio n. 207 del 23 ottobre 2013 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Stoccaggio e smaltimento rifiuti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 207 del 23 ottobre 2013 - Resoconto
OGGETTO N. 207/XIV - Approvazione di mozione: "Iniziative per
la realizzazione degli appalti di raccolta e trasporto di rifiuti
urbani per aree omogenee".
Presidente
- Per l'illustrazione, la parola al collega
Nogara.
Nogara (UVP)
- Merci Président.
Il decreto legislativo 152/06, all'articolo 200 delinea
l'organizzazione, secondo ambiti territoriali ottimali, per la
gestione integrata dei rifiuti, con la creazione degli ATO.
Ora noi, qui, in Valle, ci troviamo, per quanto prevede la legge
regionale - la 31/07 - con l'ATO che è l'intero territorio
regionale e la suddivisione in subATO, che sono le Comunità montane
e il territorio del Comune di Aosta. È logico che se i subATO sono
organizzati per Comunità montana ci troviamo nella stessa Comunità
montana ad avere delle realtà non omogenea, soprattutto per la
tipologia della raccolta dei rifiuti. Volevo fare un esempio, si
può prendere qualsiasi Comunità montana; prendendo per esempio la
Comunità montana dell'Evançon, troviamo il Comune di Ayas che si è
dotato di Moloch seminterrati; il Comune di Brusson, con i due
Comuni di Challand, che hanno la differenziata classica, la
differenziata con le casette e i Comuni del fondovalle che invece
fanno il "porta a porta".
Ecco, è chiaro che questi subATO hanno approvato un piano ed è
normale che questi piani prevedano, in posti del genere, delle
raccolte differenziate, perché è impensabile che nel Comune di Ayas
si faccia un "porta a porta", che nei Comuni turistici si faccia
"un porta a porta", e invece è importante nel fondovalle si possa
fare questo tipo di raccolta. È chiaro che qui troviamo tutto,
tranne che aree omogenee, ma l'assurdo non è tanto nelle Comunità
montane, l'assurdo è che due subATO confinanti del fondovalle fanno
due appalti diversi, pur usando lo stesso modo di raccolta dei
rifiuti, con chiaramente un normale aumento dei costi. Visto che la
legge permette appalti congiunti tra subATO, l'Amministrazione
regionale, in questo caso, dovrebbe svolgere il ruolo coordinamento
e sponsorizzazione di queste iniziative.
Un altro esempio l'abbiamo avuto con il Comune di Sarre, che
aveva espresso l'intenzione di collegarsi con il Comune di Aosta
per usufruire del "porta a porta" ed ha avuto il parere negativo
della Comunità montana, perché chiaramente aveva approvato un piano
che non prevedeva il "porta a porta". Un'altra dimostrazione di
mancanza di coordinamento è proprio di questi giorni, quando il
Comune di Aosta butta nella pattumiera il "porta a porta",
sponsorizzato per anni, facendo una fuga in avanti, dichiarando,
per voce dell'Assessore Donzel, di una raccolta rifiuti fatta in un
certo modo, con gli ecocentri, nel centro storico di Aosta; fa un
passo indietro sul "porta a porta" sostituendolo con un sistema di
isole tecnologiche e, per quanto concerne la frazione umida, la
stessa dovrebbe essere conferita fuori Valle. Io non dico che
questo sia un sistema sbagliato, di questi ecocentri, di queste
isole tecnologiche; si è parlato di schede, schedine per
portare...ognuno avrà la sua scheda...non dico che sia sbagliato
questo, ma mi sembra che in queste cose si evidenzi una mancanza di
organizzazione, una mancanza di organizzazione con conseguente
spreco di soldi.
Queste situazioni dovrebbero far riflettere su una posizione che
dovrebbe prendere l'Amministrazione regionale ed è per questo
motivo che si chiede l'impegno, da subito, alla Giunta regionale, a
intraprendere tutte le iniziative necessarie per consentire la
realizzazione di appalti di raccolta e trasporto di rifiuti urbani,
per aree omogenee dal punto di vista morfologico e della densità
abitativa, e differenziate all'interno delle singole suddivisioni
amministrative e di subATO. Si vede proprio che, in questo momento,
in tutte le Comunità montane ci sono proprio dei modi differenti di
agire. L'Amministrazione regionale dovrebbe prendere in mano questa
situazione per coordinare e per organizzarsi, soprattutto per
quello che è l'umido.
Io spero, Assessore...io l'ho seguita in commissione, quando ci
ha parlato appunto di questi problemi...io penso che sia sensibile
a questa mozione che abbiamo fatto per risolvere questo problema,
che ormai si trascina dopo il famoso "referendum", senza che
comunque niente sia stato fatto. Grazie.
Presidente
- Grazie. Possiamo aprire la discussione
generale. Qualcuno vuole intervenire? La parola al collega
Roscio.
Roscio (ALPE)
- Grazie Presidente.
È quasi un obbligo, ormai, intervenire quando si parla di
"rifiuti". Sì, ci sono diverse cose che vorrei dire. Innanzitutto
questa mozione prende origine da un principio ormai sancito a
livello comunitario, che è il principio del "chi inquina, paga":
questa dovrebbe essere l'idea di fondo a partire dalla quale si
incentra il discorso, anche perché, recentemente, l'Assessore
Bianchi ha proprio dichiarato la sua preoccupazione in questo
senso, nel senso che noi dobbiamo fare le iniziative per riuscire a
portare la Valle d'Aosta a un livello di gestione dei rifiuti
accettabile, senza gravare troppo sui costi per le famiglie e per
la popolazione in generale. Ora, per riuscire ad arrivare ad
attuare questo principio...cioè: qual è il rifiuto che costituisce
un problema? non è certamente il rifiuto che viene differenziato
correttamente, perché quello va a finire ai Consorzi, i Consorzi lo
ricircolano alle industrie che ne fanno altri prodotti. Il rifiuto
problematico è il rifiuto indifferenziato, è quello che comporta da
un lato più trasporti, più problemi di stoccaggio, più problemi di
gestione, perché poi va a finire in discarica, non si sa cosa
farne; è quello che poi, in ultima analisi, porta al dover
costruire impianti grossi come gli inceneritori, grandi impianti di
trattamento a freddo, cioè proprio quello che bisognerebbe cercare
di ridurre e di evitare.
Un sistema che si è visto funzionare molto bene è quello del far
pagare in base alla quantità di rifiuto "cattivo" prodotto, perché
questo può anche essere poco bello dal punto di vista etico-morale,
però si è visto che la popolazione, gli utenti, quando pagano,
quando viene toccato loro il portafoglio sono più attenti alla
questione. Il problema è far pagare il giusto. Allora, per far
pagare il giusto, bisogna mettere in piedi un sistema di
riconoscimento dell'utenza; senza il sistema di riconoscimento
dell'utenza io non farò mai pagare il giusto corrispettivo del
rifiuto prodotto. Questa cosa, in Valle d'Aosta, dove
principalmente c'è la raccolta stradale, è inattuabile, perché
mentre con un sistema di raccolta con i seminterrati tipo Moloch io
posso, con la calottina, riuscire ad avere la tesserina che mi
consente una qualche misura, e con il "porta a porta" questo è
ancora più facile, con la raccolta di tipo stradale questo è
impensabile.
Ora, siccome la Valle d'Aosta ha questa sorta di anomalia per
cui, pur essendo una regione piccola, e quindi costituendo per
legge un unico ambito territoriale ottimale, c'è la suddivisione in
tanti subATO che coincidono con le Comunità montane e con il Comune
di Aosta, la conseguenza qual è stata? La conseguenza è stata che
ogni Comunità montana e anche il Comune di Aosta, si sono dotati,
ognuno, di un piano di subATO, probabilmente con modalità di
raccolta e di gestione molto diverse...tant'è vero che basta
guardare gli ultimi accadimenti di cronaca per cui il Comune di
Aosta, che fa un subATO a sé, ha deciso di intraprendere una
iniziativa che è quella della raccolta dell'organico e del
conseguente trasporto fuori Valle, visto che noi non abbiamo un
impianto in Valle d'Aosta, creando, immagino, dei problemi...nel
senso che il ragionamento del Comune di Aosta è: io ho il "porta a
porta", mi viene semplice fare la raccolta anche dell'organico; non
essendoci a livello regionale un sistema di trattamento, io vado a
portarlo fuori...ovviamente non ci facciamo bella figura, come
Regione, su questa iniziativa!
Sarebbe il caso di prevenire queste cose, tanto più che questo
problema della suddivisione in subATO era stato evidenziato in
maniera chiara, a suo tempo, dai Presidenti delle diverse Comunità
montane, che sono stati auditi dalla Commissione speciale sui
rifiuti. E i Presidenti delle Comunità montane spesso hanno
ricordato come questa suddivisione e la mancanza di coordinamento
superiore causavano dei problemi principalmente di costo, nel senso
che loro dicevano: se io volessi andare ad attuare un servizio di
raccolta "porta a porta" e lo devo fare solo per l'unico Comune
della Comunità montana che sta nel fondovalle, devo predisporre un
appalto apposta, fare degli accordi apposta...tutto questo va a
incidere da un lato sui trasporti, dall'altro sui costi e, in più,
gli altri Comuni della Comunità montana non sono contenti, perché
si trovano a dover pagare un costo aggiuntivo per una scelta di un
Comune solo del fondovalle. Allora questa cosa potrebbe essere
superata, anche perché c'è proprio la legge regionale sulle
autonomie che, all'articolo 104, prevede che le Comunità montane
possano fare degli accordi per il funzionamento ottimale dei loro
servizi e, perché no? anche per il servizio di raccolta dei rifiuti
potrebbe essere attuato. Questa cosa consentirebbe di sgravare le
Comunità montane da un costo e consentirebbe anche di offrire un
servizio migliore.
Io immagino che se si potesse fare un appalto di raccolta anche
"porta a porta", ma dell'organico, comunque di un certo tipo, nei
Comuni del fondovalle, che si assomigliano di più per tipologia di
insediamento rispetto a quelli delle alte valli, le Comunità
montane ne avrebbero un beneficio, ci sarebbero costi inferiori e
ci sarebbero anche meno problemi tra abitanti della stessa Comunità
montana a seconda dei territori, perché è evidente che io non
posso, non posso...è poco opportuno fare lo stesso tipo di
organizzazione del servizio per gli insediamenti del fondovalle che
hanno un certo tipo di densità, un certo tipo di transitabilità dei
mezzi e, un altro, nei paesini di montagna. Per esempio, io, nel
paese di montagna, posso fare tranquillamente l'autocompostaggio,
perché ho anche il posto dove smaltirlo; in una località suburbana
come può essere Saint-Christophe o Sarre questa cosa è più
difficile, quindi sarebbe più facile fare un servizio di raccolta
del "porta a porta". Tanto più che, ormai, anche le proposte di
leggi, sia a livello europeo, ma anche a livello nazionale...vorrei
ricordare, ad esempio, la nuova proposta di legge che è stata
depositata per arrivare a rifiuti zero, che prevede la sostituzione
degli ATO con gli ARO, che non sono più ambiti territoriali
ottimali, ma sono ambiti di raccolta ottimali...quindi questa
prospettiva di andare verso ambiti di raccolta ottimali, cioè
andare a raccogliere con diverse tipologie, scegliendo le zone che
si assomigliano di più, piuttosto che delle suddivisioni
amministrative che, alla fine, sono fini a sé stesse. Questa cosa
sarebbe consentita anche dalla legge; quello che manca è un
impegno, dal punto di vista dell'Amministrazione regionale, che
vada in questo senso.
Vorrei ritornare per dire una cosa, nel senso che da quando sono
qui mi è stato insegnato che la Regione, come Ente pubblico, non
parla per intenti o per parole, ma parla con atti (questo me lo ha
insegnato l'Assessore Marguerettaz). Infatti, sono andato a
prendermi un atto, un provvedimento dirigenziale del 25 settembre
2013, che mi ha quasi stupito e il provvedimento in questione è il
3965 che proroga la discarica, dove, dopo aver sentito l'Assessore
Bianchi dire che stavano lavorando, stavate lavorando per tutta una
serie di azioni, per allineare la Valle d'Aosta con le migliori
realtà del Nord Italia, per cercare di fare una raccolta degna di
tal nome, per portare la gestione a un livello di qualità, io mi
vedo ancora scritto, nero su bianco, che siamo ancora in una fase
di valutazione tecnico-giuridica per andare a verificare se il
biogas della discarica potrebbe comportare dei problemi, proprio
per l'apertura o la chiusura della discarica, per via della
valorizzazione del biogas. Allora, io mi chiedo: ma che cosa ci
azzecca questa cosa qui? tanto più che la legge che è stata
modificata con il referendum parla di "ciclo integrato di rifiuti
solidi urbani". Allora, il rifiuto solido urbano certamente non è
il biogas di discarica, a mio parere! Lo dice anche la lingua
italiana, non c'è bisogno di andare a fare aggiornamenti su questa
cosa! In più, gestire il biogas che deriva dalla discarica è un
obbligo che discende dalle norme nazionali.
La legge regionale, quindi, non può scavalcare le leggi
nazionali, deve adeguarsi e basta, ma è di tutta evidenza che un
gas non è un rifiuto solido, mi sembra...eh no, per fortuna,
dico...quindi perché richiamare questa cosa in un provvedimento
dirigenziale? Lo richiama, ma richiama anche altre cose che non mi
sono piaciute tanto, perché quando si fa riferimento alla famosa
nota del Ministero che dice che bisogna fare il trattamento dei
rifiuti, si va a ribadire una cosa che nella circolare ministeriale
non c'è, ed è quella che sembra che il problema sia lo stoccaggio
dei rifiuti ad alto potere calorifico in discarica, quando invece
la nota del Ministro dice tutt'altro! Lo so anch'io che è un
problema stoccare, non si può stoccare il rifiuto ad alto potere
calorifico, ma non discende dalla circolare del Ministro, discende
dalla legge nazionale, che è la 36 del 2003, di cui il Ministro non
si occupa minimamente (nella lettera in questione), come non si
occupano minimamente di questa cosa i dispositivi europei che,
invece, dicono: "attenzione all'organico", perché quello
costituisce un problema enorme se messo in discarica, e quello va a
farmi un'opzione ambientale non favorevole, non il rifiuto ad alto
potere calorifico che posso gestirmi diversamente!
E, in più, un'altra cosa che non mi è piaciuta è, a fronte delle
parole, anche del Presidente, di rispetto della legge referendaria,
il provvedimento dirigenziale cita e dice: "siamo comunque in
attesa dell'espressione su questo argomento della Corte
costituzionale, per il ricorso avviato dal Consiglio dei
Ministri"...ma questa cosa non dovrebbe essere un problema, visto
che si è stabilito e si vuole comunque...
(interruzione di alcuni Consiglieri, fuori microfono)
...avrei preferito che non ci fosse questa cosa, perché questa
cosa è scritta nero su bianco...
(
trambusto in aula
)
...in più, in più c'è un'altra questione, oltre a questa...io
vorrei che si discutesse anche di questo, in più c'è anche un'altra
cosa, da questo provvedimento emerge un fatto, che poi vorrei mi si
chiarisse: si dice che l'attuale III lotto, che è la coltivazione
attuale della discarica, sarà in esaurimento entro il mese di marzo
2014...c'è scritto qua.
Io vorrei sapere, a questo punto, se a fronte di questa cosa che
sta scritta, nero su bianco, se il IV lotto - che è in fase di
ultimazione - per quel mese sarà ultimato, perché sennò ci sarà
veramente un grave problema, se la discarica attuale finisce a
marzo e il IV lotto non è ancora pronto per tale data! Quindi, su
questa cosa, vorrei una rassicurazione. E vorrei anche, a un certo
punto, un impegno ben preciso su quello che riguarda la mozione,
nel senso che il mio discorso...dove va a finire? cioè noi, qua,
facciamo dei discorsi in aula in cui si dice: "aspettate, ritirate
le mozioni, stiamo lavorando", e poi si vanno a leggere dei
provvedimenti dirigenziali che vanno in un'altra direzione! Allora
io qua vorrei sapere su questa questione, che è il superamento
della suddivisione amministrativa in subATO per andare a fare un
servizio organizzato più ampio, che tenga conto della questione dei
costi e finalmente vada a premiare chi fa una raccolta degna di tal
nome, che si impegna, e che quindi consenta di far pagare ai
cittadini una tariffa equa, finalmente, calibrata in base al
rifiuto pessimo prodotto...su questa cosa, la Regione intende
prendere una posizione? Io mi auguro di sì, ma, se no, vorrei
sapere qual è la strategia alternativa. Grazie.
Président
- Merci. La parole au collègue
Donzel...colleghi, un po' di silenzio!
Donzel (PD-SIN.VDA)
- Ritorna, con una continuità
assoluta rispetto a una mozione presentata nello scorso Consiglio
regionale, il tema dei rifiuti, approfondendo un altro aspetto: la
mozione dello scorso Consiglio approfondiva l'aspetto della
raccolta dell'umido, adesso si approfondisce l'aspetto dell'ambito
in cui operare con gli appalti della raccolta dei rifiuti. Credo
che la presentazione della mozione da parte del collega Nogara sia
stata molto perfetta, puntuale; ha chiarito veramente bene quello
che abbiamo intenzione di chiedere.
Vorrei permettermi alcune precisazioni: intanto è una nostra
idea, cioè dell'opposizione, in questo momento, quella di dire che
ci vorrebbe un coordinamento regionale delle scelte fatte sui
territori? È una nostra idea quella di andare "a ficcare il naso"
nelle autonomie locali nella gestione dei subATO, o non è forse il
fatto che la stessa Amministrazione, con la scelta della passata
legislatura, aveva condizionato la scelta di tutti? In fondo, la
scelta del trattamento a caldo del pirogassificatore era una che
condizionava le scelte di tutto. La scelta, quindi, dei cittadini
di passare a un trattamento a freddo non ci ha tolto da questa
questione, cioè noi vogliamo lasciar andare i Comuni via libera?
Gestite in autonomia i rifiuti o vogliamo assumerci la
responsabilità di coordinare le realtà comunali valdostane, le
altre realtà amministrative come le Comunità montane, in un
progetto coordinato regionale? Il nuovo Assessore all'ambiente si
vuole assumere la responsabilità di coordinare la gestione dei
rifiuti in ambito regionale o dice: "io faccio alcune azioni e,
poi...eh, che volete farci, c'è l'autonomia dei vari territori e
così è"? Questa è la prima cosa che, secondo me, va chiarita a
monte! Prima avevate una visione regionalistica, nella passata
legislatura, avete cercato di imporre a tutti la logica della
pirogassificazione; i cittadini vi hanno detto: "no, quella non la
vogliamo"...adesso che logica c'è? Punto di domanda.
Seconda questione: è una questione complessa, che si innesta con
la riforma degli Enti locali. Stiamo ripensando e speriamo, grazie
a una mozione votata in quest'aula, di ripensare insieme, tutti
quanti, di poter giocare anche un ruolo come opposizione nella
discussione della riforma degli Enti locali, e quindi ci stiamo
dicendo tutti (maggioranza e opposizione): l'attuale sistema
organizzativo regionale, su certe funzioni, su certe attività, su
certe gestioni di servizi, non funziona, dobbiamo rivedere il
modello. Allora noi, da anni, anche supportati da un dibattito che
c'è stato nella Commissione speciale, diciamo: per quanto attiene
la gestione dei rifiuti, dobbiamo rivedere il sistema che
gestiva...prima era affidato al Comune di Aosta (un soggetto) e
Comunità montane; oggi, non solo oggi, ma in questi anni, abbiamo
visto che questo tipo di modello non risponde alle esigenze di una
gestione efficace dei rifiuti.
Sappiamo che ci sono degli appalti in essere, alcuni di questi
appalti danno degli spazi maggiori di modificazione
in
itinere
, caso di Aosta, altri meno, altri sono più rigidi, però
da qualche parte dobbiamo cominciare, perché sennò è un meccanismo
infernale, per cui io non inizio mai una gestione alternativa
perché c'è sempre un appalto già affidato con un certo...diciamo
standard, che non risponde a noi. In questo senso, rispetto a
questa tipologia di discussione, noi assistiamo a due fenomeni che
sono: le fughe in avanti e le fughe all'indietro. Noi assistiamo,
in assenza di una gestione che in qualche modo...che non ci sia
un'imposizione regionale, ma comunque qualcuno che tiri le fila,
no? perché noi possiamo anche decidere, noi decidiamo di
abbandonare alcuni Comuni al loro destino e avremo la nicchia del
piccolo Comune di montagna che si fa una raccolta specializzata, il
Comune...che ne so? di Chamois, diventa il fiore all'occhiello
dell'Europa e tutto il resto rimane un disastro...non credo sia
questo l'obiettivo!
Noi abbiamo l'obiettivo di portare la Valle d'Aosta a diventare
una regione virtuosa dal punto di vista della gestione dei rifiuti.
Allora, sul fatto che ci siano dei Comuni che decidano - io non
entro nel merito se sia positivo o no - di sospendere il "porta a
porta" nel centro cittadino e di passare a un altro sistema di
raccolta, io dico: ma ne abbiamo parlato? ci siamo coordinati? è la
scelta che poi faremo anche a Sarre? è la scelta che faremo nel
centro storico di Quart, di Villefranche? è la scelta che
faremo...? o Aosta ha scelto di fare quella scelta lì, che poi avrà
un sistema tutto suo, e a Sarre dovremo fare tutta un'altra cosa?
Siccome abbiamo avuto delle esperienze, in questi anni, abbiamo
visto che ha aumentato i costi di appalto, il fatto che Comuni
limitrofi...e lei ha un'esperienza di Sindaco, lo saprà che tra
Comuni limitrofi ci sono sistemi di raccolta diversi, cioè non
tutti i moloch hanno lo stesso sistema, e quindi, quando si disegna
l'appalto della Comunità in cui c'è il suo Comune, bisogna
prevedere le eccezioni, e questo significa costi aggiuntivi che
vanno a gravare sui cittadini.
Allora, dei Comuni - per esempio il caso di Charvensod - che han
fatto la fuga in avanti, scaricano i costi della fuga in avanti sui
cittadini del proprio comune e su quelli dei comuni vicini che,
invece, cercavano di coordinarsi. Quando fermiamo questa macchina
infernale, quando fermiamo questa macchia infernale? Perché è
inutile dire che le teorie che propongono gli ambientalisti e il
"porta a porta" sono costosi, eccetera, ma è la realtà che avete
proposto voi fino ad oggi che è costosa e dannosa per i cittadini!
Perché l'aver differenziato comuni limitrofi con sistemi
completamente diversi significa che la stessa macchina, lo stesso
camion non può raccogliere il vetro in due comuni vicini, perché
hanno sistemi di raccogliere il vetro diversi, con contenitori
diversi, deve partire un altro camion solo per quel Comune, solo
per quella frazione! Allora vanno bene le sperimentazioni, ma le
sperimentazioni devono essere in un quadro regionale che le
coordina! Magari tutto il lavoro che sta facendo il Comune di Aosta
può essere anche positivo, può essere da traino...vorrei essere
chiaro, non voglio denigrare il lavoro che sta facendo qualcuno, ma
vorrei capire se c'è un disegno, se questa sperimentazione si
inquadra in un disegno regionale.
Quando noi parliamo allora di superare il subATO diciamo: "c'è
un disegno regionale per una raccolta più omogenea tra le omogenee,
oppure continuiamo al giochino? Eh, ma Sarre voleva fare il "porta
a porta", ma non l'ha potuto fare perché il Comune di Saint-Pierre
e di Aymavilles hanno cominciato a dire: no, perché poi noi
dobbiamo pagare i costi del tuo "porta a porta"...è questo il
ragionamento che ci viene fatto tutte le volte. Quindi chi può
sbloccare questi vincoli se non una regia regionale? La prima cosa
quindi è: ci assumiamo come Regione il ruolo di regia e di
coordinamento? Perché ci sono le fughe in avanti o anche le
sperimentazioni, perché il caso di Étroubles rimane un Comune che
ha tentato delle esperienze importanti a livello di
sperimentazione, ma isolato, abbandonato a sé stesso, guardato con
sospetto, quasi come se magari questa cosa qui era fatta per non
seguire la linea generale...invece questi esperimenti dovrebbero
essere valorizzati per dire: andiamo su, vediamo se funziona
davvero una compostiera elettromeccanica di quartiere, di
villaggio, vediamo se funziona, così magari la mettiamo negli altri
villaggi, ma se non cominciamo con una sperimentazione, non ci
arriviamo mai!
E qui arriviamo alla preoccupazione dei provvedimenti
dirigenziali, perché se l'Assessore e il Presidente della Giunta
dicono: "ah no, quella roba è un provvedimento dirigenziale"...qui
bisogna che la politica faccia anche la politica! Noi abbiamo
chiesto più volte, abbiamo chiesto più volte che si attuasse la
procedura semplificata per l'installazione delle compostiere
elettromeccaniche di villaggio. Siamo in attesa della prima
procedura semplificata che ci consenta di fare una sperimentazione
e vedere che fine andiamo a fare, cioè, per capire: quel nostro
modello teorico che prevede una certa omogeneità nel fondovalle
della raccolta, che noi, fino a due giorni fa, dicevamo "porta a
porta"...adesso bisogna capire cosa sta facendo il Comune di Aosta,
perché tra un po' non sapremo neanche più...anche i modelli teorici
stanno esplodendo, ci sfugge tutto dal controllo, ma comunque...c'è
la possibilità di fare il modello aostano e di estenderlo omogeneo
sul fondovalle, per essere più chiari, o, con alcune correzioni, il
modello cittadino lo estendiamo nel fondovalle? C'è questa voglia
di lavorarci? E, per poter fare questo, c'è la volontà di trovare
dei sistemi che riescano a risolvere i problemi delle piccole
frazioni?...poi abbiamo comuni come Montjovet che sono tutta una
piccola frazione, sparpagliate sulla collina, e quindi lì è un
modello di raccolta completamente da pensare, collegato a un
territorio di quel tipo...ma c'è questa volontà? si sta lavorando
in questa direzione?
Un'ultima, ma non marginale considerazione: questa mozione
impegna con una frase che è diventata ricorrente, quando parliamo
di questo tema...e poi, dopo le considerazioni del collega Roscio
sulla discarica, che hanno ripreso le dichiarazioni che ha fatto
lei e che hanno completamente stravolto tutte le indicazioni
ricevute in Commissione speciale...quindi le indicazioni ricevute
in Commissione speciale sono registrate, sono lì, ci dicevano:
"tranquilli, 7 anni per la discarica, 7-8 anni, non ci sono
problemi"...adesso, siamo in una fase di non chiarezza fino in
fondo della durata dei tempi. Sarebbe il caso prima o poi di
chiarircelo tra di noi, per sapere se abbiamo 3 mesi per lavorare,
e allora questa frase, "da subito", non ha significato perché è "da
subitissimo", oppure, se abbiamo 7 anni, allora "da subito" ha un
senso, ecco.
Concludo con questo concetto: tutte le volte che noi ci troviamo
a parlare di questo tema, c'è la frase "con urgenza" oppure, in
questo caso, "da subito". Ecco, stante la situazione della
discarica, mi verrebbe quasi di proporre l'emendamento "da
subitissimo", da subitissimo dobbiamo prendere questa decisione a
lanciarci in una direzione ben precisa...perché? perché nel
frattempo, dicevo, ci sono le fughe all'indietro, cioè mentre Aosta
sperimenta sistemi ultramoderni, in alcune Comunità montane si
torna tranquillamente al cassonetto stradale, cassonetto stradale,
poi può accadere di tutto...il cassonetto stradale
dell'indifferenziato è il male assoluto! Lo diciamo a questi
amministratori che da anni amministrano certe realtà? è il male
assoluto, va combattuto, non c'è nessuno che lo utilizza più!
Quindi...come dire? fughe in avanti, cadute all'indietro, in una
realtà di 120 mila abitanti non una decisione unilaterale
centralistica, ma un coordinamento, un coordinamento è
indispensabile, perché è questo il modello costoso per i cittadini:
la confusione! È questo che fa aumentare la bolletta! I valdostani
pagheranno caro, non perché c'è qualcuno che vuole l'ambiente
pulito, perché quello è ricchezza per tutti, ma perché qualcuno ha
pasticciato di qua e di là, a macchia di leopardo, a seconda che il
Sindaco voleva farsi più bello del suo vicino, più bravo...è venuto
fuori un pasticcio!
Adesso bisogna cercare di mettere ordine, perché altrimenti, lo
dico, questa è sempre stata un'accusa rivolta al mondo ambientale:
fare le cose per bene, tenere pulito l'ambiente, costa...e non è
vero, perché è ricchezza, è investimento, oggi è esattamente
l'opposto! E fare scelte che non sono coordinate, che non sono
intrecciate è...guardate, io riconosco il valore del campanilismo,
riconoscersi nel proprio villaggio, nell'orgoglio del proprio
territorio, del sentirsi appartenenti di un paesino di montagna,
della frazione, succede in alcuni comuni in cui uno dice: io non
sono di quel comune, sono di quella frazione...succede in Valle
d'Aosta, no? Benissimo il campanilismo, ma nella gestione dei
rifiuti il campanilismo significa soldi presi dalle tasche dei
cittadini. Bisogna che i cittadini queste cose se le sentano dire e
non da noi, dallo stesso Assessore, bisogna che l'Assessore guidi
ad una riorganizzazione della raccolta dei rifiuti in Valle
d'Aosta.
La strada indicata dai colleghi Nogara e Roscio mi sembra la
strada giusta, cioè quella di cominciare anche a ripensare alla
suddivisione amministrativa dei subATO.
Presidente
- Grazie. Altri? Non ci sono altre richieste?
La parola al collega Bertin.
Bertin (ALPE)
- Grazie Presidente.
Sarò estremamente sintetico, l'argomento è stato trattato a
sufficienza.
Questo argomento ha fatto parte, tra l'altro, ha occupato una
parte molto importante dei lavori della Commissione speciale; in
quell'occasione abbiamo sentito tutti i Presidenti dei subATO
valdostani e abbiamo affrontato anche questa questione. Da questi
lavori era emersa chiaramente una mancanza di coordinamento
regionale, che impediva il raggiungimento degli obiettivi in
materia di gestione dei rifiuti in Valle d'Aosta. Era anche emersa
la necessità di fornire agli amministratori locali degli strumenti
per poter agire in modo più efficace e, tra questi strumenti, un
aspetto che era stato sottolineato era quello relativo alla
riorganizzazione dei subATO, perché organizzati in questo modo non
permettevano una gestione efficace, dovuta alla morfologia
differente presente in Valle d'Aosta. Credevamo che questo aspetto
fosse stato chiarito e che da questo punto di vista si iniziasse al
più presto ad intervenire. Questa mozione ha innanzitutto questo
obiettivo, quello di sollecitare un intervento in questa direzione,
che ci pareva ormai assodato, anche in relazione ai lavori della
Commissione speciale, bisogna farlo e bisogna farlo in fretta:
questo è l'obiettivo principale che si vorrebbe ottenere con questa
mozione.
Ci sono inoltre, in questi ultimi tempi, alcuni aspetti che però
stanno portando di nuovo una certa confusione su questo dibattito
relativo alla gestione dei rifiuti: innanzitutto la questione della
discarica che, a mio avviso, va definita una volta per tutte, anche
perché, fino a qualche tempo fa, l'ingegner Bal - audito nella
Commissione speciale - ci garantiva che la discarica con i
conferimenti attuali, e lo sottolineo, "con i conferimenti
attuali", vale a dire con i conferimenti significativi - che tra
l'altro stanno diminuendo anche in ragione della crisi economica -
avrebbe potuto comunque garantire 8 anni di margine. Ultimamente si
è di nuovo creata una confusione, come peraltro si era creata la
stessa confusione prima del referendum. Credo che su questi
argomenti bisogna essere chiari una volta per tutte, che ci si
informi correttamente sull'argomento, anche perché mi pare
francamente inaccettabile continuare ad avere questi elementi
contradditori ad ogni cambiamento di situazione. Grazie.
Presidente
- Grazie collega. Altri? Possiamo chiudere la
discussione generale. Per la replica, la parola all'Assessore
Bianchi.
Bianchi (UV)
- Sì, intanto abbiamo spaziato, con questa
mozione, su tutte le problematiche dei rifiuti...vi ringrazio sotto
questo aspetto. Sicuramente il tema dei rifiuti è un tema
estremamente importante, che molti in quest'aula conoscono,
conoscono bene, come ex amministratori hanno anche avuto modo di
verificare, di analizzare nelle parti più importanti, proprio nella
realizzazione del piano rifiuti..., come ricordava il Consigliere
Nogara nell'illustrazione della mozione, dove si andavano a creare
questi subATO che corrispondevano alle Comunità montane più Aosta.
Ho già avuto modo di dire in commissione che chiaramente questa
realtà è una realtà legata ai costi. Sicuramente l'esperienza di
questi anni ci deve far riflettere.
Concordo con qualcuno che dice che all'interno dei subATO ci
siano iniziative...diciamo diverse, lo condivido. Sicuramente le
varie scelte che sono state fatte all'interno dei subATO erano
state fatte proprio per cercare di arrivare a quegli obiettivi.
Sicuramente, questo lo dico perché c'è l'intenzione di accettare la
mozione, da quando sono Assessore, da tre mesi a questa parte,
abbiamo già fatto più riunioni con in subATO, come ho detto in
commissione, proprio per cercare di creare questa sinergia con i
Presidenti dei subATO a rispondere a tutti gli obiettivi dati sia
dallo Stato che dalla Comunità europea. È chiaro che la sinergia ci
deve essere. Ricordava appunto qualcuno che all'interno dello
stesso subATO ci sono realtà diverse. Estremamente importante è il
fatto che all'interno del subATO, c'è la realtà delle vallate, dove
c'è un certo tipo di raccolta e, in altre, ve ne è un altro. Però
ricordo anche che già oggi i subATO delle Comunità montane, come
vogliamo chiamarle, possono fare degli appalti comuni. L'esempio di
Sarre è lampante...ricordo che...tra parentesi quello è un Comune
che fa parte di una Comunità montana che è in scadenza come
appalto.
Come vi dicevo, abbiamo fatto queste riunioni con le autorità di
subATO proprio perché era estremamente importante cercare di dare
una direttiva, una direttiva che ci permettesse di cercare di
andare nella stessa direzione tutti insieme. Bisogna però tener
conto, e qualcuno l'ha evidenziato, ma lo voglio rievidenziare
anch'io, che chiaramente si dovrà rivedere il discorso dei subATO
nel nuovo piano dei rifiuti 2014-2016; qualcuno ha ricordato - e lo
condivido - il fatto che ci siano degli appalti in essere, appalti
in essere che prevedono già un certo tipo di raccolta, tipo Aosta,
altri che non lo prevedono...ma, in ogni caso, al di là di quello,
ci sono degli appalti in essere di cui sicuramente bisogna tener
conto.
È mia intenzione quindi, di accettare questa mozione, proprio
perché la Giunta, la Giunta regionale e io, Assessore all'ambiente,
stiamo già lavorando da qualche mese in questo senso e quindi non
possiamo che accettare la mozione.
Volevo solo puntualizzare alcuni punti sul discorso del PD che
ha sollevato il Consigliere Roscio...chiaramente è un provvedimento
dirigenziale ed è un atto obbligato. Invece, sulla durata della
discarica, pensavo che avesse ricevuto...o sarà per posta, so che è
stata mandata al Presidente della III Commissione da parte di
Valeco...quello che mi avevate chiesto, e che posso fornire, leggo:
"Con riferimento alla nostra precedente prot. ...del mese
di...in cui l'esaurimento della discarica entro il prossimo mese di
marzo...precisiamo quanto segue: il primo lotto di discarica aveva
una superficie di circa 15 mila metri quadrati, è stato messo in
esercizio nell'89; il secondo lotto di discarica con superficie
utile di 30 mila metri quadrati è stato messo in esercizio nel '91,
e il terzo lotto di discarica con superficie utile di 11.300 metri
quadrati è stato messo in esercizio nel '98. I tre citati lotti
sono stati progressivamente collegati tra di loro, per saldatura,
all'impermeabilizzazione di fondo, trattandosi pertanto di
coltivazione in elevazione e si è interrotta la soluzione di
continuità tra primo e secondo lotto e, successivamente, fra primo,
secondo e terzo lotto".
Questo è proprio per quella
discussione, per il fatto che non ci capivamo in commissione. I
lotti in coltivazione costituiscono quindi un unico corpo rifiuti,
con una superficie utile in pianta di 56.300 metri quadrati, avente
sagoma tronco-piramidale che terminerà ad una quota massima
autorizzata di 583,40 metri sul livello del mare. Questo è quanto
mi chiedeva il Consigliere Roscio.
Presidente
-Altri? Possiamo quindi mettere in votazione?
La parola al collega Roscio, per la replica.
Roscio (ALPE)
- Grazie Presidente.
Accolgo con soddisfazione questa presa di posizione, sperando
che all'accettazione di questa mozione seguano poi tutte le azioni
che porteranno concretamente, veramente, a quanto si auspica
proprio per la Valle d'Aosta. Non ho capito bene l'ultima parte del
III lotto in esaurimento, ma non ho capito se il IV lotto sarà
pronto per quando sarà finito invece il III. Io spererei che
fosse...
(
interruzione di un Consigliere, fuori microfono
)
...e un'altra cosa che apprendiamo con favore, finalmente,
dall'Assessore, in un passaggio che ha fatto, è il fatto che si sta
predisponendo finalmente il nuovo piano dei rifiuti 2014-2016 e
questo, secondo noi, è un atto...quindi vuol dire che sarà un piano
rifiuti 2014...
(nuova interruzione di un Consigliere, fuori
microfono)
...no, ma perché noi stiamo ancora lavorando col piano 2003, che
doveva essere aggiornato diverse volte...ecco, però ci auguriamo
che veramente il nuovo piano che vedrà, io spero, la luce
presto...
(
trambusto in aula
)
...ma infatti, vi sto dicendo che insomma gli impegni che avete
preso ci soddisfano; quindi, va bene.
Presidente
- La parola al collega Donzel...colleghi!
Donzel (PD-SIN.VDA)
- Credo che la soddisfazione sia
legittima rispetto al principio dell'assunzione di voler, in
qualche modo, andare nella strategia di superamento del subATO.
Quindi da questo punto di vista è davvero una soddisfazione, perché
questo è un principio fondamentale per poter iniziare a lavorare
assieme. Resta...diciamo aperta la discussione, e spero che al più
presto ci sarà occasione per la commissione competente di lavorare
su questo, di sciogliere il mistero che si sta creando sulla
discarica, perché ho visto che neanche il Presidente Rollandin, che
è abituato agli atti amministrativi, è riuscito a cogliere la
raffinatezza di quella risposta sui tempi della discarica, di
durata...
(
interruzione di un Consigliere, fuori microfono
)
...no, ho capito, ma era una battuta, era una battuta
Presidente! Era per dire che se neanche lei riesce a tirar fuori da
quella roba lì il succo, vuol dire che proprio il succo non c'è
nella risposta, ecco, insomma. Allora, a parte la battuta, la
situazione è molto delicata, quindi è bene che ci sia questo primo
principio condiviso, però, ecco, non c'è da scherzare su questo
tema, perché la discarica è una bomba e quindi...come dire? va
trattata con le cautele dovute, bisogna al più presto chiarire
questo enigma della durata della discarica.
Presidente
- Possiamo procedere alla votazione? No, c'è
ancora il collega Gerandin.
Gerandin (UVP)
- Merci Madame la Présidente.
Solo per fare alcune considerazioni in merito. Non sono
intervenuto prima, sono stato Presidente di una Comunità montana
che si è occupata di...per quanto riguarda il discorso dei subATO,
volevo solo chiaramente dire che noi condividiamo i contenuti di
questa delibera sulla necessità di avere un'azione di
coordinamento, però volevo ricordare, per dovere di cronaca, che la
suddivisione in Comunità montane è nata da alcune esigenze che è
corretto ricordare: una di queste è la rilevanza economica, per cui
il fatto di non ricadere in un subATO unico che avrebbe
complicato...altro che quello che è in questo momento il discorso
se per caso andavamo a finire nel discorso rilevanza economica! Noi
sappiamo tutti che quest'ambito è stato deciso in una delibera di
Giunta che speriamo mai nessuno debba mettere in discussione, fatta
allora, se la facessimo adesso probabilmente non avremmo neanche
più tutte quelle possibilità di portarla a casa...
Detto questo volevo solo dire che a seguito, ecco, di questa
costituzione di sottoambiti, nel processo riorganizzativo tenete
conto che i sottoambiti per quel che riguarda i rifiuti sono molto
diversi, rispetto a quello che riguarda il servizio idrico, con una
grande differenza, una grande differenza, Assessore Bianchi, che è
quella che gli investimenti, per quello che riguarda il discorso
subATO rifiuti, rientrano nella tariffa, mentre gli investimenti
per il servizio idrico se sono
free
o regionali sono fuori.
Ecco, questo significa che ci sono dei Comuni che facendo queste
scelte hanno approvato dei piani economici, che hanno delle
ricadute sui loro bilanci, per cui questo processo che io condivido
di coordinamento va fatto in questa direzione, perché, torno a
dire, bisognerebbe evitare che qualcuno, magari a seguito di
decisioni e di impegni nei propri bilanci, vada a portare ancora
delle conseguenze più traumatiche sui cittadini, ecco, perché vanno
a ricadere sui cittadini.
Detto questo, io non posso che condividere, ma ci tenevo a
precisarlo proprio perché ho fatto parte di quel sistema e certe
scelte comunque erano state fatte con precisi interessi. In questo
momento c'è la necessità, come c'è la necessità, applicare tutte
quelle che sono le possibilità di riduzione della tariffa, che in
questo momento già ci sono, per chi fa il compost domestico. Ci
sono già queste possibilità, bisogna solo verificare chi
effettivamente lo fa e come lo fa. No, non è la TARES, ma comunque
all'interno dei capitolati d'appalto che in questo momento sono
stati fatti a livello di subATO, per cui c'è l'effettiva
possibilità di avere delle riduzioni per chi lo fa. È chiaro che
bisogna attivarsi con un discorso di controllo e di monitoraggio.
Grazie.
Presidente
- Grazie. Ha chiesto la parola per
dichiarazione di voto il collega Borrello.
Borrello (SA)
- Per un semplice motivo, perché già nel
precedente Consiglio abbiamo avuto una discussione riguardo a una
mozione presentata dal collega Roscio e ovviamente c'era un clima,
c'era un po' di tensione, per quanto riguarda la raccolta
dell'umido, la non raccolta dell'umido. Io devo riconoscere, lo
dico in maniera molto sincera, all'Assessore Bianchi un impegno
veramente continuativo, perché al di là degli aspetti
dell'Assemblea, di quello che si dice qui, è dal primo luglio che
sta affrontando questa tematica in maniera continuativa, e devo
dire che, anche nella preparazione della Commissione consultiva,
sta cercando di prendere in mano veramente il problema per andare
incontro a quelle che erano le istanze portate avanti dal
referendum. Detto questo, è legato al fatto che questa maggioranza
non è sorda alle istanze che vengono prodotte dall'opposizione,
anche perché, così come il collega Elso Gerandin è stato Presidente
di Comunità montana, voglio ricordare che in questa maggioranza ci
sono due esponenti della Giunta della città di Aosta che hanno
approvato il "porta a porta", e che hanno sempre sostenuto la
raccolta dell'umido. Detto questo, bisogna sempre riconoscere
all'Esecutivo la necessità di andare anche a trattare l'aspetto
economico, che non è secondario. Era una cosa che volevo dire
perché si danno per scontate troppe cose.
Voteremo quindi a favore.
Presidente
- Possiamo votare colleghi? Non ho altri
iscritti a prendere la parola. Possiamo aprire la votazione. La
votazione è aperta. La votazione è chiusa.
Presenti: 35
Votanti: 35
Favorevoli: 35
Il Consiglio approva all'unanimità.
Colleghi, io chiedo un attimino una sospensione dei nostri
lavori per fare una veloce riunione della Conferenza dei
Capigruppo.
Si dà atto che la seduta è sospesa dalle ore 20,00 alle ore
20,17.
Rini (Presidente)
- Bene colleghi, quindi, come convenuto
durante la riunione dei Capigruppo, i lavori sono sospesi.
Riprenderanno domani mattina alle ore 9.
---
La seduta termina alle ore 20,17.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK