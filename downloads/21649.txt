Consiglio Regionale della Valle d'Aosta - Oggetto del Consiglio n. 1382 del 13 luglio 2005 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Viabilità
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1382 del 13 luglio 2005 - Resoconto
OGGETTO N. 1382/XII - Ammontare del chilometraggio delle strade
interpoderali. (Interrogazione)
Interrogazione
Richiamato il contenuto della propria interrogazione (prot.
n. 132/05), titolata "Estensione della rete stradale valdostana",
discussa in occasione del Consiglio regionale
dell'8.6.2005;
Osservato che nell'occasione non è stato indicato il dato del
chilometraggio delle strade interpoderali (ritenuto di "competenza"
dell'Assessorato all'Agricoltura);
Ritenuto dunque necessario ottenere tutti i dati a suo tempo
richiesti;
il sottoscritto Consigliere regionale
Interroga
l'Assessore competente per sapere:
1) a quanto ammonta il chilometraggio delle strade
interpoderali nella nostra Regione;
2) se tale estensione è ritenuta sufficiente o se deve essere
oggetto di ulteriore ampliamento.
F.to: Curtaz
Président - La parole à l'Assesseur à l'agriculture et aux
ressources naturelles, Isabellon.
Isabellon (UV) - L'interrogazione in oggetto riguarda
un'interrogazione precedente in cui veniva richiesto il
chilometraggio di tutte le strade presenti sulla regione.
In questo caso viene chiesto, nella prima domanda:
"a quanto
ammonta il chilometraggio delle strade interpoderali..."
; qui,
il dubbio è se "interpoderali" è "sterrate" nel loro complesso, in
ogni caso la risposta la farò generale. Nella seconda domanda si
chiede:
"se tale estensione è ritenuta sufficiente o se deve
essere oggetto di ulteriore ampliamento".
In merito alla risposta data nella precedente interrogazione,
dove si diceva che si era in attesa di avere dei dati, i dati
attualmente in possesso della Direzione sistemazioni montane e
infrastrutture, in cui è nata un'indagine in collaborazione con le
stazioni forestali sulle piste forestali e sulle strade sterrate,
portano ad un ammontare complessivo di 2.222 km di piste. In questo
caso le piste sterrate sono di difficile classificazione nelle
varie sottoclassificazioni, in quanto rivestono molto spesso
carattere di multifunzionalità; questo significa che noi abbiamo un
territorio diversificato all'interno degli stessi comprensori, per
cui la stessa pista a volte può servire un tratto di bosco, può
servire dei villaggi, può servire delle case sparse e può servire
addirittura nelle parti alte degli alpeggi, quindi c'è una
multifunzionalità che non permette di avere una classificazione
dettagliata come si potrebbe avere in altre zone dove anche i
sistemi colturali sono meglio definiti. In ogni caso, sono 2.222
km; sono in atto attualmente in collaborazione con le stazioni
forestali delle ulteriori verifiche che potranno portare a dei dati
più precisi. In queste verifiche, per ogni tipo di strada, sono
state fatte delle tabelle, in fase di predisposizione e di
verifica, contenenti anche dei dati aggiuntivi che a breve potranno
essere disponibili relativi alla percorribilità di queste strade,
ai limiti alla percorribilità, dei dati relativi alla loro natura e
alla loro situazioni in questo momento di necessità di
manutenzione.
Nel dettaglio, ci possono essere alcuni dati parziali per quel
che riguarda le strade interpoderali (in questo caso strade che
servono a collegare fra di loro i fondi agricoli); ci sono i dati
relativi all'applicazione del piano di sviluppo rurale in corso del
2000-2006 che portano ad un ammontare complessivo di circa 73 km.:
questo si desume da tutti gli interventi realizzati e oggetto di
finanziamento, da parte dei consorzi di miglioramento fondiario,
con alcuni piccoli tratti per quel che riguarda le singole aziende
agricole. Qui si ha la situazione complessiva che riguarda sia le
situazioni di fondo valle che la viabilità per gli alpeggi. Per
quel che riguarda il settore della viabilità forestale, in questo
caso la lunghezza delle strade prettamente a valenza forestale in
base a un'indagine che è stata attualmente fatta, risulta di circa
300 km (sempre nell'ambito dei 2.222 km complessivi).
La seconda parte della interrogazione chiede:
"se tale
estensione è ritenuta sufficiente o se deve essere oggetto di
ulteriore ampliamento";
qui le considerazioni da fare sono di
vario genere. Innanzitutto, l'importanza delle strade interpoderali
è quella che già da anni è stata verificata, cioè che dove non c'è
una viabilità sufficiente c'è una maggiore tendenza all'abbandono e
questo porta delle conseguenze legate alla non-presenza sul
territorio, quindi ad eventuali problemi legati alla non-attività
agricola che porta anche ad un degrado del territorio perché non ci
sono cure colturali. Molto spesso ci sono ancora degli alpeggi la
cui sopravvivenza è legata alla presenza di una viabilità
inesistente, in questo caso sono sottoutilizzati perché dove non
c'è viabilità, c'è la tendenza ad avere una monticazione di
bestiame in asciutta e quindi non una conduzione ottimale. In ogni
caso, se è ritenuta sufficiente o deve essere oggetto di ulteriore
ampliamento, qui non si può dare una valutazione complessiva, ma
bisogna valutare caso per caso, come viene fatto dagli uffici.
Rispetto agli anni '60, quando si realizzano delle piste che
siano di vario genere, si ha comunque una modalità costruttiva che
è ben diversa. Prima c'era l'obiettivo di arrivare al traguardo,
nel senso di arrivare al più presto all'obiettivo di collegare
delle situazioni non collegate con una minore attenzione alla
realizzazione tecnica e agli accorgimenti tecnici per evitare di
creare dei problemi di dissesto e dei problemi di squarci sul
territorio. Ultimamente i progetti hanno un'attenzione particolare
per cui la tipologia di realizzazione prevede adeguati inerbimenti,
prevede la raccolta delle acque, prevede comunque una maggiore
attenzione all'ambiente in cui ci si inserisce.
Infine ci sono delle valutazioni ultimamente anche su soluzioni
alternative nelle situazioni in cui la realizzazione della strada
potrebbe creare danni di questo genere. Evidentemente queste
valutazioni devono essere razionali, tecniche, e non valutazioni
emozionali dove purtroppo si rischia di avere un approccio di tipo
troppo ideologico, magari andando ad influenzare chi non conosce a
fondo le problematiche del territorio e le necessità dei luoghi in
cui si va ad operare: questo, a volte, comporta della conduzione
anche nella valutazione degli interventi.
Vorrei citare un paio di casi: ad esempio, negli alpeggi di
Quart è stato realizzato un intervento a causa di problemi legati
all'inserimento di una strada carrozzabile che avrebbe comportato,
sia dal punto di vista ambientale, che dal punto di vista di
dissesto idrogeologico, dei possibili danni, si è fatta una scelta
alternativa che è quella di realizzare una monorotaia con una
portata di 20 quintali, quindi una soluzione che in quel caso è
stata valutata positivamente. Altra situazione sono i vigneti di
Donnas: qui c'è una conformazione del territorio e una situazione
particolare dove il fatto di andare a realizzare dei collegamenti
ulteriori stradali può creare dei problemi, per cui si è fatta una
scelta simile. È evidente che gli uffici sono attenti anche a
queste soluzioni e in accordo con la tutela del paesaggio e gli
altri uffici interessati dell'Amministrazione regionale queste
soluzioni possono essere praticate, comunque la valutazione di
ulteriori ampliamenti dovrà essere fatta caso per caso.
Purtroppo ci sono delle situazioni di comprensori non ancora
collegati, dove il non collegamento dipende da una certa inerzia
dei consorzi e da una certa difficoltà legata a problemi di
sensibilità che si sono verificati, nel tempo, da parte di chi
doveva portare avanti progetti. Questo fa sì che ci sia ancora da
intervenire in certe situazioni, altrimenti avremmo il rischio,
bloccando questi interventi, di creare delle situazioni in cui
qualcuno che ha necessità di vivere ed operare in quelle
situazioni, si troverebbe ad essere "cornuto e mazziato", perché
magari non è stato il suo momento qualche anno fa e adesso non può
più avere la possibilità di avere le pari opportunità rispetto al
resto del territorio.
Un'ultima considerazione riguarda le strade forestali: qui non
si può fare altro che fare una valutazione di carattere
parametrico. Nella viabilità forestale si parla di "densità
viabile" che è un dato che si ricava facendo un rapporto fra i
metri di tracciato presenti sul territorio e gli ettari interessati
a bosco. Questi dati sono dei dati che nel settore vengono rilevati
e abbiamo, per fare un esempio, nella Provincia autonoma di Trento,
una densità di strade pari a 27 metri/ettaro. Qui bisogna
distinguere i casi in cui c'è una situazione di bosco che ha
possibilità di essere utilizzato in maniera intensiva e bosco che
invece deve avere solo necessità di mantenimento, quindi con
necessità di accessi legati alle piste tagliafuoco e agli
interventi culturali. In ogni caso la Provincia autonoma di Trento
ha una densità di strade pari a 27 metri/ettaro, mentre in generale
per le zone alpine i valori ottimali, calcolati dagli esperti del
settore, di densità della viabilità forestale, possono variare fra
20 e 30 metri/ettaro. Per fare un raffronto, ancora nelle aree
montane della regione Piemonte i valori calcolati a livello di zone
ampie ossia comprensive di più comunità montane con dei valori
medi, sono generalmente compresi fra 10 e 15 metri/ettaro.
Se vogliamo arrivare da noi, facendo un rapporto fra i 300 mila
metri verificati di piste a valenza forestale e gli ettari
interessati, facendo 300 mila metri diviso 86.500 ettari, abbiamo
3,46 metri/ettaro. Siamo comunque al di sotto di questi valori che
troviamo da altre parti. Tenete conto della multifunzionalità che
porta ad avere un valore più alto rispetto a questo.
Questo è quanto ho, al momento, come dati, spero che rispetto ai
dati forniti precedentemente ci siano degli elementi in più.
Ripeto, a breve avremo, con l'ulteriore verifica delle stazioni
forestali, la possibilità di avere delle tabelle in cui avremo dei
dati in più e al momento saremo in grado di fornirli.
Président - La parole au Conseiller Curtaz.
Curtaz (Arc-VA) - Ringrazio l'Assessore per l'ampia risposta
alla nostra interrogazione e, trattandosi anche della prima
risposta ad una iniziativa ispettiva da parte dei Consiglieri, ne
approfitto per fargli gli auguri di buon lavoro.
Ho ascoltato con interesse i dati molto particolareggiati che
l'Assessore ha fornito, che vanno a completare i dati acquisiti in
uno scorso Consiglio attraverso un'interrogazione rivolta
all'Assessore al territorio. Questi dati, fatte le debite
compensazioni, perché già il chilometraggio delle piste forestali
era emerso nella scorsa occasione, indicano un "réseau routier"
della nostra regione di oltre 5000 km. A me sembra un dato
inaudito. Sono molto stupito, perché per quanto sia molto critico
nei confronti dell'ampiezza di questo "réseau", mi immaginavo cifre
minori. La realtà, quindi, conferma la valutazione critica fatta
rispetto a questo stato di cose.
Ritengo che la risposta dell'Assessore sia stata onesta, nel
senso che conosco un poco le sue convinzioni su questo punto,
quindi non è che mi aspettassi di più, anche se alcune osservazioni
gliele voglio fare. Gli do atto che rispetto a quanto avveniva
negli anni 60 e 70 un po' più di attenzione c'è a livello di
tipologia di costruzione delle strade e di ricerca di soluzioni
alternative. A nostro giudizio questa attenzione è ancora
insufficiente: si potrebbe fare molto di più. Per fare una battuta,
voglio consigliare, nella prossima stagione estiva, all'Assessore
di prendersi una settimana di vacanza e di impiegarla ad andare a
vedere come vengono risolti i problemi di viabilità nelle altre
regioni alpine, soprattutto quelle che sono più sensibili a questo
tipo di approccio, pensiamo al Sudtirolo, al Tirolo in Austria, a
certi cantoni svizzeri. Secondo me, dal confronto abbiamo molto da
imparare! Non sto parlando tanto della quantità, ma proprio della
tipologia, ovvero su come vengono fatte le strade, con maggiore
attenzione e non credo con maggiori costi, credo anzi l'opposto.
Credo che le strade, così come vengono costruite in quelle zone,
costino meno delle strade che vengono fatte in Valle d'Aosta,
soprattutto costino meno dei manufatti che venivano fatti una
volta, cioè quelle dei muraglioni e delle linee rette da un punto
all'altro, quasi fossimo in Pianura Padana. Credo che da un
confronto con l'esterno potremmo avere delle indicazioni
interessanti.
Faccio poi una riflessione più generale. Parlavo prima con la
collega Squarzino: sia io che l'Assessore proveniamo da un mondo
agricolo, abbiamo degli antenati che facevano gli agricoltori,
quindi ritengo che una certa cultura atavica di attenzione verso il
tipo di "comodità" che è rappresentata dalla strada, ci derivi
proprio dalla vita dei nostri antenati per i quali la strada era
una risposta alle loro fatiche. Se mi sentisse mio nonno parlare
contro le strade, si rivolterebbe nella tomba, perché per lui una
strada significava minor fatica. Quella realtà però non c'è più!
Oggi gli agricoltori non sono dei poveri sfruttati dalla terra o
dalla società, sono una delle categorie che lavora moltissimo, ma
che non sta male sotto alcun profilo, men che meno quello
economico! Meno male, ciò è positivo, però cerchiamo anche delle
soluzioni alternative perché credo che fra 20-30 anni chi valuterà
la Valle d'Aosta di questi anni dirà che siamo stati dei pazzi,
perché quando non ci sarà più un metro di territorio vergine,
avremo fatto per la nostra regione un danno enorme!
Dobbiamo pensare anche alle future generazioni, che saranno
certamente interessate dall'agricoltura, ma soprattutto perché
l'agricoltura ha una funzione accessoria rispetto a quello che sarà
il turismo, che dovrà essere il settore centrale per l'economia
della nostra regione nei prossimi decenni.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK