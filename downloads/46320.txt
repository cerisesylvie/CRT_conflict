Consiglio Regionale della Valle d'Aosta - Oggetto del Consiglio n. 2778 del 28 settembre 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ISTRUZIONE PUBBLICA
Personale docente e non docente
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2778 del 28 settembre 2023 - Resoconto
OGGETTO N. 2778/XVI - Interpellanza: "Motivazioni dei ritardi
relativi alle assegnazioni delle cattedre annuali e temporanee per
l'anno scolastico 2023-2024".
Bertin (Presidente) -
Punto n. 36. Illustra
l'interpellanza la consigliera Erika Guichardaz.
Guichardaz E. (PCP) -
Come tutti sappiamo, la scuola
inizia il primo settembre, mentre per quello che riguarda il
calendario scolastico, il 3 aprile scorso la Giunta aveva fissato
l'inizio delle lezioni per l'11 settembre. Anche quest'anno però,
rispetto all'assegnazione dei docenti, i tempi sono slittati di
molto e molte scuole hanno iniziato la scuola ad orario ridotto. Ci
si è trovati il primo settembre senza i Consigli di classe al
completo, i decreti di mobilità sono stati pubblicati tra il 23 e
il 28 di agosto. Un nuovo distacco è stato assegnato con decreto
dell'Assessore il 29 di agosto, l'ultimo adeguamento delle
dotazioni organiche è del 5 di settembre 2023. Le convocazioni per
le supplenze annuali e temporanee, fino al termine delle attività
didattiche, sono state effettuate tra il 4 e il 9 settembre e -
come ricordava prima l'Assessore - quando parliamo di
supplenze annuali, parliamo di supplenze che iniziano il primo di
settembre.
Alla data del 4 di settembre vi erano circa 560 cattedre ancora
da assegnare, di cui più di 140 annuali e, al termine delle
convocazioni avvenute il 9 settembre, risultavano ancora vacanti
214 cattedre, di cui 28 annuali. Parliamo del 9 di settembre, che
era fra l'altro sabato, quindi, finite le assegnazioni dalla
Sovrintendenza delle cattedre annuali, a quel punto le segreterie
scolastiche hanno potuto così iniziare il loro lavoro. Per questo,
molti miei colleghi si sono ritrovati il sabato pomeriggio e la
domenica a fare le chiamate in questione, proprio per cercare di
arrivare all'inizio della scuola con un quadro migliore rispetto a
quello che si prospettava.
Quello che noi chiediamo all'Assessore è l'esplicitazione del
numero delle cattedre ancora vacanti dopo il conferimento delle
supplenze sulla base delle graduatorie all'11 settembre e al 15
settembre, suddiviso per ordini di scuola (infanzia, primaria,
secondaria e secondaria di secondo grado) e l'indicazione se questi
sono riferiti a posti comuni o di sostegno.
Chiediamo inoltre se può esplicitare le motivazioni dei ritardi
relative alle assegnazioni di queste cattedre, perché - spezziamo
una lancia all'ex assessore Caveri - lo scorso anno sicuramente la
situazione era molto più complicata: avevamo a che fare anche con
l'aggiornamento delle graduatorie ad esaurimento (le GAE), avevamo
a che fare con la procedura di concessione di
part-time
o di
rientro a tempo pieno dei docenti, avevamo a che fare anche con la
gestione del concorso ordinario e del concorso STEM (Science,
Technology, Engineering, Mathematics) 2022. Quindi, sicuramente
l'anno scorso ci trovavamo con un carico di lavoro molto più
pesante rispetto a quello di quest'anno.
Abbiamo poi appreso di una chiamata pubblica per quindici
bidelli, già citata in un'interpellanza precedente dal consigliere
Manfrin, ma su questo noi vorremmo porre l'attenzione su un altro
punto. Vorremmo capire, rispetto al personale educativo e
ausiliario, quanti sono i posti vacanti all'11 di settembre,
perché, come si vede da questa chiamata pubblica, parliamo di
quindici bidelli e di nove accudenti per il convitto Chabod e se
rispetto all'assunzione dei nuovi bidelli, di cui abbiamo parlato
prima, abbiamo compreso le motivazioni del fatto di non aver
considerato i diritti di precedenza, la nostra interpellanza invece
chiede se, rispetto all'assunzione dei nuovi bidelli, si è
proceduto prima anche all'attivazione di una mobilità interna.
Sappiamo bene che vi sono situazioni in cui ci sono bidelli di
ruolo nelle Istituzioni di Aosta che vorrebbero anche avvicinarsi a
casa, quindi molto probabilmente dare la priorità a chi è già di
ruolo, e magari chiede un avvicinamento, potrebbe avere un senso
rispetto all'assunzione
tout court
come abbiamo citato in
precedenza.
Presidente -
Risponde l'assessore Jean-Pierre
Guichardaz.
Guichardaz J. (FP-PD) -
La sua interpellanza è
complessissima, quindi le anticipo che non riuscirò a restare nei
tempi in quanto, malgrado abbiamo compresso le risposte, più di
tanto poi alla fine diventa una compressione maldestra, quindi io
le leggerò fino a dove riuscirò e poi le consegnerò il testo,
perché su queste argomentazioni non si può banalizzare, non si
possono fare degli
slogan
.
Sulla prima domanda io vorrei intanto precisare che i posti
vacanti - come credo che lei dovrebbe sapere, avendo lavorato in
quell'ambito per tanti anni
-
sono quelli destinati alle
supplenze annuali, dal primo settembre al 31 di agosto. Quindi
immagino che lei voglia conoscere il numero di tutti i posti
destinati alle supplenze, anche dei posti cosiddetti disponibili,
cioè destinati alle supplenze temporanee fino al termine delle
attività didattiche (30 giugno), che non risultavano ancora coperti
alla data di inizio della scuola: me lo conferma? Perfetto, abbiamo
capito dove andiamo a mirare. Quindi fornirò per ogni grado di
istruzione i dati sulle supplenze assegnate e sui posti rimasti
scoperti.
Preme precisare a premessa che prima dell'inizio dell'anno
scolastico, il gruppo di lavoro, nelle giornate del 4, 7, 8 e 9
settembre, ha convocato tutti i docenti iscritti nelle graduatorie
regionali di supplenza (GRS) per il conferimento di tutti i posti
disponibili, assegnando le seguenti supplenze: Convitto regionale
undici supplenze, scuola infanzia posti comuni tre supplenze,
scuola infanzia posti di sostegno sedici supplenze, scuola primaria
posti comuni settantacinque supplenze, scuola primaria posti di
sostegno trentacinque supplenze, scuola primaria posti educazione
motoria due supplenze, scuola secondaria di primo grado posti
classi concorso sessantacinque supplenze, scuola secondaria di
primo grado posti di sostegno ventisei supplenze, scuola secondaria
secondo grado posti classe concorso novanta supplenze, scuola
secondaria secondo grado posti di sostegno trentaquattro
supplenze.
Le supplenze non coperte con le convocazioni da GRS sono
conferite direttamente dalle istituzioni scolastiche tramite
graduatoria d'istituto e messa a disposizione.
I posti residuati, dopo l'espletamento delle assunzioni da GRS
relativamente al Convitto regionale Chabod e alla scuola
dell'infanzia, sia i posti comuni sia i posti di sostegno, e alla
scuola primaria, sia i posti comuni sia i posti di sostegno, sono
stati tutti coperti prima dell'11 settembre.
Le scuole di base, infanzia e primaria e Convitto hanno dunque
avviato l'anno scolastico con l'organico al completo, almeno questo
credo che lo si possa riconoscere.
Per quanto concerne i dati delle scuole secondarie di primo e
secondo grado, si evidenzia che non tutte le supplenze della scuola
secondaria sono ad orario intero, ma che una parte di esse sono su
spezzoni, orari inferiori alle 18 ore, che è l'orario obbligatorio
settimanale.
Quindi, la situazione all'11 settembre risultava la seguente:
scuola secondaria di primo grado (cioè le medie), su un totale di
128 posti comuni destinati alle supplenze, il primo giorno di
scuola residuavano ancora da assegnare 49 posti interi e 14
spezzoni, su 128 supplenti. Su un totale di 51 posti di sostegno
destinati alla supplenza, il primo giorno di scuola residuavano 25
posti, ancora da assegnare nel suo spezzone. Noi parliamo di 2.600
docenti, vorrei che fosse chiaro anche il numero.
Al termine della prima settimana, il 15 settembre, tutti i posti
comuni e di sostegno, intero e spezzoni della scuola media sono
stati coperti.
Scuola secondaria di secondo grado (le superiori), su un totale
di 200 posti comuni destinati alle supplenze, il primo giorno di
scuola ne residuano 61, di cui 26 interi e 35 spezzoni, e, al
termine della prima settimana, il 15 settembre (non il 22 o il 30),
residuavano solo 5 cattedre intere e 10 spezzoni.
Su un totale di 48 posti di sostegno destinati alle supplenze,
il primo giorno di scuola residuavano ancora assegnate 13 supplenze
di sostegno e uno spezzone, e al termine della prima settimana, il
15 settembre, tutti i posti di sostegno delle superiori sono stati
coperti.
Ad oggi non residuano cattedre da coprire e direi anche che lo
scenario terribile paventato anche da lettere e comunicati stampa è
stato arginato, per fortuna, per i docenti e per gli studenti.
Per quanto riguarda le motivazioni dei ritardi relativi
all'assegnazione delle cattedre annuali (quello che lei ha
scritto), i ritardi dipendono essenzialmente dalla complessità dei
processi e dal susseguirsi di procedure concatenate - che lei
dovrebbe conoscere molto bene -, a cui quest'anno si è aggiunto
l'avvicendamento di parte del personale amministrativo e del
dirigente della struttura: il primo luglio - come lei sa - è
cambiato il dirigente perché vincitore di concorso e hanno scelto
il posto da dirigente.
Il processo organizzativo è complesso, iniziano i primi mesi
dell'anno con la definizione dell'organico di diritto, quello
composto sulla base di iscrizione, che poi viene adeguato alla
situazione di fatto, che quest'anno è stata definita dopo il 31
luglio, quindi oltre i tempi normalmente previsti. Di solito, entro
il 20 luglio l'organico di fatto è definito, perché? Per consentire
l'adozione della DGR (Deliberazione Giunta regionale) che ha
autorizzato l'attivazione di ulteriori classi prime nelle scuole
secondarie in deroga ai principi generali, per garantire anche una
maggiore inclusione degli alunni con disabilità. Successivamente,
poi, cosa succede? Iniziano le operazioni di mobilità annuale, di
immissione in ruolo e la procedura straordinaria di assunzione
delle GRS esclusivamente per i posti di sostegno.
Al termine di tutte queste fasi estremamente complesse, i posti
residuati possono essere coperti dalle supplenze annuali e al 30
giugno.
Ovviamente, un ritardo di qualche giorno in una delle predette
fasi si ripercuote sulle altre procedure che non possono essere
portate avanti contestualmente, ma che dipendono le une dalle
altre. In Valle d'Aosta si rifanno gli organici tutti gli anni,
mentre altrove - come lei sa - sono assegnati triennalmente; qua si
è fatta questa scelta secondo me a favore del sistema scuola in
termini generali.
La prima supplenza, quella sulla base delle GAE, quindi delle
graduatorie ad esaurimento per la scuola dell'infanzia e primaria,
sono state effettuate dagli uffici della Sovrintendenza il 31
agosto.
La prima settimana di settembre le operazioni per il
conferimento delle supplenze da GRS, le graduatorie regionali delle
supplenze, sono passate al gruppo di lavoro, come succede sempre,
che ha terminato i lavori il 9 settembre, non riuscendo ad
assegnare tutte le supplenze disponibili perché molti dei convocati
non si sono presentati o hanno rinunciato al conferimento della
supplenza (glielo posso dire perché io ero lì e ho assistito).
Successivamente, le segreterie delle scuole hanno provveduto a
coprire direttamente le cattedre residuate attraverso le
graduatorie d'istituto messe a disposizione. Non si può prescindere
dal fatto che al personale docente della Valle d'Aosta si applicano
- e questo va detto - le disposizioni di emanazione nazionale,
pertanto, anche in tema di supplenza, la Regione deve recepire le
indicazioni e dettare le proprie procedure, anche a livello di
piattaforma informatica regionale che gestisce il GRS, sulla base
delle indicazioni regionali che noi dobbiamo tutte le volte
riparametrare.
Nelle altre Regioni, sebbene abbiano anticipato di diverse
settimane rispetto alla Valle d'Aosta le procedure propedeutiche
all'avvio dell'anno scolastico, rimangono in ritardo con la
copertura dei posti - questo è bene che si sappia -, malgrado
abbiano un sistema che è molto più semplificato rispetto al nostro.
Le rifornisco solo due dati: tanto per riferirci a una Regione di
destra e a una di sinistra, la Lombardia, ha terminato
l'individuazione dei supplenti dalle graduatorie GRS solo il 20 di
settembre; la Regione Emilia Romagna il 21 settembre e le singole
Istituzioni stanno ancora oggi provvedendo alla copertura dei posti
rimasti scoperti, cosa che in Valle d'Aosta non avviene più perché
abbiamo chiuso già da più di una decina di giorni.
Nella nostra Regione la prima sessione di attribuzione delle
supplenze da GRS è stata effettuata il 4 settembre, cioè dieci
giorni prima rispetto agli anni precedenti: per l'anno scolastico
2022-2023, convocazioni infanzia e primaria tra il 15 e il 16
settembre e secondaria tra il 19 e il 21 settembre, determinate il
9 settembre. Lei ha richiamato il fatto che l'anno scorso era più
complessa la questione, ma quest'anno siamo comunque in quadro
rispetto alle scadenze, perché il 9 settembre era la scadenza che
avevamo preannunciato e quella è stata.
Nonostante i disagi che hanno interessato solo le scuole
secondarie nei primi giorni di scuola, bisogna riconoscere -
secondo me - che è stato fatto un passo avanti, ottenendo un
risultato soddisfacente. Come ho esposto, le scuole di base,
infanzia e primaria, e il Convitto hanno avviato l'anno scolastico
con l'organico al completo e il 15 settembre, a meno di una
settimana dall'inizio della scuola, tutte le cattedre delle scuole
secondarie di primo grado sono state coperte, residuavano un numero
esiguo di cattedre, alcune alle superiori, per la difficoltà di
reperire personale nelle relative discipline.
Rispetto alle altre domande, mi spiace, ma non ce la faccio a
rispondere: le do comunque il testo.
Presidente
- Replica la consigliera Erika Guichardaz.
Guichardaz E. (PCP) -
Dai suoi dati emerge che rispetto
all'anno precedente siamo andati peggio, perché, all'inizio
dell'anno scolastico, avevo posto la stessa identica interpellanza
all'assessore Caveri, si parlava anche lì dell'infanzia e primaria,
perché sappiamo essere in una situazione ben diversa, quindi che
abitualmente la copertura c'è. Rispetto alla scuola secondaria di
primo grado erano 47 posti comuni che mancavano, quest'anno 49, e
18 sostegni, quest'anno 25. Anche rispetto alla questione della
scuola secondaria avevamo allora ricoperto tutti i posti di
sostegno. Quest'anno ce ne rimanevano 13.
Voglio sottolineare che la scuola inizia il primo di settembre
ma non a caso: inizia il primo di settembre perché gli insegnanti
devono trovarsi prima, ci sono tutte le riunioni collegiali, c'è
tutta la parte di programmazione, c'è tutta la parte di presa in
carico dei PEI (Piano Educativo Individuale), c'è tutta una parte
preliminare. Quindi, già solo il fatto che il gruppo di lavoro
venga convocato il 4 di settembre vuol già dire che siamo in
ritardo.
Io sono qui da tre anni, precedentemente il gruppo di lavoro era
sempre convocato tra il 15 e il 30 di settembre, sempre, tutti gli
anni. Io non capisco e non l'ho capito neanche oggi dalla sua
disamina perché slitta a quel tempo. Lo potevo comprendere in
qualche modo l'anno scorso, perché c'era tutta la questione delle
graduatorie che sappiamo essere molto complicata, ma sinceramente
quest'anno non ho compreso le motivazioni di questo ritardo, e la
complessità delle procedure c'è da sempre, non possiamo negarlo. Da
noi è ancora più complesso perché abbiamo un sistema informatico
che, a differenza di altre Regioni, sicuramente ha i suoi limiti.
Questo è del tutto evidente che non è cosa semplice. Anche sul
fatto che molti dei convocati non si presentino o rinuncino, anche
questo avviene ogni anno ed è piuttosto comprensibile, perché se un
docente sa che vi è una cattedra vicino a casa sua, mentre le
cattedre rimaste sono a Gressoney-La-Trinité, molto probabilmente
dice: "Non vado alla convocazione, non faccio neanche perdere
tempo, non vado se sono di Courmayeur alla convocazione per
Gressoney-La-Trinité, aspetto di avere magari anche una cattedra
meno conveniente ma vicino a casa, in modo da non dovermi spostare
tutti i giorni". Anche sotto questo punto di vista è una cosa
piuttosto normale.
Leggerò con attenzione quello che ha scritto la Sovrintendente
perché nella conferenza stampa che è stata fatta si parla di
sanzioni nei confronti dei docenti che non si presentano o
rinunciano. Io credo che questa sia una lesione piuttosto
importante ai diritti dei lavoratori perché, ribadisco, ci sono
delle motivazioni, spesso anche legate alla didattica: magari so
che il posto che andavo a ricoprire verrà messo nelle graduatorie
delle supplenze d'istituto e quindi non mi presento alle supplenze
date prima e parteciperò, invece, anche per una questione di
continuità didattica, a quelle successive. Leggerò con attenzione i
dati che lei mi fornirà attraverso la nota che le hanno
preparato.
Presidente -
Assessore Jean-Pierre Guichardaz.
Guichardaz J. (FP-PD) -
Solo una precisazione rispetto
alla questione delle sanzioni, visto che la conferenza stampa è
stata registrata.
Noi abbiamo detto che la regola - la legge immagino - presuppone
che se tu rinunci, in automatico esci dalla graduatoria. Ed abbiamo
anche specificato che quest'anno, essendo il terzo anno, questo
uscire dalla graduatoria non avrà nessun effetto, per il semplice
fatto che bisognerà fare la graduatoria. Non c'è minaccia, non si
palesano sanzioni di chissà che genere, quindi se lei ascolta,
visto che è molto precisa, questo è stato detto chiaramente.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK