Consiglio Regionale della Valle d'Aosta - Oggetto del Consiglio n. 803 del 22 ottobre 2014 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
ISTRUZIONE PUBBLICA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 803 del 22 ottobre 2014 - Resoconto
OGGETTO N. 803/XIV - Interpellanza: "Eventuale adesione della
Regione al Programma per la valutazione internazionale dell'allievo
per l'anno 2015".
Presidente
- Siamo al punto 19 all'ordine del giorno. La
parola alla Consigliera Morelli.
Morelli (ALPE)
- Merci Président.
Questa interpellanza verte sul programma di valutazione OCSE
PISA, che è un programma di valutazione internazionale promosso
dall'OCSE, quindi dal più alto organismo mondiale economico, nato
con lo scopo di valutare con periodicità triennale il livello di
competenza degli adolescenti intorno ai 15 anni dei principali
Paesi industrializzati, in tre materie: la lettura, la matematica e
le scienze. È un programma di valutazione particolare, non
elaborato da pedagogisti chiusi in un istituto, ma è un'indagine
che serve a valutare, dati alla mano, quanto i sistemi formativi
siano in grado di fornire conoscenze e competenze agli studenti
adolescenti, per metterli nella condizione di affrontare e
risolvere i problemi che si incontrano nella vita quotidiana,
rapportando dunque queste competenze a livello internazionale. Non
sono valutazioni che si focalizzano su...come dire? sui contenuti
curricolari, ma si valuta proprio l'acquisizione di competenze
personali per essere dei cittadini migliori e, proprio perché è
fatto a livello internazionale, per confrontarsi con le sfide della
globalizzazione a cui i nostri giovani sono sempre più confrontati.
Le competenze che la valutazione PISA misura non sono comparabili
ad altri sistemi di valutazione e non sono nemmeno sostituibili con
altri sistemi di valutazione.
Noi riteniamo che un sistema scolastico come quello valdostano
che si vuole particolare, che si vuole diverso, plurilingue, a
maggior ragione ha la necessità costante di capire il suo stato di
salute, di capire dove sta andando, di verificare l'efficacia delle
politiche scolastiche che comportano un grande investimento
economico. Di recente abbiamo visto la notizia che le Province di
Trento e Bolzano hanno presentato il loro programma di adesione per
il 2015. La Valle d'Aosta ha aderito alla valutazione OCSE PISA nel
2009, nel 2011 e la prossima sarebbe nel 2015.
Ancora pochi giorni or sono, alla conferenza sulla buona scuola,
l'Assessore Rini ha voluto sottolineare quanto aveva già
esplicitato nel mese di giugno di quest'anno alla presentazione
degli indicatori della scuola valdostana, e cioè che i dati sono il
punto di partenza da cui prendere le mosse per delineare la
politica scolastica valdostana, perché giustamente non si può
procedere a tentoni, ma bisogna fondarsi su dati scientifici, in
particolare comparabili - noi crediamo - per la scuola.
L'Assessorato dell'istruzione ha aderito, dicevo, alle indagini
OCSE PISA nel 2009 e nel 2011 e la pubblicazione che è stata fatta
nel 2013, "Indicatori della scuola valdostana", esplicitano bene i
risultati di queste prove. Nel 2009, i quindicenni valdostani
ottengono un brillante piazzamento nelle competenze in lettura, il
punteggio medio ottenuto supera ampiamente quello nazionale ed è il
più elevato rispetto alle aree territoriali considerate; buoni sono
anche i risultati in scienze, e gli studenti valdostani sono
secondi solo ai trentini. Poco soddisfacente, invece, è il
risultato in matematica: la Valle d'Aosta ottiene punteggi
superiori soltanto a quelli medi nazionali e dei Paesi OCSE. Nel
2010, la Valle d'Aosta aderisce ad una valutazione PISA
particolare, proprio in virtù del suo bilinguismo e l'edizione 2010
per la Valle d'Aosta dell'indagine OCSE PISA costituisce una novità
assoluta nel panorama internazionale dei sistemi di valutazione
scolastica. Con una convenzione tra la Regione, l'Invalsi e gli
organismi dell'OCSE si è infatti stabilito che i test utilizzati in
PISA 2009 fossero riproposti nel 2010, agli stessi studenti, ad una
metà di loro in lingua francese e all'altra metà in italiano. Gli
obiettivi erano due: nelle prove in francese di lettura, matematica
e scienze, accertare la capacità dei ragazzi valdostani di
comprendere testi, rispondere a domande, risolvere problemi
utilizzando l'altra lingua ufficiale della Regione e, tramite le
prove in italiano, verificare gli effetti di un anno di scuola
aggiuntivo sull'apprendimento. I risultati di questa valutazione
sono stati estremamente interessanti e, naturalmente, sono
risultati sui quali bisogna ragionare: più di un quarto dei ragazzi
valdostani avrebbe difficoltà ad affrontare le principali
situazioni di comunicazione in un Paese francofono, e ciò vale in
particolare per gli studenti degli istituti professionali; da qui
la riflessione che probabilmente bisognerà adottare metodi
didattici diversi, in particolare per gli istituti professionali.
La valutazione OCSE PISA del 2012, porta a risultati che, in
qualche modo, sono un po' sorprendenti, perché si osserva che per
la Valle d'Aosta, al contrario di ciò che si registra per altre
realtà prese in esame, non solo non vi è stato un miglioramento
delle prestazioni, ma si rileva un arretramento: tra la valutazione
del 2012 e quella del 2009 vi è una differenza in negativo. I dati
presentati fanno emergere, insieme ai risultati delle prove
Invalsi, elementi di criticità del sistema scolastico
valdostano.
Io credo che le valutazioni non servano a...come dire? fare una
critica
tout court
del sistema, ma servano a prendere
coscienza dei problemi per poi adottare gli opportuni correttivi e
fare sì che questi problemi vengano superati. Quindi la nostra
domanda, la domanda che pone l'interpellanza, è se l'Assessore
intende aderire al programma OCSE PISA 2015 e, in caso contrario,
quali sono le ragioni di tale scelta; inoltre vorremmo sapere
quanto costa l'adesione al programma di valutazione OCSE PISA.
Presidente
- Merci. La parole à l'Assesseur Rini.
Rini (UV)
- Merci Monsieur le Président.
Com'è stato ricordato, OCSE PISA è progetto iniziato nel 2000
che è stato sviluppato collegialmente dai Paesi partecipanti
indirizzati alle scuole per i ragazzi di età intorno ai 15 anni.
L'indagine valuta in che misura gli allievi prossimi alla
conclusione dell'obbligo scolastico hanno acquisito alcune delle
conoscenze e abilità essenziali del loro corso di studi. Com'è già
stato ricordato, la Regione ha aderito al programma nel 2009, poi
nel 2010, fino al 2012. Considerato che la valenza del progetto è
tale e maggiore per il numero partecipanti, l'Invalsi si è
preoccupato di garantire la massima partecipazione delle Regioni
italiane, contenendo i costi a loro carico, quindi fino
all'edizione 2012. Per la partecipazione invece al programma 2015,
le Regioni che intendono aderire devono assumere tutte le spese a
loro carico. Pur consapevoli dell'importanza dell'iniziativa,
abbiamo tuttavia ritenuto - e qua bisogna dirlo anche in relazione
allo scarsissimo numero di Regioni partecipanti, poiché vi hanno
aderito solo tre Regioni: il Trentino-Alto Adige, la Campania e la
Lombardia - di non aderire, anche considerati i costi elevati
dell'iniziativa per l'anno 2015.
La valutazione del sistema...e qui mi preme sottolinearlo,
perché giustamente la collega ricordava anche le parole del Capo
Dipartimento che abbiamo ascoltato qualche giorno fa, che ha posto
proprio l'attenzione - così come la pone il documento che è
all'attenzione, il documento di riforma a livello nazionale sul
sistema di valutazione - sull'importanza che la valutazione assume,
l'assume ancor più nel settore scolastico. Lo stesso Capo
Dipartimento ha sottolineato come la Valle d'Aosta sia stata
lungimirante in questo settore, poiché con una legge del 2000 ha
incardinato all'interno dell'Assessorato la struttura regionale di
valutazione, la SREV che, al comma 5 dell'articolo 18 di questa
legge, la n. 19, dice che:
"le attività di valutazione sono
affidate ad una struttura regionale per la valutazione che si
avvale di esperti esterni e si coordina con l'organismo operante a
livello nazionale per il raggiungimento delle medesime
finalità".
Quindi sicuramente sono stati sicuramente
lungimiranti i legislatori di allora che, appunto, di fatto hanno
anticipato quello che ora si sta facendo a livello nazionale. Per
quanto riguarda la valutazione, quindi, alta è stata e continuerà
ad essere l'attenzione anche della Regione Valle d'Aosta.
Per quanto riguarda l'adesione - così le rispondo anche al
secondo quesito - quest'anno, in un anno di tagli, di contenimento
di spesa, stiamo facendo dei ragionamenti proprio su quali siano le
priorità; visto che siamo dotati di una struttura interna di
valutazione, visto che già ci sono anche altri sistemi di
valutazione nazionali, abbiamo ritenuto che far fronte ad una spesa
che ammonta a 75.000 euro...collega, è per risponderle al secondo
quesito, 75.000 euro...in un momento di difficoltà economica
abbiamo ritenuto appunto di non aderirvi. Grazie.
Presidente
- Grazie Assessore. La parola alla collega
Morelli.
Morelli (ALPE)
- Merci Président.
Quindi è una questione di soldi, è una questione di soldi,
essenzialmente, mi pare; probabilmente sarebbe più opportuno
rinunciare all'altra valutazione e mantenere l'OCSE PISA, e
comunque rincresce constatare che della validità, della necessità
della valutazione si parla nei convegni, ma poi, quando si tratta
di mettere in pratica, si fanno altre scelte. Domani affronteremo
un
dossier
estremamente spinoso che sta facendo parlare
tutti i valdostani...sapete benissimo a quale dossier mi riferisco.
Voi dite: le due cose non vanno assieme...beh, io credo che se si
rinuncia ad adottare un sistema di valutazione che dà continuità a
ciò che è stato fatto e che, interrompendo la serie, in fondo,
vanifica quello che è stato fatto fino a qui (perché un sistema di
valutazione ha senso se è basato su dati analoghi e comparabili),
interrompere la serie delle valutazioni triennali del "PISA",
vanifica, in qualche modo, quello che è stato fatto
precedentemente. Questa è la mia opinione ovviamente, non c'è
bisogno di scaldarsi! La pensate in un altro modo? Questa è la mia
opinione e la mia opinione va oltre.
Ho come l'impressione che si tema di doversi ancora confrontare,
una volta, forse, a risultati preoccupanti. È proprio perché dal
2009 al 2012 vi è stato un calo di
performance
che, secondo
me, sarebbe sensato andare a fare la terza verifica! Questo è un
campanello d'allarme che non si può e non si deve ignorare! Farò un
esempio molto semplice: se lei, Assessore, va a fare gli esami del
sangue e scopre la seconda volta che va a fare gli esami del sangue
che ha qualche valore negativo, va a fare una terza verifica oppure
fa finta di niente, fa la politica dello struzzo e decide di non
andare più a fare gli esami del sangue? Io credo che sia un
parallelo semplicistico, ma che renda l'idea e, veramente, io mi
sentirei di invitarla a ritornare su questa decisione, perché le
politiche scolastiche della nostra Regione a cui tutti teniamo,
sicuramente meritano di essere basate su dati scientifici valutati
opportunamente. Grazie.
Presidente
- Grazie Consigliera Morelli. Punto 20
all'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK