Consiglio Regionale della Valle d'Aosta - Oggetto del Consiglio n. 2530 del 7 giugno 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
STATUTO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2530 del 7 giugno 2023 - Resoconto
OGGETTO N. 2530/XVI - D.L. n. 101: "Ratifica dell'intesa tra
le Regioni e le Province Autonome di Trento e Bolzano per
l'istituzionalizzazione della Conferenza delle Regioni e delle
Province Autonome". (Reiezione di un ordine del giorno).
Bertin (Presidente) -
Punto n. 3.01. Il disegno di legge
in questione è composto da cinque articoli. Il relatore è il
Presidente della I Commissione, il consigliere Lavevaz.
Lavevaz (UV) -
Una breve relazione per questo disegno di
legge. Nel corso degli ultimi 40 anni la Conferenza delle Regioni e
delle Province Autonome ha subito diversi passaggi importanti e ha
vissuto una progressiva valorizzazione del suo ruolo di
coordinamento politico tra le Regioni, le Province Autonome e il
Governo. Dalla sua costituzione, nel 1981, fino ai passaggi di
formalizzazione degli ultimi anni; in particolare il 4 agosto 2020,
in occasione del cinquantesimo anniversario delle Regioni a statuto
ordinario, e in vista dell'incontro con il Presidente della
Repubblica, i Presidenti delle Regioni e delle Province Autonome si
sono impegnati a valorizzare il ruolo e l'organizzazione della
conferenza stessa.
La Conferenza delle Regioni e delle Province Autonome, con il
documento di proposte presentato al Governo il 30 ottobre 2022, ha
ribadito l'importanza che la stessa conferenza riceva un formale
riconoscimento, anche al fine di rendere stabili le sedi deputate
alla leale collaborazione tra Stato, Regioni e autonomie locali,
nell'ambito del cosiddetto Sistema delle conferenze
interistituzionali.
A tal fine, nella seduta della conferenza del 24 novembre 2022 i
Presidenti delle Regioni e delle Province Autonome hanno condiviso
uno schema d'intesa avente ad oggetto l'istituzionalizzazione della
medesima conferenza.
La predetta intesa, approvata dalla Giunta regionale con
deliberazione n. 1544 del 30 novembre 2022, è stata sottoscritta
dal Presidente della Regione a ciò autorizzato dalla Giunta stessa
in data 6 dicembre 2022.
Il presente disegno di legge è finalizzato quindi alla ratifica
dell'intesa interregionale, sottoscritta ai sensi dell'articolo
117, ottavo comma della Costituzione tra le Regioni e le Province
Autonome di Trento e Bolzano, che si compone di cinque
articoli.
Presidente -
Con la relazione, possiamo aprire la
discussione generale sul disegno di legge in questione. Segnalo che
è stato depositato un ordine del giorno che verrà distribuito. Si è
prenotato in discussione generale il consigliere Restano, ne ha
facoltà.
Restano (GM) -
Ringrazio il relatore della norma per la
sua illustrazione, intervengo anche io in discussione generale su
questa norma tanto breve nell'articolato quanto ritengo
politicamente significativa e importante e, per esprimere la mia
opinione in merito, credo si debba fare un piccolo passo indietro
rispetto a quello che viene definito il cosiddetto sistema delle
conferenze che, come ben detto dal relatore, da 30-40 anni
rappresenta la sede istituzionale e privilegiata di raccordo tra lo
Stato, le Regioni e anche gli Enti locali.
In effetti poi la storia ci narra che è stata costituita la
Conferenza Stato-Regioni e Province Autonome con un Dpcm nell'83, è
stata istituita la Conferenza finanza pubblica, la Conferenza
Stato, città e autonomie locali con un Dpcm del '96 e infine la
Conferenza unificata, che dal '97 raccoglie un po' i pensieri e i
lavori delle altre conferenze, però queste sono state istituite in
via amministrativa con leggi e norme da parte dello Stato, si
occupano di raccordo tra gli esecutivi regionali, di concertazioni
tecnico politiche inerenti a tematiche d'interesse locale e si sono
dotate di una propria organizzazione stabile nell'ambito della
Presidenza del Consiglio dei Ministri.
Quindi sono dei soggetti istituzionali, le Conferenze, previsti
dalla legge, ma oltre a queste conferenze, che sono divenute
un'istituzione stabile, vi è tutto un altro sistema fino ad oggi
che è quello del raccordo orizzontale delle conferenze, che è privo
di una disciplina legislativa definita, ma è sempre più presente a
livello politico.
In questo sistema delle Conferenze che lavorano a livello
orizzontale, si contemperano tutti gli interessi degli Enti locali
e dell'associazionismo e vengono rappresentati dinanzi al Governo,
quindi le Associazioni tra gli Enti territoriali di pari livello.
Possiamo tranquillamente affermare che esiste fin da sempre e che
ha anticipato il sistema delle conferenze che sono state
riconosciute dallo Stato con norme particolari.
Negli ultimi 15-20 anni questo sistema che lavora a livello
orizzontale ha avuto modo di crescere sempre di più, una crescita
progressiva quella delle Associazioni, in primo luogo proprio
quello della conferenza di cui oggi discutiamo, la Conferenza delle
Regioni, ma anche quella dell'ANCI, dell'UNCEM e, Presidente
Bertin, anche quella della Conferenza dei Presidenti delle
assemblee legislative che, in alcuni casi, forse, viene, come
potremo vedere in seguito, un po' lasciata da parte.
Quindi la partecipazione alle conferenze di questi soggetti
associativi ha conferito alle associazioni la possibilità di
decidere, tanta visibilità ma soprattutto visibilità politica. La
Conferenza delle Regioni è stata costituita come un organismo
infatti di coordinamento politico tra i Presidenti che, nel tempo,
è diventata così una sede oserei dire ufficiale di confronto e di
dialogo interregionale.
L'esistenza nella legislazione e nella prassi istituzionale di
questi due livelli di raccordo, verticale e orizzontale, ci porta
oggi a parlare di un metodo di lavoro delle conferenze, inteso
proprio - come ho detto prima - come una prassi collaborativa che
ha assunto un certo assetto che è stato definito un assetto di
raccordo istituzionale.
Quindi è doveroso oggi significare il ruolo delle sedi di
raccordo orizzontale, quale ruolo hanno avuto e perché fino ad oggi
non è stato disciplinato; oggi noi ci accingiamo a
istituzionalizzare questo ruolo nell'ordinamento, ma costituiscono
e hanno costituito fino ad oggi un momento di formazione di una
volontà politica che entra nel sistema delle Conferenze.
Come detto dal relatore, la Conferenza delle Regioni è stata
istituita nel 1981 a Pomezia come organismo di coordinamento
politico, come ho detto prima, tra i Presidenti delle Regioni.
Lo stesso ruolo di Presidente della Conferenza delle Regioni,
con il passare degli anni, ha assunto sempre più una valenza
politica, basta pensare che inizialmente il ruolo di Presidente
della Conferenza aveva una durata semestrale e poi a rotazione si
tornava ad assumere la Presidenza via via ruotando tra Presidenti
di Regioni.
È significativo capire che oggi invece viene eletto tra i
Presidenti delle Regioni, ed è altrettanto interessante andare a
verificare i comunicati stampa che fanno i Presidenti delle
Conferenze: sono comunicati politici, intendono incidere
sull'operato del Governo, quindi questa Conferenza assume via via
un ruolo sempre più importante; però la riflessione che vi invito a
fare, con tutti i limiti politici che personalmente ho, è quella di
valutare oggi, votando questo atto, cosa ci accingiamo a fare, qual
è la portata di questo atto, istituzionalizzando la Conferenza
delle Regioni su proposta delle Regioni stesse.
Non è come è avvenuto per le altre conferenze che ci sono state
calate dall'alto - diciamo così - con la legge dello Stato, ma sono
le Regioni stesse che propongono di rendere istituzionale la
Conferenza delle Regioni.
Si poteva procedere con una legge dello Stato, con una legge più
forte, con una legge costituzionale, invece questa è una norma che
viene dal basso, proprio per significare il valore politico di
questo atto.
Quindi, a mio modo di vedere, compiremo un importantissimo passo
avanti verso l'Italia delle Regioni, però dobbiamo chiederci: quale
sarà il futuro? Dove ci porterà questo percorso che abbiamo
iniziato tanti anni fa? Oggi ci accingiamo ad affrontare uno step,
ma ci porterà forse verso un'Italia federale? Ci porterà verso la
costituzione di un tavolo di confronto paritetico tra le Regioni e
il Governo?
Questo per me è un grosso interrogativo che ci troviamo davanti
e questo è l'importante ruolo che oggi il nostro Presidente -
nostro, non della maggioranza - assumerà dopo la votazione di
questa norma e dopo che questa norma sarà recepita.
Però, colleghi, qualche perplessità ce l'abbiamo, le perplessità
permangono ma queste perplessità non sono frutto solo del mio
pensiero, sono perplessità che si rilevano su tutte le riviste
tecniche, su parecchie riviste di diritto pubblico.
Si tratta in primo luogo del fatto che, in sede di conferenza,
siamo rappresentati da una sola persona che è dotata, sì, di
rappresentanza politica, giuridica e istituzionale, che però prende
delle decisioni da sola e in nome dell'ente territoriale che
rappresenta, senza che gli organi rappresentativi della stessa
Regione ne siano coinvolti.
Questo è un passaggio importante, anche perché la conferenza e
il sistema delle conferenze assumono sempre più importanza nei
rapporti con il Governo, quindi ci si chiede quale debba essere il
metodo di lavoro da seguire, perché ci si trova di fronte a una
marginalizzazione del ruolo delle assemblee elettive sempre più
marcata.
Il Presidente della Giunta, quindi, assume decisioni che
prescindono da tutti i meccanismi partecipativi dei Consigli, e
queste decisioni si traducono in impegni, in indirizzi ai quali ci
si dovrà attenere nell'attività consiliare.
Alcuni colleghi, alcuni giuristi, contestano questo modo di
procedere, queste attribuzioni date ai Presidenti in sede di
Conferenza delle Regioni, proprio perché prescindono totalmente dal
ruolo di controllo dei Consiglieri regionali.
In alcune Regioni si è tentato di porre dei correttivi, nel
senso ovviamente democratico, in alcune Regioni, e guardo il
collega Cretier, guidate dal centro-sinistra, in altre guidate
anche da centro-destra; in effetti si registra in queste Regioni un
maggior obbligo d'informazione delle Giunte regionali nei confronti
dei Consigli sull'attività svolta da questi organi. Questo compito
spetterebbe al Presidente della Giunta, ma ci sono altre soluzioni,
per esempio inserire nello statuto, come ha fatto la Regione
Marche, la previsione che il Presidente della Giunta partecipa ai
lavori della Conferenza tenendo conto degli indirizzi generali del
Consiglio, dell'assemblea legislativa; oppure, come è avvenuto in
altre Regioni - ho letto dell'Emilia Romagna in cui è stato assunto
il dovere di informazione da parte della Giunta, che illustra
periodicamente al Consiglio quanto avviene in sede di Conferenza
delle Regioni.
Poi che dire, colleghi? L'abbiamo vissuto noi in prima persona
pochi Consigli fa, il fatto che, sicuramente involontariamente, non
ci era stato riferito di quanto avvenuto in sede di Conferenza
delle Regioni.
Quindi questa norma viene sicuramente accolta come un
grandissimo passo avanti; con il mio intervento e con l'ordine del
giorno che è stato depositato si vuole stimolare una riflessione.
Sicuramente il Consiglio non vuole incidere sulle determinazioni,
non ha la presunzione di voler incidere sul Governo regionale, però
rimane il fatto che vi è la necessità di un confronto, di un
coinvolgimento, ma soprattutto di essere informati, e l'ordine del
giorno che illustrerò in seguito porta in questo senso, perché la
storia di questo Consiglio ci ha fatto notare che è necessario
avere più comunicazione.
Presidente -
Siamo in discussione generale, altri
vogliono intervenire nella discussione generale? Sono invitati a
prenotarsi. Consigliere Lucianaz ne ha facoltà.
Lucianaz (LEGA VDA) -
Ricordando che il nostro gruppo ha
sostenuto in Commissione la ratifica di quest'intesa, volevo
approfittare di questa discussione generale per chiedere piuttosto
- proprio nel quadro del confronto tra Stato e Regioni - al
Presidente del Consiglio di sue recenti affermazioni riguardanti un
progetto di una Camera delle Regioni che prevede appunto la
partecipazione fattiva delle Regioni nel momento del dibattito
parlamentare; in secondo luogo sempre riguardo al rapporto tra
Stato e Regioni, Presidente, della sua recente richiesta della
creazione del Collegio valdostano in occasione delle prossime
elezioni europee.
Ne approfitto, visto che siamo sull'argomento, per avere
ulteriori ragguagli riguardo a queste due interessanti
iniziative.
Presidente -
Consigliere Baccega ne ha facoltà.
Baccega (FI) -
Intervengo in discussione generale ma farò
anche la dichiarazione di voto del nostro gruppo, soprattutto
sentite le parole del presidente Testolin in apertura delle
comunicazioni e preso atto della relazione del collega Lavevaz, ma
soprattutto sentite le stimolanti riflessioni del consigliere
Restano, al quale poi lascerò il compito di presentare l'ordine del
giorno che ha già depositato.
Quello che vogliamo sottolineare è che il metodo intrapreso dal
ministro Fitto è certamente il metodo di confronto, di condivisione
e di ascolto della maggioranza che governa il Paese. Ci fa piacere
che il presidente Testolin con i colleghi della Giunta - in realtà
gli autonomisti - prende atto che prosegue il confronto con il
Governo nell'ambito di una logica e leale cooperazione.
Ricordo anche che sono undici le Commissioni che lavorano e che
sono sede di confronto istituzionale nell'ambito della Conferenza
delle Regioni; sono momenti politici amministrativi significativi
che in passato ho avuto modo anche di vivere, dove in realtà
nascono diverse opportunità.
Troppe volte ci hanno tirato le orecchie per l'assenza (non
parlo di questo periodo) della Regione in quei contesti, quindi
sollecito gli Assessori che sono sempre tutti invitati a
partecipare a quelle Commissioni a essere presenti perché le
opportunità che nascono possono essere significative.
Per questo dico che il nostro voto, il voto di Forza Italia
della Valle d'Aosta, sarà certamente positivo a questo disegno di
legge.
Presidente -
Consigliere Restano per il secondo
intervento, ne ha facoltà.
Restano (GM) -
Non è il secondo intervento, in realtà è
per illustrare l'ordine del giorno.
Presidente -
Se vuole illustrarlo adesso, lo illustri
adesso.
Restano (GM) -
Sì, non la faccio molto lunga, però solo
per significare che esiste anche una risoluzione in coda al
Consiglio che rischia di rimanere lì per i prossimi due anni e
mezzo - salvo la trasformazione in mozione - che riguarda
l'argomento che avevamo trattato in precedenza, però questa è
l'occasione per parlarne.
Anticipo, anche in parte, il contenuto della risoluzione che
trattava la problematica sollevata a suo tempo della presenza alle
Conferenze delle Regioni, però, come ho anticipato nel mio
intervento, tralascio tutte le premesse che sono già state fatte in
precedenza pur riprendendo la necessità e l'invito a partecipare in
presenza ai lavori del sistema delle conferenze o da parte del
Presidente della Regione a delegare componenti della Giunta, vorrei
sottolineare i punti successivi: "A prevedere, nel corso delle
comunicazioni istituzionali al Consiglio, uno specifico punto dove
si illustra sommariamente all'assemblea l'attività svolta dalle
conferenze e le posizioni assunte dai nostri rappresentanti in
merito ai singoli argomenti trattati".
Questo prende spunto dal mio intervento precedente, ma da quanto
si legge sui documenti che ho rintracciato per approfondire
l'argomento in questione, vi è la necessità da parte dei
Consiglieri, ma anche di chi segue il Consiglio, di avere le giuste
informazioni, che- ho avuto modo di notare in questo periodo - sono
state fatte attraverso dei comunicati stampa, però il metodo per
comunicare ai Consiglieri è quello d'intervenire in Consiglio.
Poi se la maggioranza deciderà che questa sia la procedura
corretta, che si possa fare una volta al mese o più volte durante
tutti i Consigli, se ci si ricava cinque minuti per approfondire
questo, lo lascio decidere alla maggioranza.
Io rilevo, insieme ai colleghi che hanno voluto firmare
quest'ordine del giorno, la necessità di avere le giuste
informazioni.
Prendendo suggestione da quanto detto prima, da quanto fatto
dalle altre Regioni, ci sarebbe anche la necessità - qualora si
tratti di argomenti di rilievo, che il Governo ritiene di rilievo -
all'ordine del giorno delle Conferenze, di avere un confronto con
l'assemblea.
L'ordine del giorno intende arrivare a sollecitare la
maggioranza a una riflessione sul tema, questo per poi non avere
gli scontri che ci sono stati - dialettici, ovviamente - durante
altri Consigli laddove si dice: "Non siete intervenuti su questo,
non avete preso i soldi su quello", perché poi le giustificazioni
verbali portate in Aula possono avere un significato, però
Presidente mi permetta una battuta, ma le espressioni che lei fece
quel giorno, la dicevano lunga.
Quindi se noi anticipiamo gli argomenti e veniamo a conoscenza,
evitiamo poi forse di investire malamente il tempo successivamente
con delle polemiche che non risolvono le questioni.
Presidente -
Siamo ancora in discussione generale.
Qualcun altro vuole intervenire nella discussione generale? Non
vedo altre richieste. Solo una piccola considerazione rispetto a
questo passo che ritengo importante, che va a istituzionalizzare
una Conferenza che negli anni ha svolto un ruolo sempre più
rilevante, fortunatamente, di interlocuzione con il Governo.
Abbiamo visto negli anni - mi riferisco in particolare al
periodo della pandemia - il ruolo fondamentale avuto da questa
Conferenza che ha saputo anche rappresentare il contraltare del
Governo e rappresentare il sistema articolato di questo ruolo
regionale, previsto dallo Stato italiano. Certo in questo momento
la Conferenza è un fatto estremamente importante, ma ciò non toglie
la necessità, per uno Stato autenticamente regionale, di prevedere
una partecipazione diretta delle Regioni, attraverso qualche
strumento, come una Camera delle Regioni - come peraltro già anche
previsto in alcuni progetti di legge di revisione costituzionale -
che andrebbe a dare l'approdo naturale alla riforma del 2001, che
certamente è intervenuta nel titolo V della Costituzione, dando
un'impronta regionale più marcata e che dovrebbe concludersi, a
rigor di logica, anche con uno strumento di partecipazione diretta
da parte delle Regioni, che potrebbe e dovrebbe essere una Camera
delle Regioni o un altro elemento simile all'interno della
struttura istituzionale dello Stato.
Per quanto riguarda la domanda del Consigliere Lucianaz, seppure
non attinente all'argomento di questo disegno di legge, brevemente
sottolineo che l'aspetto riguardante l'elezione del parlamentare
europeo è un'urgenza e anche una necessità non soltanto nella
nostra Regione, ma riguarda diverse altre Regioni; ricordo che i
collegi come organizzati oggi - collegi elettorali per l'elezione
del Parlamento europeo - di fatto mettono a rischio non soltanto la
nostra Regione, che molto difficilmente potrà avere un
rappresentante nella situazione attuale, ma anche altre Regioni,
dalla Liguria al Molise e altre piccole Regioni. All'interno della
Conferenza dei Presidenti delle Assemblee Legislative delle Regioni
e delle Province Autonome, in particolare nel Coordinamento delle
Regioni a Statuto speciale, mi è stato affidato il compito di
seguire quest'aspetto nel quale abbiamo elaborato una proposta in
tal senso, che prima è stata all'attenzione del Coordinamento delle
Regioni a Statuto speciale e ora è all'attenzione della Conferenza
che sta valutando la possibilità di attuazione, peraltro più volte
è stato anche evidenziato agli organi di Governo, seppur non
direttamente coinvolti, ma che richiedono comunque un intervento
anche in questo senso.
I tempi sono oggettivamente piuttosto stretti e credo che a
breve una qualche definizione e una qualche decisione da parte
della Conferenza dovrà essere presa.
Se non vi sono altri interventi, chiudiamo la discussione
generale. La discussione generale è chiusa. Per la replica, il
Presidente della Regione.
Testolin (UV) -
Ringrazio anche io il relatore della
norma che è una norma sostanzialmente in ratifica da parte di
questo Consiglio, una norma che va a istituzionalizzare una
Conferenza delle Regioni, che di suo ha un funzionamento che non è
significativamente modificato nel tempo e neanche questa norma va a
stravolgerlo se non a incanalarlo in procedure istituzionalizzate
che dovranno permettere di rafforzare questo meccanismo di
confronto tra Regione e Governo nazionale per avere un confronto
sempre più costruttivo in merito a delle tematiche che possono
essere d'interesse del territorio.
Raccolgo la riflessione del collega Baccega invece per quanto
riguarda la presenza, nel meccanismo di confronto tra le Regioni,
di svariate Commissioni che permettono ai vari Assessorati di
confrontarsi con le altre realtà, al fine di determinare quei
percorsi e quei giusti momenti di confronto, non solo ed
esclusivamente in merito alle ripartizioni che molte volte toccano
queste Commissioni da un punto di vista dell'assegnazione delle
risorse e che qualche volta ci vedono premiati per determinate
caratteristiche e qualche volta ci vedono meno interessati, perché,
chiaramente, non facciamo parte di altri tipi di assegnazione: vuoi
perché le competenze sono esclusivamente regionali, vuoi perché i
nostri numeri non ci permettono di accedere ad alcune ripartizioni
che a suo tempo sono state oggetto di riflessione anche da parte
del collega Restano.
Venendo anche alle sollecitazioni del collega in merito alla
presenza, quello che stupisce è che il funzionamento non è cambiato
negli ultimi anni, quindi la partecipazione degli Assessori nelle
varie situazioni, che è propedeutica poi a definire le linee di
confronto con le Regioni, è dettata da un punto di vista
sostanziale nei confronti di Commissioni, un po' così come avviene
all'interno di quest'aula quando si portano dei progetti di legge o
degli atti amministrativi che necessitano di un confronto, per poi
arrivare in aula con una decisione che sostanzialmente è già
definita;
stupisce perché anche chi fa questo tipo di sollecitazione nel
tempo partecipò ai Governi regionali e avrebbe, di conseguenza,
dovuto sfruttarne i meccanismi e le opportunità che rimangono le
stesse, almeno negli ultimi dieci anni.
Detto questo, sull'opportunità di dare comunicazione delle
attività svolte all'interno del percorso di confronto
interregionale, credo che il meccanismo puntuale di comunicazione
tramite i comunicati stampa - o tramite delle iniziative specifiche
relative agli argomenti trattati che abbiano un certo valore - sia
un modo immediato ed efficace, perché quello è l'obiettivo che deve
avere una comunicazione, che fa parte di un percorso
amministrativo.
Laddove invece ci siano delle decisioni politiche, stia
tranquillo consigliere Restano che la presenza o del sottoscritto o
di un Assessore che più magari del Presidente è puntuale sulle
iniziative da ribattere, c'è sempre c'è sempre stata e sempre ci
sarà, così come quelle che dovranno essere le comunicazioni da
portare all'attenzione di quest'Aula in merito ad argomenti - così
come è stato fatto questa mattina - che possono essere di interesse
e di assoluta necessità di condivisione, anche perché il 90% delle
questioni che vengono trattate sono questioni che possono essere
rappresentate, per fare un parallelismo, a quella che è la Giunta
regionale di cui si dà una comunicazione e, così come le delibere
della Giunta sono pubblicate sul sito dell'Amministrazione
regionale, le deliberazioni approvate dalla conferenza delle
Regioni sono riportate sul sito della Conferenza delle Regioni.
Per quanto ci concerne voteremo questo percorso che va a
chiudere un'iniziativa condivisa già nello scorso novembre o
dicembre da tutte le Regioni e che poi è stata messa a disposizione
di quest'Aula e che oggi vede in quest'atto la conclusione di un
percorso, mentre sull'ordine del giorno - con onestà intellettuale
bisogna dire che il collega Restano ripropone sotto forma di ordine
del giorno una risoluzione che probabilmente sarebbe stata in coda
a questo Consiglio per ancora svariato tempo - la maggioranza si
asterrà.
Presidente -
Dopo la replica del Governo, l'ordine del
giorno è già stato illustrato. Per dichiarazione di voto o altro,
Consigliere Restano a lei la parola.
Restano (GM) -
La dichiarazione di voto è doverosa perché
naturalmente sosterrò questa norma, perché ci crediamo e crediamo
che questa norma ci faccia fare un importante passo avanti.
Approfitto di questo per dire che i comunicati stampa non fanno
parte del regolamento di questo Consiglio, probabilmente fanno
parte del regolamento che si è adottato qualcun altro. L'organo
istituzionale per comunicare è quello delle comunicazioni
all'interno del Consiglio, poi, Presidente, prendiamo atto delle
sue idee in merito.
La presenza è garantita, c'è stata una volta che non è stata
garantita, abbiamo perso un mucchio di soldi e a nulla serve dire
che abbiamo solo due piccole imprese, perché due piccole imprese,
che poi sono tre, hanno una loro dignità, una loro importanza,
glielo chiediamo all'Assessore all'agricoltura, a tutti i pescatori
della Valle, forse anche ai turisti, per vedere se la pensano come
lei, perché lo sminuire è questo.
E ancora più grave è il fatto, carissimo Presidente e carissimi
colleghi, che se voi avete partecipato a delle riunioni per
decidere di non prendere soldi sulla piscicoltura, avete deciso di
non prendere soldi, quindi è una decisione che ci ha
penalizzati.
Detto questo - e non volevo entrare in polemica- sicuramente,
negli ultimi dieci anni - non so se ve ne siete accorti, colleghi -
il mondo è cambiato, quello che si faceva dieci anni fa non si fa
oggi; è cambiato il modo di far politica, e il fatto che siamo qua
a votare questa legge, significa che non solo è cambiato, è
stravolto.
Quindi anche noi, io per primo, cerco di adattarmi al
cambiamento, sennò rappresentiamo la parte vecchia della politica,
quella che vogliamo abbandonare, e rappresentare la parte
vecchia... non è una questione anagrafica ma è una questione di
mentalità, di adattarsi al cambiamento.
È questo che noi le chiediamo, e quando si parla di questioni
d'interesse regionale, la comunicazione e la condivisione di
determinati argomenti... anche se è ovvio che il singolo
Consigliere non può incidere su questi argomenti e che il
Presidente, che rappresenta comunque tutti in quel momento, tutta
l'assemblea, porterà comunque avanti gli indirizzi della
maggioranza, ma è altrettanto ovvio che si debba essere a
conoscenza di queste cose. È per questo che altre Regioni, alcune
orientate verso la Sinistra, hanno appoggiato la possibilità di
comunicare, proprio nello specifico, su questo tema perché di
rilievo... negli anni la Conferenza delle Regioni, nell'ultimo
decennio, è cresciuta tanto, il Presidente del Consiglio ha
sottolineato il ruolo che ha avuto durante la pandemia!
Poi se qua non ne vogliamo tenere conto, noi ne prendiamo
atto.
Comunque voteremo a favore della norma.
Presidente -
Altri interventi? Il Presidente della
Regione ne ha facoltà.
Testolin (UV) -
Non vorrei che diventasse un dialogo tra
me e il consigliere Restano, però un minimo di onestà intellettuale
su certi argomenti ci vuole e anche un po' di chiarezza, perché
sennò sembra che non si partecipi alle runioni dove poi non vengono
assegnate delle risorse.
L'ho già spiegato la volta scorsa e lo ribadisco in questa
circostanza, le determinazioni relativamente ai riparti sulle varie
assegnazioni di risorse vengono definite in una Commissione tecnica
che ha stabilito quali sono i criteri a monte e quali sono le
ricadute su ogni tipo d'iniziativa a favore delle varie
Regioni.
Quindi, da questo punto di vista, sull'argomento specifico
possiamo dire che la partecipazione della Regione nella Commissione
tecnica è stata garantita come è sempre garantita, ci sono delle
relazioni che determinano la mancata assegnazione perché i numeri
non ci consentono di partecipare a questo riparto e non è la
presenza o meno del rappresentante all'interno della ratifica da
parte della Conferenza delle Regioni che può agevolare o
pregiudicare questo tipo di finalità.
Quindi se lei ha piacere di esternare delle situazioni che non
sono corrette, lo faccia tranquillamente, a me corre il dovere di
smentirla.
Presidente -
Consigliere Restano per...?
Restano (GM) -
Per fatto personale.
Presidente -
Brevemente, circoscriva il fatto.
Restano (GM) -
Molto rapido. Solo il fatto che lei si
senta in dovere di spiegare, la dice lunga sulla sua mancanza.
Presidente -
Consigliere Marquis, per dichiarazione di
voto.
Marquis (FI) -
Solo una piccola considerazione a
integrazione di quello che è stato detto. Dal momento che ho
partecipato in passato alla Conferenza delle Regioni che ritengo
sia un organo importantissimo al quale la Regione aderisce, già in
quelle circostanze veniva lamentata da parte delle strutture
regionali il costo che viene sostenuto dalla Regione a livello
partecipativo, che non è un costo che è proporzionale invece
rispetto a quando vengono suddivisi i fondi che vengono messi a
disposizione. Quindi questo è per dire se magari in questa
occasione si può rimarcare nuovamente la questione, perché
effettivamente la quota associativa che spende la Valle d'Aosta a
Cinsedo, che è il centro studi dell'organo della Conferenza delle
Regioni, è sproporzionata rispetto a quello che mettono le altre
Regioni e quindi, magari, se si riesce in questa circostanza a
spuntare qualcosa di più, credo che potrebbe essere poi un
vantaggio per la Valle d'Aosta.
Presidente -
Ci sono altre dichiarazioni di voto? Non
vedo altre richieste. Passiamo pertanto prima alla votazione
dell'ordine del giorno, e poi dell'articolato.
Mettiamo in votazione l'ordine del giorno. La votazione è
aperta. La votazione è chiusa.
Presenti: 35
Votanti: 16
Favorevoli: 16
Astenuti: 19 (Barmasse, Bertin, Bertschy, Carrel, Caveri,
Chatrian, Cretier, Grosjacques, Guichardaz Jean-Pierre, Jordan,
Lavevaz, Malacrinò, Marguerettaz, Marzi, Padovani, Rollandin,
Rosaire, Sapinet e Testolin)
L'ordine del giorno non è approvato.
Passiamo ora all'articolato del disegno di legge, mettiamo in
votazione l'articolo n. 1. La votazione è aperta. La votazione è
chiusa.
Presenti, votanti e favorevoli: 35
L'articolo n. 1 è approvato all'unanimità.
Posso dare lo stesso risultato per l'articolo n. 2? Stesso
risultato. Stesso risultato per l'articolo n. 3, n. 4, n. 5 e
allegato n. 1. A questo punto mettiamo in votazione la legge nel
suo insieme. La votazione è aperta. La votazione è chiusa.
Presenti, votanti e favorevoli: 35
La proposta di legge è approvata all'unanimità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK