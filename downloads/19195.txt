Consiglio Regionale della Valle d'Aosta - Oggetto del Consiglio n. 2344 del 19 dicembre 2001 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
TRASPORTI E VIABILITÀ
Trasporti
Precedente
Successivo
Resoconto integrale del dibattito dell'aula
Oggetto del Consiglio n. 2344 del 19 dicembre 2001 - Resoconto
OGGETTO N. 2344/XI Agevolazioni per gli anziani nel settore
dei trasporti pubblici. (Interrogazione)
Interrogazione Appreso che l’Amministrazione
regionale ha limitato significativamente le agevolazioni previste
per gli anziani, nel settore dei trasporti, in applicazione della
normativa vigente;
Osservato come tale decisione abbia suscitato le proteste delle
organizzazioni sindacali di categoria, che lamentano
l’assenza di confronto sul tema;
i sottoscritti Consiglieri regionali
Interrogano
l’Assessore competente per sapere:
1) quali sono le ragioni che hanno indotto
l’Assessorato a limitare le agevolazioni tariffarie
per le persone anziane, in materia di trasporto locale, e su quali
basi sono state stabilite le fasce di reddito;
2) sul piano delle entrate finanziarie, quali benefici otterrà
la Regione dalle limitazioni adottate;
3) se condivide o meno le critiche, di metodo e di merito,
formulate dalle organizzazioni sindacali di categoria.
F.to: Curtaz - Squarzino Secondina - Beneforti
Président
La parole à l’Assesseur au
tourisme, aux sports, au commerce et aux transports, Lavoyer.
Lavoyer (SA)
Al primo quesito:
"quali sono le ragioni
che hanno indotto l’Assessore a limitare le
agevolazioni tariffarie per le persone anziane, in materia di
trasporto locale, e su quali basi sono state stabilite le fasce di
reddito;"
rispondiamo che l’Assessorato ha
semplicemente applicato l’articolo 24, comma 4,
della legge regionale n. 29/1997. Fra l’altro la
suddetta legge, in vigore dal 1997, prevedeva la gratuità sui mezzi
di trasporto pubblico solo fino al 31 dicembre 1998; si è poi
provveduto a due successive proroghe, prima al 31 dicembre 1999 e
poi al 31 dicembre 2001, e si era prorogata
l’entrata in vigore del suddetto articolo 24. Tale
articolo prevedeva l’inserimento di criteri di non
totale e universale gratuità. Sono state stabilite due fasce di
reddito per questo periodo che è ancora di transizione, in attesa
del pieno funzionamento del sistema di biglietteria integrata, che
peraltro è stato definito nei suoi dettagli, e potrei dire che la
delibera che è stata approvata dalla Giunta regionale la possiamo
definire "storica" in questo senso, la delibera prevede appunto la
definizione totale della biglietteria integrata per il 2002.
L’interrogante sa che stiamo definendo le
procedure per l’affidamento tramite gara europea ai
nuovi concessionari, quindi questo avrebbe comunque ritardato
l’attuazione complessiva della biglietteria
integrata. D’altro canto, riteniamo che sia finito
il tempo delle proroghe e sia giunto il momento di dare comunque
applicazione all’articolo 24 della legge. Con queste
due fasce sono previste, per il versamento di alcuni contributi,
spese a carico di questi utenti.
Chiaramente con l’avvio della biglietteria
integrata ci sarà un'impostazione più articolata e differenziata di
queste fasce. Voglio sottolineare che sono degli importi
estremamente ridotti e che la maggior parte dei contribuenti
rientrano nella fascia che è totalmente gratuita; mi pare che sia
stato fatto un lavoro abbastanza articolato e approfondito in
questo senso, perché oltre alle fasce di reddito viene tenuto conto
della composizione del nucleo familiare e di altri parametri, che
vanno nella direzione di creare la minore sperequazione
possibile.
Con il metodo della forfetizzazione della quota a carico degli
utenti, per rispondere al secondo quesito, si intende raggiungere
l’obiettivo di introitare, in via preventiva, il 10
percento della spesa totale sostenuta annualmente dalla Regione per
i viaggi, che saranno effettuati dagli aventi diritto nel 2002,
come previsto dall’articolo 24 della legge n. 29,
che ammette uno sconto massimo del 90 percento sul costo dei mezzi
di trasporto pubblico a favore delle categorie agevolate. Si
tratta, quindi, di una cifra, per rispondere al quesito, che si
potrà aggirare intorno ai 200 milioni.
Per quanto concerne l’ultimo quesito, quello
sulle organizzazioni sindacali, non è che non le abbiamo sentite:
le abbiamo sentite ripetutamente, probabilmente non le abbiamo
sentite alla vigilia della definizione del provvedimento.
D’altro canto, non potevamo accettare le richieste
pervenuteci dalle organizzazioni sindacali che chiedevano di
mantenere la gratuità per tutta una serie di fasce e insistevano
nella richiesta dell’abbassamento della soglia di
accesso delle agevolazioni a 60 anni: questo andava in contrasto
con tutti i provvedimenti di legge che questo Consiglio ha
approvato e che hanno portato la soglia di gratuità e di altre
agevolazioni a 65 anni.
Non è quindi solo secondo gli uffici, ma oggettivamente, le
richieste andavano contro quelli che sono i principi della legge n.
29, e qualora ci fosse stata la volontà politica di attuarle
bisognava andare a modificare la "29", cosa che sarebbe un
controsenso perché andrebbe in direzione diametralmente opposta con
tutti i provvedimenti di legge che questo Consiglio ha votato,
portando la soglia a 65 anni.
Si dà atto che, dalle ore 9,42, presiede il Vicepresidente
Lattanzi.
Presidente La parola al Consigliere Curtaz.
Curtaz (PVA-cU)
Prendo atto della risposta
dell’Assessore, che formalmente è corretta, ma non
mi trova d’accordo relativamente a questa vicenda
per una serie di ragioni. Intanto, prendo atto che la biglietteria
integrata, secondo le dichiarazioni rese oggi
dall’Assessore, starebbe per partire: alleluia! Ma
non perché è Natale, ma perché è da tre anni che sentiamo dire che
la biglietteria integrata parte.
Mi ricordo che, alla fine della scorsa legislatura, il progetto
di biglietteria integrata era quasi pronto, tanto che lei,
Assessore, in occasione di una delle mie prime interrogazioni da
questi banchi, mi disse che entro la fine del 1998 la biglietteria
integrata sarebbe partita. Sono passati tre anni e oggi apprendiamo
che nel 2002?
(interruzione dell’Assessore Lavoyer, fuori
microfono)
? si definisce, va bene, allora vediamo se avviene entro la fine
di questo quinquennio, perché ho paura che farà la fine della
diminuzione delle tasse con l’attuale Governo: si
esaurisce in annunci continui! Riguardo al merito di questa
vicenda, prendo atto che si tratta di un'applicazione della legge,
del resto anche nella nostra interrogazione non avevamo avuto nulla
da ridire a questo proposito. Abbiamo invece da ridire su almeno
tre questioni.
Prima questione. A me sembra che la determinazione delle fasce
di reddito sia assai discutibile, perché il limite che viene
assunto è un limite discutibile, quello dei 16 milioni annui di
reddito; la differenza fra chi percepisce un reddito inferiore -
che potrebbe essere addirittura prossimo allo zero - e chi invece
ha un reddito molto alto è minima: si parla di 11 euro, circa
21.000 lire, per chi ha un reddito minimo, e di 16 euro, circa
31.000 lire, per chi in ipotesi abbia un reddito anche di 100
milioni all’anno. A me sembra che la scelta di
queste due fasce che differenziano in questo modo i redditi bassi e
i redditi più alti, sia una scelta non condivisibile.
Il secondo punto di disaccordo che voglio segnalare, riguarda le
modalità di distribuzione di questi abbonamenti, che mi sembrano
piuttosto macchinose. Fra l’altro so che questo
sistema ha anche incontrato qualche disagio non solo fra gli
utenti, ma anche fra gli autisti dei pullman.
Il terzo punto, che mi sembra quello più significativo dal punto
di vista politico, è che questa decisione - seppure dovuta ai sensi
di legge - è stata presa non so se in esplicito o tacito dissenso
delle organizzazioni sindacali, ma sicuramente le organizzazioni
sindacali non sono state coinvolte in maniera adeguata, perché
c’è stata una riunione a maggio 2001, dopo di che -
dicono le organizzazioni sindacali - improvvisamente a novembre si
sono trovate di fronte al fatto compiuto. Sempre a "dire" delle
organizzazioni sindacali, ma un "dire" che mi sembra fondato perché
la sostanza delle loro argomentazioni non è stata in nessun modo
smentita; dopo questo primo incontro interlocutorio avvenuto a
maggio, ci si è trovati di fronte ad una decisione presa, ad uno
stato di fatto ormai adottato.
Credo che tale modo sia in contrasto con quella logica di
concertazione che il Governo regionale si è dato rispetto a queste
tematiche, un metodo che è stato delineato fra
l’altro nel "Patto di sviluppo per la Valle
d’Aosta", e credo sia un errore perché le scelte non
condivise finiscono per creare dei giustificati malumori.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK