Consiglio Regionale della Valle d'Aosta - Oggetto del Consiglio n. 1217 del 29 marzo 2000 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
FINANZA REGIONALE E LOCALE
Finaosta
Precedente
Successivo
Resoconto integrale del dibattito dell'aula
Oggetto del Consiglio n. 1217 del 29 marzo 2000 - Resoconto
OGGETTO N. 1217/XI Situazione finanziaria della Finaosta.
(Interpellanza)
Interpellanza Premesso che:
- in data 6/11/1998 il Consiglio
d’Amministrazione di Finaosta deliberava di elevare
il capitale sociale da £ 150 miliardi a £ 200 miliardi in due
tranche, la seconda delle quali non veniva sottoscritta né della
Regione, né dagli altri soci;
- in data 22/12/1999 l’Assemblea straordinaria di
Finaosta ha deliberato un nuovo aumento di capitale, al fine di
raggiungere i 200 miliardi già deliberati e non conseguiti in
precedenza;
i sottoscritti Consiglieri regionali
Interpellano
l’Assessore al Bilancio, Finanze e Programmazione
per sapere:
1) quali sono i motivi che hanno determinato la mancata
sottoscrizione della seconda tranche del primo aumento di
capitale;
2) quali sono le ragioni del nuovo aumento di capitale;
3) se siano già noti i risultati dell’esercizio
1999 di Finaosta.
F.to: Frassy - Tibaldi
Président
La parole au Conseiller Frassy.
Frassy (FI)
Riteniamo che l'interpellanza sia abbastanza
chiara per cui nell'illustrazione aggiungiamo sinteticamente solo
alcuni ulteriori elementi di riflessione.
Abbiamo appreso che nel novembre 1998 il Consiglio di
amministrazione di Finaosta aveva deliberato, come scriviamo, di
elevare il capitale sociale a 200 miliardi in due tranche.
Abbiamo appreso che di queste due tranche, la seconda non è mai
stata sottoscritta e che nel dicembre 1999 con un'assemblea
straordinaria Finaosta ha deliberato un nuovo aumento di capitale
al fine di raggiungere i 200 miliardi.
Nel frattempo abbiamo visto come con una serie di delibere di
Giunta sia stato dato mandato a Finaosta di sottoscrivere aumenti
di capitale di società varie; cito in particolare la deliberazione
di Giunta del 28 giugno con cui si dà mandato a Finaosta di
sottoscrivere un aumento di capitale sociale per le Funivie di
Champorcher per 324 milioni e una delibera più recente del dicembre
1999 con cui si dà mandato a Finaosta di sottoscrivere un aumento
di capitale della società che gestisce il Tunnel del Gran San
Bernardo per quasi 200 milioni di lire.
In entrambe queste delibere le motivazioni che compaiono sono
quelle di riequilibrare la situazione economico-finanziaria.
Chiudendo questa breve integrazione dell'illustrazione
dell'interpellanza vorremmo capire se questa rinnovata decisione di
aumento di capitale sia in effetti motivata al ripiano di ulteriori
situazioni di riequilibrio economico-finanziario o se invece, come
ci augureremmo, sia motivata da ipotesi di investimenti che siano
produttivi e di conseguenza da progetti di sviluppo e non di
mantenimento di quelle che sono situazioni societarie in fase di
difficoltà quanto meno gestionale nel medio, breve periodo.
Président
La parole à l'Assesseur au budget, aux finances
et à la programmation, Agnesod.
Agnesod (UV)
La seconda tranche dell'aumento di capitale
dei complessivi 50 miliardi, pari a 26.828 milioni, avrebbe dovuto
essere sottoscritta e versata entro il 31 ottobre 1999, ma nessuno
dei soci, compresa la Regione, ha esercitato il diritto di
opzione.
Per quanto riguarda la Regione, ovviamente non posso rispondere
per i soci di minoranza, banche e ABI, ciò fu conseguente ad
esigenze di bilancio regionale, o meglio funzionale alle situazioni
delle nostre disponibilità finanziarie tenuto conto che fu
accertato il soddisfacimento delle necessità finanziarie di
Finaosta entro la fine del 1999 anche senza il versamento di tale
tranche di aumento.
In effetti il perfezionamento degli impegni previsti era
programmato per la maggior parte nel primo semestre del 2000, e qui
parlo di progetti di investimento non di interventi come quelli che
citava prima il Consigliere, quindi la maggior parte di questi
progetti erano previsti per il 2000. È per questo che l'Assemblea
in data 22 dicembre 1999 ha deliberato l'aumento previsto e adesso
in questo momento è necessario.
Credo con questo di aver risposto sia al primo che al secondo
quesito posto dall'interpellante, vale a dire le ragioni del
secondo aumento sono funzionali e tempestive, sono arrivate nel
tempo in cui era questo aumento necessario rispetto alle esigenze
reali della società nel far fronte a quegli interventi che saranno
perfezionati nel corso del 2000.
Per quanto concerne la terza domanda, si ricorda che, poiché il
bilancio Finaosta non è riferito all'anno solare bensì al periodo
1° luglio - 30 giugno di ciascun anno, i risultati dei primi sei
mesi del 1999 sono inclusi nel bilancio 1998-1999 già approvato a
dicembre 1999 e pubblicato all'esterno e dunque disponibile per la
consultazione da parte di tutti, mentre i risultati del secondo
semestre 1999 saranno noti dopo la chiusura del bilancio al 30
giugno 2000.
Si dà atto che, dalle ore 11,42, presiede il Vicepresidente
La Torre.
Presidente
La parola al Consigliere Frassy.
Frassy (FI) Devo esprimere la mia totale insoddisfazione per la
risposta che ha dato l'Assessore anche perché ritengo che sia una
non risposta.
Nell'illustrare l'interpellanza, che peraltro era scritta in
maniera sintetica, ho portato due elementi concreti citando due
delibere di Giunta che andavano ad impegnare una cifra vicino ai
500 milioni per motivazioni come ho letto di riequilibrio di
situazioni economico-finanziarie.
L'Assessore mi dice che ha risposto alle prime due domande ossia
alla mancata sottoscrizione della seconda tranche in quanto non
c'erano disponibilità nel bilancio regionale da una parte e
dall'altra non c'erano esigenze immediate in Finaosta, risposta
sulla quale mi permetto di fare però una riflessione: diventa
strano che si deliberi un aumento di capitale quando non c'è da una
parte l'esigenza di avere l'utilizzo nell'immediato di
quell'aumento di capitale che addirittura sarebbe stato utilizzato
nel secondo semestre dell'anno in corso, sembrerebbe quasi che la
manovra fosse finalizzata più ad evitare avanzi di bilancio nel
bilancio regionale piuttosto che essere funzionale a Finaosta
stessa. Questa è la sensazione che ricaviamo.
Le ragioni del nuovo aumento di capitale mi dice?
(interruzione dell'Assessore Agnesod, fuori
microfono)
? ma poi ci sono stati altri problemi, il tunnel "in primis" che
ha assorbito risorse economico-finanziarie, dunque non c'era più la
necessità di andare a parcheggiare in Finaosta risorse che
sarebbero andate nell'avanzo di amministrazione.
Quanto alle ragioni del nuovo aumento di capitale, Assessore,
lei dice che sono progetti di investimento per il 2000. Mi fa
piacere che siano progetti di investimento e che non siano
iniezioni di liquidità finanziaria per riequilibrare, però le
dicevo che nell'illustrare l'interpellanza ho citato due casi
concreti che impegnano la bellezza di 500 milioni per società che
sono in una situazione non dico di dissesto, ma comunque di
disequilibrio finanziario tant'è che l'aumento di capitale viene
fatto per andare - ed è scritto - a riequilibrare questa
situazione. Perciò ci sarebbe piaciuto perlomeno capire quali sono
questi grandi progetti perché immagino che un aumento così
significativo abbia quanto meno dei progetti portanti, ci saranno
tanti piccoli progetti, ma immagino che ci siano almeno alcuni
progetti chiamiamoli guida, alcuni progetti più importanti, invece
purtroppo tutto questo lei non ce lo ha comunicato. Non so se non
ce lo ha comunicato perché a sua volta non è a conoscenza, però le
ragioni del nuovo aumento di capitale mi sembra che sia una domanda
precisa e puntuale che intenda anche la sintesi di queste
ragioni.
Alla terza domanda correttamente mi dice l'Assessore che
l'esercizio è a cavallo d'anno perciò questi dati non ci sono.
Questo è vero ma, essendo ormai alla fine del mese di marzo 2000,
dovremmo avere i dati del primo semestre di esercizio che chiude a
dicembre 1999. Il fatto che a tre mesi questi dati non siano ancora
nella disponibilità dell'Assessore ci preoccupa per due ordini di
motivi: il primo motivo è per il ritardo che leggiamo in questo
lasso temporale e il secondo perché ci sembra di poter dire, a
conclusione di questa replica sull'interpellanza da noi proposta,
che l'Assessore alle finanze non ha quei collegamenti che noi
immaginavamo e che auspicavamo con la finanziaria per eccellenza
con cui l'Amministrazione regionale opera.
Perciò ci sembra di poter dire che tra l'Assessorato delle
finanze e Finaosta ci sia uno scollegamento che ci lascia perplessi
perché riteniamo che Finaosta debba essere il braccio finanziario
dell'Assessorato delle finanze. Le risposte che lei ci ha dato sono
delle non risposte, di conseguenza sono il sintomo di una
difficoltà evidente che il suo Assessorato ha nel gestire i
rapporti con Finaosta. Ne prendiamo atto, ma non possiamo non
esprimere il nostro stupore per questa situazione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK