Consiglio Regionale della Valle d'Aosta - Oggetto del Consiglio n. 3258 del 24 gennaio 2008 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CASA DA GIOCO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3258 del 24 gennaio 2008 - Resoconto
OGGETTO N. 3258/XII - Interrogazione e interpellanza: "Stato
di agitazione dei dipendenti tecnici addetti ai giochi americani
della Casa da gioco di Saint-Vincent".
Interpellanza
Appreso dell'ennesimo sciopero di una parte dei dipendenti
della Casa da gioco di Saint-Vincent, gli impiegati tecnici delle
roulette americane (sono diciassette oramai le giornate di chiusura
del Black Jack);
Considerato che non sono trascorsi tre mesi dallo sciopero e
il conseguente accordo tra la casa da gioco e gli impiegati tecnici
dei giochi francesi;
Preso atto che con la nostra interrogazione n. 403 del 2007
si segnalava il rischio praticamente certo che la stipula di tale
accordo avrebbe giustificato richieste economiche da parte di altri
dipendenti del Casino;
Constatato che all'interno della stessa azienda vengono
applicati contratti di lavoro diversi;
Verificato che come previsto ora sono in sciopero gli
impiegati tecnici dei giochi americani e del Black Jack;
Considerato che il trend dei ricavi ai giochi francesi e
americani non è suffragato dall'aumento delle entrate, ma è
notevolmente diminuito in questi anni;
Considerato che nel 2007 sono stati ben sette gli accordi
sindacali sottoscritti con altrettanti gruppi di
dipendenti;
Considerata ancora una volta l'incapacità di questo Consiglio
di Amministrazione di gestire adeguatamente l'azienda;
Il sottoscritto Consigliere regionale
Interpella
l'Assessore regionale competente per sapere:
1) con quanti gruppi sono stati fatti accordi sindacali nel
2007 e quanti i dipendenti implicati;
2) se è accettabile una disparità di trattamento nei rapporti
sindacali tra un gruppo di dipendenti (giochi francesi) e un altro
gruppo attualmente in stato di agitazione;
3) se è intenzione di questo governo, che rappresenta la
proprietà della Casa da gioco, intervenire per mettere fine a tale
conflittualità permanente che crea danni non indifferenti alle
entrate e all'immagine della Casa da gioco;
4) se, di fronte a questa conflittualità permanente, non
intenda dare mandato per definire un contratto unico per tutti i
dipendenti e se ritiene capace questo Consiglio di Amministrazione
di realizzarlo.
F.to: Bortot
Interrogazione
Preso atto della lettera aperta della delegazione sindacale
Giochi americani Casinò de la Vallée - Reparto Roulette/Black jack,
che precisa gli obiettivi delle recenti azioni sindacali, anche
clamorose come la chiusura dei tavoli della roulette americana
nella notte di San Silvestro 2007, ed in particolare quello di
"condividere un percorso che offra garanzie scritte e certezze sul
proprio futuro";
Preso atto che i lavoratori tecnici addetti ai giochi
americani generano identiche entrate dei tecnici dei giochi
francesi, che sono più numerosi, e che per la promozione dei giochi
americani l'Azienda impegna molte meno risorse rispetto a quanto ne
investe per attrarre la clientela dei giochi francesi;
Ricordato che nel settore sono stati fatti pochi
investimenti, tanto che alcuni giochi di successo come Craps ed il
Punto e Banco hanno un ridotto numero di tavoli rispetto alla
richiesta, e che alcuni giochi di tipologia strettamente americana,
caso unico al mondo, sono stati inseriti tra i giochi
francesi;
Evidenziata inoltre la condivisione da parte sindacale di
progetti organici di unificazione di reparti dei giochi americani,
in un'Azienda organizzativamente frammentata, in cui sono in vigore
più contratti di lavoro e numerosi protocolli aggiuntivi per
singoli reparti o nuclei di lavoratori;
i sottoscritti Consiglieri regionali
Interrogano
l'Assessore competente per conoscere:
1) le motivazioni che hanno impedito all'Azienda di aprire
delle trattative con i sindacati e, quindi, di trovare un'opportuna
soluzione all'agitazione sindacale che sta pesantemente
condizionando l'offerta di giochi americani;
2) quanti e quali siano i contratti di lavoro in essere
presso la Casa da Gioco di Saint-Vincent e quanti e quali
protocolli aggiuntivi o accordi settoriali siano in questo momento
attivi presso la Casa da Gioco di Saint-Vincent;
3) quali ostacoli si frappongano all'unificazione del profilo
professionale di impiegato tecnico dei giochi americani;
4) le motivazioni che hanno inserito il Poker, il
Saint-Vincent Poker e il Texas Hold'em tra i giochi
francesi.
F.to: Sandri - Fontana Carmela
Président
- La parole au Conseiller Bortot.
Bortot (Arc-VA)
- È veramente triste, sembra che in
questa Regione i problemi siano solo quelli legati al Casinò,
invece ce ne sono tanti altri, eppure dobbiamo continuamente
tornarci sopra, perché con l'inadeguatezza di questo Consiglio di
amministrazione segnalata, denunciata, sollevata tante volte ci
troviamo di fronte ogni mese ad un problema non risolto da parte di
questo Consiglio di amministrazione. In tale caso ci riferiamo alla
conflittualità nella Casa da gioco; lo scorso anno sono stati fatti
diversi accordi, il più importante è un accordo a seguito degli
scioperi e delle agitazioni degli impiegati tecnici dei giochi
francesi. In quest'aula avevamo sollevato il problema che non si
può continuare a fare accordi separati in quel luogo di lavoro con
singoli gruppi o categorie di lavoratori, che tutto ciò genera a
ricaduta una conseguente conflittualità, lo avevamo sottolineato in
audizione e in aula, puntualmente si è verificato. Conclusa la
vertenza a novembre degli impiegati dei giochi francesi, un accordo
che ha portato ad un incremento degli stipendi degli impiegati
tecnici, il giorno dopo ci siamo trovati con una vertenza aperta
degli impiegati tecnici dei giochi americani. Se sommiamo la
perdita di introiti delle fermate per gli scioperi degli impiegati
tecnici dei giochi francesi e degli impiegati tecnici dei giochi
americani, e in mezzo ci sono anche le feste di fine anno, notiamo
che abbiamo avuto delle perdite non indifferenti e molto ingenti.
Non so come metteremo mano a tale situazione, noi continuiamo a
chiedere una direzione autorevole della casa da gioco che metta
fine a questa conflittualità riconoscendo il dovuto a tutti, non
premiando posizioni corporative, una struttura dirigenziale
autorevole che porti ad un contratto unico per tutti i dipendenti,
come in qualsiasi altro luogo di lavoro, che sia autorevole nel non
accettare i "diktat" di gruppi di lavoratori, di impiegati tecnici
o chiunque essi siano, che porti ad una perequazione delle
retribuzioni all'interno del Casinò, che queste perequazioni siano
collegate alle nuove decisioni che occorre prendere nella Casa da
gioco, le quali riguardano: l'introduzione di nuovi giochi, la
crisi dei giochi obsoleti o legati ad un "marketing" che non si
riesce a svolgere, ad una mobilità fra tavoli e tavoli, perché
abbiamo visto troppe volte dei giochi fermi ed altri sovraffollati,
di conseguenza bisogna riparametrare la collocazione dei dipendenti
anche ai nuovi giochi e alle esigenze di nuovi giochi.
Con l'interpellanza vorremmo chiedere con quanti gruppi e quanti
accordi sindacali sono stati fatti nel 2007, se può continuare
questa sperequazione, noi continuiamo a sostenere che alla Casa da
gioco è finito un periodo storico, dove determinate categorie erano
molto privilegiate rispetto al resto dei lavoratori, mentre non può
più continuare così. Possiamo anche mantenere le condizioni di
miglior favore acquisite nel tempo per alcune categorie, ma bisogna
introdurre parametri di perequazione per chi viene assunto,
soprattutto un aggiornamento, una riqualificazione professionale
che porti anche a ridurre le esternalizzazioni di un sacco di
mansioni che si possono svolgere all'interno.
Il terzo punto:
"se è intenzione di questo governo..."
,
eccetera, è superato perché si spera che vi sia la sostituzione di
tale Consiglio di amministrazione, che noi diamo per scontato,
perché, se non c'è un avvicendamento di questo Consiglio di
amministrazione con una struttura capace, autorevole, in grado di
mettere le mani su tale conflittualità, saremo in caduta libera dal
punto di vista degli introiti e dell'occupazione e ci troveremo di
fronte a spinte sempre più corporative, perché scatterà un "fuggi
fuggi" generale. Siamo in un momento di transizione fra una
struttura dirigenziale e un'altra che si deve creare, è
fondamentale per noi che la nuova struttura dirigenziale sia
affiancata da tecnici capaci, soprattutto questo Consiglio dia un
mandato anche a termine preciso con 4 indicazioni precise sulle
cose da fare, che riguardano -per quanto valgono le nostre proposte
-: in primo luogo, la definizione con le organizzazioni sindacali
di un contratto unico, piaccia o non piaccia, l'azionista è questo
Consiglio e deve dare un mandato preciso; vi è il problema
dell'introduzione delle telecamere e questo Consiglio deve dare un
mandato preciso con scadenze a tale nuova struttura dirigenziale;
vi è da mettere mano ad un "marketing" che non funziona e
soprattutto c'è da rimuovere quelle figure dirigenziali che per
incapacità o sollecitazioni esterne al Casinò lo gestiscono nel
peggior modo possibile: mi riferisco a vincoli precisi sulla nuova
gestione relativamente alle dismissioni, alle assunzioni di
personale se necessario, alla riduzione delle
esternalizzazioni.
Con 4-5 punti precisi deliberati da questo Consiglio bisogna
vincolare la nuova struttura dirigenziale con un mandato a termine
affinché attui i 4-5 punti precisi che deciderà tale Assemblea.
Président
- La parole à l'Assesseur au budget, aux
finances, à la programmation et aux participations régionales,
Marguerettaz.
Marguerettaz (UV)
- Devo dire la verità, il Consigliere
Bortot è partito dicendo una cosa che condivido, ossia negli anni
ritorna sempre lo stesso argomento, ma è la stessa musica e sono le
stesse note. Per diletto ho voluto ricostruire una rassegna stampa
dal 1994 ad oggi, cambiano i personaggi, ma è uguale: prima c'era
un attacco nei confronti di un commissario, poi gli attacchi verso
l'altro commissario, poi gli attacchi della triade, poi gli
attacchi nei Consigli di amministrazione... ogni volta poi
rimpiangendo quelli che c'erano prima. È una nota continua, se
vuole le do uno storico, perché la memoria fa difetto a volte, le
do tutti gli articoli e negli anni abbiamo sempre la solita
cantilena.
Dal punto di vista del disastro che si sta verificando, voglio
ricordare che negli anni 1993-1994 le presenze erano di 1.173.000,
sto parlando da quando c'è la Gestione straordinaria; oggi le
presenze sono 615.000, sono dimezzate, volevo solo dire - mi
rivolgo anche al Consigliere Sandri, che si diletta a fare dei
conti - che nel 2003 le presenze erano 709.000
,
nel senso
che sono state perse 400mila presenze e dal 2003 ad oggi 100mila
presenze, quindi lei, Consigliere Sandri, quando si scandalizza, si
chiede cosa ha fatto l'Assessore Marguerettaz... poi lei è
singolare, perché lei è un personaggio pirandelliano: "uno,
centomila, nessuno", ossia adesso nell'interpellanza... io ci credo
che il "Partito Democratico" sarà un disastro in Valle d'Aosta, con
lei sarà peggio che in Italia! Da quel punto di vista, caro
Consigliere Sandri, lei non può venire qui a dirmi: "ma cosa fanno,
perché non danno gli aumenti agli americani" e il giorno
prima...
(interruzione del Consigliere Sandri, fuori
microfono)
... viene qui in aula e dice - è a verbale -:
"dobbiamo
diminuire drasticamente gli stipendi ai croupiers"
, dopodiché
intrattiene le delegazioni sindacali per sostenere le loro
richieste, che sono di un aumento di 1.137 euro al mese; allora,
Consigliere Sandri, o lei ha una "cura" un po' strana, oppure non
mi riconosco nel suo pensiero.
Al di là di questo discorso, vorrei cercare, se mi ascolta,
Consigliere Bortot, anziché ascoltare i suggerimenti della collega
Squarzino, riesco a darle una risposta...
(interruzione del Consigliere Bortot, fuori
microfono)
... cerchi di emanciparsi, è sempre lì che chiede consigli,
consigli... è un suo capo, sì, ma anche per me il Consigliere
Vicquéry è il mio capo, ma non sono sempre lì a chiedergli cosa
fare...
(interruzione del Consigliere Frassy, fuori
microfono)
... ho tanto tempo, ho mezz'ora per parlare, lei non si
preoccupi, anziché girare, prenda appunti!
Rispetto alla prima domanda dell'interrogazione, le motivazioni
che hanno impedito all'azienda di aprire delle trattative con i
sindacati e quindi di trovare un'opportuna soluzione all'agitazione
sindacale che sta pesantemente condizionando l'offerta di giochi
americani... non so dove ha trovato le informazioni, Consigliere
Sandri, che sono completamente infondate, ma molto pacatamente
rispondo che non risulta corretto affermare che l'azienda non ha
aperto le trattative sindacali per superare le agitazioni nel
reparto "Roulette americana" e "Black-Jack". Aprire una trattativa
non vuol dire accogliere necessariamente le richieste sindacali
quando esse non siano adeguatamente motivate, me le sono fatte dare
e le ripropongo quelle che dall'azienda mi hanno fornito. L'azienda
ha spiegato in numerosi incontri alle delegazioni, perché la
richiesta del riconoscimento del cosiddetto "terzo elemento" in
reparto fosse inaccettabile. Il riconoscimento di 13.654,52 euro -
equivalenti, diviso 12, a 1.137 euro mensili lordi pro capite -
equivale ad un incremento della paga base di quasi il 50%, il costo
di questo incremento sarebbe superiore a 2,5 milioni di euro annui,
laddove il gioco del "Black-Jack" genera mediamente ricavi lordi di
poco superiori ai 5 milioni di euro, pari a 2,4 milioni di euro di
introiti netti, tutto questo per circa 130 dipendenti pari al 16%
della forza complessiva dell'azienda. L'azienda ha cercato di
affrontare le aspettative del reparto prima con una proposta in
linea con gli attuali assetti organizzativi, offrendo, a fronte di
miglioramenti dell'offerta commerciale "Black-Jack", il
riconoscimento di 352 euro lorde mensili con l'assorbimento
dell'attuale premio di produttività di 250 euro lorde, pertanto con
un incremento di 102 euro lorde mensili; inoltre è stata proposta
l'introduzione di un premio di incentivazione del valore di 1.500
euro lordi annui. Infine, a fronte della riduzione dei minimi alla
"Roulette" da 2,5 euro a 2 euro, è stato proposto un premio
straordinario di 400 euro lorde annue, un incremento complessivo
quindi di più 260 euro lorde mensili, certamente superiore a quanto
riconosciuto nel 2007 ad altri reparti. Esordire dicendo: "perché
non è stata aperta una trattativa"... le ho detto quante cose sono
state proposte, sto rispondendo al Consigliere Sandri, non al
Consigliere Bortot, perché sono insieme... In alternativa l'azienda
ha fatto una proposta di cambiamento organizzativo proponendo, con
decorrenza 1° aprile 2008, il trasferimento delle attività
"Black-Jack" e relativo organico, stimato in 40 unità, verso il
reparto "Craps, Punto-Banco". Tale proposta consentiva di
riconoscere il "terzo elemento" ai 40 lavoratori trasferiti e di
riportare ai valori del 2002 i benefici economici indiretti dei 90
lavoratori circa del nuovo reparto "Roulette americana" - in
sostanza uno sdoppiamento dei 130 -, una proposta certamente
onerosa per l'azienda, ma giustificata da un cambiamento
organizzativo importante e in linea con gli obiettivi delle linee
di indirizzo strategico del Casinò. Nei 4 mesi di transizione
l'azienda avrebbe riconosciuto a tutti gli addetti al reparto
incrementi per un valore complessivo di 2.000 euro lordi. Al
momento le trattative proseguono con le mediazioni delle segreterie
regionali delle sigle sindacali maggiormente rappresentative,
quindi c'è un'attività importante che cerca di determinare un
accordo.
Seconda domanda:
"quanti e quali siano i contratti di lavoro
in essere presso la Casa da gioco di Saint-Vincent e quanti e quali
protocolli aggiuntivi o accordi settoriali siano in questo momento
attivi presso la Casa da gioco di Saint-Vincent"
, presso la
"Casino de la Vallée" sono presenti oggi 2 contratti collettivi
aziendali di lavoro: i giochi americani e i giochi francesi.
All'interno di ciascun contratto sono presenti poi differenze
significative fra i diversi reparti. In sintesi i protocolli che ne
risultano con esclusione delle differenze dovute ad indennità
professionali specifiche - e questo vale anche per lei, Consigliere
Bortot - sono: amministrativi giochi francesi e amministrativi
giochi americani, tecnici reparto "Roulette francese" e tecnici
reparto "Poker", "Trente et Quarante", tecnici reparto "Chemin de
fer", tecnici reparto "Roulette americana" e "Black-Jack", tecnici
reparto "Craps, Punto-Banco". È in corso una trattativa con le
segreterie regionali per arrivare alla redazione di un unico
contratto collettivo aziendale di lavoro, non è semplice perché,
come ha detto lei, giustamente bisogna introdurre delle logiche di
"favor rei", quindi, per quanto riguarda certe posizioni, occorre
garantire i diritti acquisiti per andare lentamente a definizioni
che normalizzano i rapporti; lì, da quel punto di vista, siamo
assolutamente d'accordo, ma non solo, l'azienda sta lavorando.
"Quali ostacoli si frappongano all'unificazione del profilo
professionale di impiegato tecnico dei giochi americani"
,
l'unificazione delle 2 figure tecniche oggi presenti nell'area
giochi americani nelle modalità richieste dai lavoratori ha 2
controindicazioni: la prima è di ordine economico, in quanto la
proposta ha un costo di 3 milioni di euro insostenibile stante
l'attuale equilibrio economico dell'azienda, inoltre se la stessa
proposta dovesse essere allargata ai giochi francesi, il costo
arriverebbe a 9 milioni di euro; la seconda è di ordine logico,
perché tale unificazione consoliderebbe la distinzione fra giochi
americani e giochi francesi e non è coerente con gli orientamenti
strategici dell'azienda, che prevedono un superamento dell'attuale
distinzione. L'azienda ha ribadito più volte la propria volontà di
realizzare un Casinò unico, con progressiva eliminazione della
distinzione tradizionale fra giochi francesi e giochi americani e
con un ripensamento del "layout" di sala, dove è prevista la
ricomposizione e il riaccorpamento dei giochi per tipologia:
"Roulette", giochi delle carte, e per segmenti di clientela e delle
sue esigenze (clientela occasionale in ottica di "entertainment" e
giochi appassionati in ottica lusso). L'azienda non è chiusa ad
impostare nuovi equilibri economici e professionali, ma deve
considerare le compatibilità complessive, le esigenze di tutti i
reparti, le condizioni di equilibrio economico dell'azienda e le
aspettative della clientela. Dal punto di vista delle domande, il
Consigliere Sandri ha fatto delle domande precise e cerco di dare
risposte precise, è tutto il contorno che mi agita... probabilmente
le domande gliele fa qualcun altro...
"Le motivazioni che hanno inserito il Poker, il Saint-Vincent
Poker e il Texas Hold'em tra i giochi francesi"
, l'introduzione
del "Texas Hold'em" è avvenuta nel 2007, il gioco è stato affidato
al reparto "Trente et Quarante, Poker", per evidente continuità
operativa. L'attribuzione dei giochi di "Poker" al reparto "Trente
et Quarante" e più in generale ai giochi francesi risale
all'ottobre 1989 ed è stata ratificata con deliberazione di Giunta
del 26 ottobre 1990 sulla base del presupposto formale che nella
convenzione del 4 agosto 1981, relativa all'esercizio dei giochi
americani, non veniva menzionato il gioco del "Poker",
convenzionalmente ritenuto parte dei cosiddetti "giochi
tradizionali". Le ragioni sostanziali delle decisioni di allora
andrebbero ricostruite in sede di analisi storica; io nel 1990 non
mi occupavo di Casinò, avevo ancora i calzoni corti, ma è una
ricostruzione non particolarmente utile perché, qualunque sia stata
la motivazione, essa non trova, a distanza di 18 anni, una logica
ragion d'essere nell'attuale situazione di mercato. L'azienda ha in
effetti l'obiettivo già ricordato sopra di superare tali
distinzioni, arrivando ad un modello organizzativo centrato su
logiche più aderenti alle concrete esigenze operative, alla domanda
di clientela.
Venendo all'interpellanza del collega Bortot, ho un lungo
elenco, perché mi chiede gli accordi sindacali, perché ci sono
degli accordi sindacali per sigle, io glielo lascio, ma ne abbiamo
36. Gli accordi hanno coinvolto circa 480 persone su una forza
attuale di 773; agli accordi in essere andrebbero aggiunte le
decisioni dell'azienda oggetto di informativa e non trattativa
sindacale che hanno coinvolto anche altri reparti con modifiche del
rapporto di lavoro.
Lei chiede nella seconda domanda:
"se è accettabile una
disparità di trattamento nei rapporti sindacali tra un gruppo di
dipendenti (giochi francesi) e un altro gruppo attualmente in stato
di agitazione"
, sul piano retributivo non esistono disparità di
trattamento fra impiegati della "Roulette americana" e impiegati
della "Roulette francese" essendo state superate nel tempo quelle
esistenti fra le 2 società "SITAV" e "SISER" a partire dall'inizio
degli anni '80 quando furono introdotti i giochi americani. Le
disparità esistenti dipendono dalle elargizioni economiche date
autonomamente dai clienti, che sono diverse in ogni reparto (le
cosiddette "mance"). In ogni caso l'azienda si è posta già nel
novembre 2006 il problema di un recupero del potere di acquisto dei
tecnici della "Roulette americana", riconoscendo un elemento
retributivo aggiuntivo pari a 3.000 euro annui lordi pro capite per
un costo superiore ai 500mila euro annui.
"Se è intenzione di questo Governo, che rappresenta la
proprietà della Casa da gioco, intervenire per mettere fine a tale
conflittualità permanente che crea danni non indifferenti alle
entrate e all'immagine della Casa da gioco"
, l'azienda ha
lavorato intensamente per superare l'attuale conflittualità nel
reparto "Roulette americana" e "Black-Jack" e non può accogliere
quelle richieste sindacali, il cui costo è di 2,5 milioni. L'ho
detto prima nel rispondere al Consigliere Sandri, quindi non
raddoppio, ma ho spiegato le richieste e le proposte e non c'è
ancora il punto di incontro, confido su un'attività continua, ma
oggi non c'è accordo.
Punto n. 4:
"se, di fronte a questa conflittualità
permanente, non intenda dare mandato per definire un contratto
unico per tutti i dipendenti e se ritiene capace questo Consiglio
di amministrazione di realizzarlo"
, le ho già risposto dicendo
che si sta cercando di raggiungere quell'obiettivo, d'altra parte
questo Consiglio di amministrazione ha rassegnato le dimissioni
nell'attesa di un Consiglio di amministrazione che si terrà domani,
in cui verranno formalizzate collegialmente da parte di tutti i
Consiglieri di amministrazione e in cui ci sarà la ricomposizione.
Devo aggiungere che sono d'accordo su un'altra questione che lei ha
detto, non dal punto di vista formale, perché non è questo
Consiglio che deve dare le indicazioni, ma in sede di assemblea -
dove va il rappresentante della Regione che è il Presidente della
Regione -, ma questo non impedisce una corretta discussione su tale
tema... dal punto di vista sostanziale, vorrei che vi fosse
un'espressione, per evitare che uno giochi una partita ad Aosta e
ne giochi una diversa a Saint-Vincent, che si esplicitasse quale
deve essere il comportamento che l'azionista gradisce nei confronti
dei dipendenti. Se uno in Consiglio regionale dichiara che gli
stipendi dei "croupiers" devono essere dimezzati, caro Consigliere
Sandri, dovrebbe poi riuscire a tradurre un mandato al Consiglio di
amministrazione in cui dice: "voi come linea di trattativa
sindacale non solo non dovete dargliene, ma dovete toglierne", poi
magari lei, come Robin Hood, toglie ai ricchi per dare ai poveri,
esce dall'angolo per dire: "tolgo a qualcuno...", perché devo
riconoscere una sua grande abilità nel fare il giocoliere... ma
amerei con chiarezza intendere cosa bisogna fare, perché ho il
dubbio che qualcuno faccia il furbetto, perché qui dice delle cose
e altrove ne dice delle altre. Se abbiamo degli obiettivi e delle
cose anche in forma scritta, che vengono definite, sicuramente non
avremo più alcun tipo di dubbio.
Presidente
- La parola al Consigliere Sandri.
Sandri (PD)
- Lascio le considerazioni personali e
politiche al Consiglio e auguro all'Assessore e al suo movimento i
migliori auguri per le prossime regionali, ma ricordo quello che
disse lei, Assessore, nel 2003 e quello che disse il suo collega
Pastoret nel 2004 rispetto alla situazione precedente: lei venne
qui in Consiglio nel 2003 dicendo: "dobbiamo mandare tutti a casa
riuscendo poi in questo..."
(interruzione dell'Assessore Marguerettaz, fuori
microfono)
... lei diede un'immagine di quella gestione di Arrigoni,
Trentaz, Gili e quant'altro come se avesse portato al disastro il
Casinò e fece la manfrina come facevano certi sindacalisti negli
anni '80 sotto la gestione Chamonal, Giovannini e Masi, tant'è vero
che il suo collega Pastoret qualche mese dopo gliele ridisse tutte
queste cose: "che, da quando lei era intervenuto, non solo le cose
non erano cambiate, ma erano andate peggio". Lei avrebbe dovuto
salvare il Casinò secondo il suo progetto, ma il risultato è che da
700 e passa mila siamo scesi a 600mila, che oggi la Regione perde
il 38% di incassi rispetto allo scorso anno grazie al suo mitico
nuovo disciplinare! Siamo al disastro, in confronto a lei, Prodi è
un dilettante come è attaccato al cadreghino... perché lei avrebbe
dovuto consegnare le deleghe sul Casinò al Presidente Caveri già da
tempo, se solo avesse il senso del ridicolo! Qual è la situazione
attuale? Che non è un problema di soldi, come lei sta cercando di
spacciare dicendo: "quelli là sono quelli che prendono i soldi",
quelle forse sono le persone che frequenta lei o sono nella sua
testa, lei che vede solo il problema dei soldi visto che è alle
finanze!
Il problema qui è che i lavoratori pongono un problema più
serio, di natura organizzativa prima di tutto, perché, mentre i
"croupiers" dei giochi francesi pare che godano di notevoli
amicizie politiche, per cui tutti gli anni hanno avuto
investimenti, soldi, tutta una serie di attività promozionali fra
cui la devoluzione ed è stato sicuramente un errore nel 1990 - e
non c'era l'"Union Valdôtaine" al potere in quel periodo - della
"Giunta Bondaz" di dare questa possibilità di giocare il "Poker",
notoriamente un gioco americano... loro chiedono solo di non avere
il trattamento di privilegio che hanno avuto certe "lobby" dei
giochi francesi, ma di poter avere investimenti, spazi. Le ripeto
una delle richieste che mi è stata detta dalla delegazione
sindacale quando l'ho incontrata: "qui c'è il Punto-Banco che va
moltissimo fra i Cinesi, perché si possono fare solo 4 tavoli e non
8 così diamo incentivazione?". Perché il "Poker" non torna fra gli
americani, perché, se c'è stato mandato, può anche tornare
indietro, ma in quella maniera ovviamente sono minori i costi
perché i giochi lavorati francesi, di cui tanto lei si vanta, sono
quelli che costano di più in termini di promozione, perché dobbiamo
ospitare, pagare di più i "croupiers" e teniamo aperti per la
suggestione dei tavoli che sono regolarmente vuoti tutti i giorni
della settimana salvo il venerdì e il sabato, con dei "croupiers"
che sono pagati centinaia di euro all'ora, questa è la verità!
Questa è la gestione! Queste persone non chiedono più soldi,
chiedono solo una gestione efficace, che faccia investimenti, che
non passi il tempo a fare promozione di questo o di quell'amico,
che non faccia assumere tramite dei giri incredibili attraverso le
società di lavoro temporaneo i dipendenti della "STV", li si
spaccia attraverso posizioni varie in modo che vadano al centro
contabile e informatico! Questo è quello di cui lei si occupa e non
di tutto il resto!
(nuova interruzione dell'Assessore Marguerettaz, fuori
microfono)
... la dimostrazione l'ha data lei nella risposta. Voi volete il
contratto unico, ma non ha parlato dei 7 contratti che ci sono e
che sono il vero cappio al collo del Casinò. Le "lobby" le ha dette
lei: gli amministrativi dei francesi, i "croupiers" dei francesi,
il "Trente et Quarante", lo "Chemin de fer"... sono quei protocolli
che stanno "assassinando" il Casinò e la dimostrazione di tutto
questo qual è? Lei ha detto: "abbiamo fatto la trattativa
sindacale", lo abbiamo visto! Il 31 dicembre c'è stato uno sciopero
dei giochi americani "in toto", mi sembra una cosa gravissima, ma
dov'era il Consiglio di amministrazione? Non si è fatto vedere!
Dov'era l'Assessore? Non si è fatto vedere! Dov'era il Presidente
della Regione? Non si è fatto vedere pur essendo di Saint-Vincent!
La vostra assenza è stata totale, dovreste prenderne atto e almeno
lei dovrebbe restituire le deleghe di sua spontanea volontà.
Presidente
- La parola al Consigliere Bortot.
Bortot (Arc-VA)
- Riprendo da dove ha finito il collega
Sandri. Assessore, lei ogni tanto se le cerca. Io ho un capo ed è
la prima fra pari, lei ha un capo occulto che per ora non siede in
questi banchi, ma che, quando si materializza fisicamente, non è
mica il suo capo fra pari! Ho visto la soggezione, il timore, la
riverenza e ancora di più... quindi non se le vada a cercare!
Veniamo al sodo, ci siamo quasi... ah, fra l'altro, ho dei
collaboratori che sovente sono qui... e si chiama Mauro Natta e, se
ho imparato qualcosa sulle case da gioco, sulle clientele, le
dismissioni, le parentele, l'ho imparato grazie a questo Signore
con la massima trasparenza, invece lei, quando facciamo
interrogazioni e interpellanze, viene con il compitino fatto da
qualcun altro, ma ogni tanto "dovrebbe mettere farina del suo
sacco"!
Detto questo, ci siamo quasi! C'è voluto un paio di anni per far
entrare nella testa di tale maggioranza che occorre mettere le mani
sulla gestione e cambiare delle cose, ben venga! Un appello lo
facciamo da questi microfoni a tutti gli impiegati tecnici del
Casinò: è finito un periodo storico, per una volta loro devono
essere a servizio della Casa da gioco e non la Casa da gioco al
loro servizio, lo dico pubblicamente per evitare pettegolezzi di
ogni genere! Questo significa che anche loro devono mettersi in
un'ottica che le cose devono cambiare, ci deve essere un
ridimensionamento da parte di tutti ad iniziare dal Consiglio,
dalla maggioranza e dalla gestione interna e qualcuno deve
iniziare, forse qui sta succedendo qualcosa in questi giorni e ben
venga. Un'altra cosa, Assessore: nessuno pensa di poter riportare i
clienti che sono stati persi dalle case da gioco in questi anni,
però che tale perdita di clienti serva sempre a giustificare
l'incapacità, o la corruzione, o il clientelismo nella
gestione...
(interruzione dell'Assessore Marguerettaz, fuori
microfono)
... mi è scappato, chiedo scusa, ho detto: corruzione... volevo
dire: costruzione di una società di gestione nuova, mi è scappato:
corruzione, ma è un termine improprio, quando si danno pacchi di
soldi a qualcuno...
Presidente
- ... è meglio che lo precisi o lasci
perdere...
Bortot (Arc-VA)
- ... era per tradurre il mio pensiero:
quando si danno per buona uscita pacchi di soldi a determinate
persone e poi escono dalla porta e li si fanno rientrare come
consulenti dalla finestra... non so se è clientelismo, fratellanza,
amor proprio, rapporti amorosi o che altro termine si può usare, ma
questi tipi di metodi vanno modificati.
Sulle cose che siamo d'accordo... il contratto unico, una
ridefinizione delle mansioni, una trasparenza nelle decisioni,
siamo d'accordo; l'unico problema che c'è fra noi e lei è che lei
continua a dirlo e noi continuiamo a richiederlo, adesso mettiamoci
d'accordo sul dare un'accelerazione, in modo che queste diventino
decisioni operative! Se per definire un mansionario nuovo, un
contratto per la Casa da gioco per tutti i dipendenti ci vogliono
15 anni di trattative sindacali... è un vero peccato che siamo a
fine legislatura, altrimenti sarebbe un lavoro che potremmo fare in
IV Commissione, con un paio di ex sindacalisti e con un paio di
"input" nel giro di 2 mesi si riuscirebbe a definire un contratto
unico che non umili nessuno, che faccia rientrare tutti in un
percorso unitario... e che si badi: "tutti", dal primo all'ultimo
sia qui dentro che nella Casa da gioco... agli interessi strategici
di quella struttura produttiva inserita in quel contesto, anche
perché noi questo contesto della Casa da gioco dobbiamo inserirlo -
ne parleremo nel pomeriggio - in un contesto di crisi industriale
che è secondo noi sottovalutato. Non è quindi che possiamo
permetterci di continuare ad arricchire le solite categorie a
scapito degli interessi della Regione e di tutta una serie di
iniziative, dove, mancando autorevolezza del Consiglio di
amministrazione, o chi verrà, a comandare all'interno della Casa da
gioco continuano ad essere i soliti noti. Bisogna porre termine a
questo modo di gestire la Casa da gioco, ecco perché occorrono
persone autorevoli, con un mandato preciso da parte di questo
Consiglio regionale, perché, se è vero che il Presidente della
Regione rappresenta l'azionista, è anche vero che il Presidente
della Regione è eletto in questa assise e in quanto tale dalla
stessa deve avere un mandato, in quanto rappresentante degli
azionisti, rispetto a chi gestirà la Casa da gioco nei prossimi
mesi.
Si dà atto che dalle ore 10,03 assume la presidenza il
Vicepresidente Lanièce.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK