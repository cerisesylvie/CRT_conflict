Consiglio Regionale della Valle d'Aosta - Oggetto del Consiglio n. 453 del 25 marzo 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSETTO DEL TERRITORIO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 453 del 25 marzo 2021 - Resoconto
OGGETTO N. 453/XVI - Interpellanza: "Notizie in merito alle
opere di bonifica e messa in sicurezza dell'area ex-Cogne".
Bertin (Presidente) -
C'è una piccola modifica
all'ordine del giorno perché l'assessore Bertschy è attualmente
impegnato in una conferenza con il Governo, pertanto passiamo al n.
41 dell'ordine del giorno, poi faremo il punto n. 46, a tale
interpellanza risponderà l'assessore Marzi. Per l'illustrazione, la
parola al consigliere Manfrin.
Manfrin (LEGA VDA) -
Questa interpellanza nasce appunto
da una verifica che noi abbiamo fatto anche a seguito di quanto poi
è stato esplicitato dall'Assessore in Consiglio nella scorsa seduta
relativamente alla bonifica dell'area ex Cogne nella quale abbiamo
potuto evidenziare come ci fosse un articolo che è stato approvato
nel mese di febbraio 2020, e più precisamente l'articolo 38, che
prevedeva lo stanziamento di fondi per la realizzazione diretta da
parte dei proprietari degli interventi di bonifica e di messa in
sicurezza permanente della contaminazione dell'area ex Cogne in cui
appunto è stata rilevata una contaminazione storica che era già
stata inserita nel piano regionale di bonifica dei siti contaminati
allegati al piano regionale di gestione dei rifiuti per il triennio
2020-2022.
Quello che abbiamo rilevato a seguito appunto
dell'approfondimento che è stato possibile effettuare è che per
tale intervento di bonifica la Giunta regionale, in deroga alla
legge regionale del 2007 n. 31 inerente le nuove disposizioni in
materia di gestione dei rifiuti, avrebbe concesso un contributo
fino al 100 percento delle spese ritenute ammissibili relative agli
interventi di definizione del piano di monitoraggio, di
progettazione degli interventi urgenti, di confinamento, di
realizzazione delle prime opere di confinamento e
impermeabilizzazione comprensive di intervento in corrispondenza di
Piazzale Vergelle.
Sostanzialmente quindi si prevede un'ampia possibilità di
intervenire per la bonifica dell'area ex-Cogne che era stata
approvata nel febbraio 2020 di concerto appunto con il bilancio e,
a questo proposito, abbiamo chiesto con questa interpellanza se
queste opere di bonifica e messa in sicurezza permanente dalla
contaminazione dell'area ex-Cogne siano state eseguite o quante e
quali non siano state eseguite, in caso affermativo se siano state
terminate le opere previste, oppure quali siano le opere che
richiedono ancora degli interventi, in caso negativo se sia
intenzione dell'Amministrazione farsi parte attiva per procedere
nel più breve tempo possibile alla realizzazione di quanto previsto
dall'articolo 38 della legge regionale n. 1/2020.
Presidente -
Per la risposta, ha chiesto la parola
l'assessora Minelli, ne ha facoltà.
Minelli (PCP) -
Con la delibera di Giunta n. 2052/2012 la
Regione ha approvato l'esecuzione di un'indagine di dettaglio per
individuare gli interventi più adeguati da porre in atto tenuto
conto degli obiettivi di qualità della falda della piana di Aosta
che comprende anche l'ex area Cogne che la Regione ha individuato
con il piano di gestione del distretto idrografico del bacino del
Po approvato con una DGR del 2010: la n. 449.
Va ricordato che questa contaminazione è frutto delle attività
pregresse dell'industria siderurgica sin dall'inizio della sua
attività e che non sono oggi direttamente riconducibili alla
proprietà. I risultati dello studio di approfondimento di cui alla
delibera che ho citato, quella del 2012, elaborati dal
raggruppamento della società Zimatec Engineering e Zimatec Studio
Associato di Ingegneria sono stati approvati poi con un PD, il n.
3692/2018. Questo studio individua le diverse aree in cui risulta
necessario intervenire e le relative priorità, in particolare lo
studio indica una stima preliminare per l'esecuzione degli
interventi individuati pari a oltre 28 milioni e fornisce
indicazioni in merito alla priorità degli interventi da realizzare,
ipotizzando che tali interventi non sarebbero stati immediatamente
finanziati per intero: parlo del PD del 2018.
A seguito dell'approvazione della legge n. 1/2020 che lei ha
citato, con particolare riferimento all'articolo 38, è stato
possibile avviare la prima fase degli interventi prioritari per il
raggiungimento del buono stato chimico della falda soggiacente la
piana di Aosta e comprendente l'ex area Cogne, che si sviluppa nel
triennio 2020-2021-2022.
Fatta questa premessa, arrivo alle sue domande, la prima è: "se
siano state eseguite le opere di bonifica e messa in sicurezza
permanente dalla contaminazione dell'area ex-Cogne". Con la
delibera di Giunta n. 696 del 31 luglio 2020 la Regione ha
individuato la società Vallée d'Aoste Structure, proprietaria delle
aree, come soggetto attuatore degli interventi per il
raggiungimento del buono stato chimico della falda e ha stabilito
per un primo stralcio, pari al finanziamento di 6.410.000 per il
triennio 2020-2021-2022, che la società Vallée d'Aoste Structure
svolga queste attività prioritarie: prosecuzione delle modalità di
monitoraggio dell'area, progettazione ed esecuzione della messa in
sicurezza e degli ulteriori interventi prioritari di cui allo
studio finale approvato con il PD del 2018 da cui la realizzazione
dell'intervento di impermeabilizzazione del Piazzale Vergelle, la
realizzazione dell'intervento di impermeabilizzazione delle aree
limitrofe al piezometro MW3, l'avvio della sperimentazione e della
messa in esercizio di interventi di bonifica diretta della falda,
la progettazione e l'esecuzione della messa in sicurezza degli
ulteriori interventi prioritari. Per quanto attiene al monitoraggio
della qualità delle acque della falda di cui al punto n. 1, esso
continua a essere svolto senza soluzione di continuità al fine di
garantire l'acquisizione delle informazioni necessarie alla
gestione della contaminazione rilevata. Per quanto invece attiene
alla progettazione-esecuzione, e della messa in sicurezza... degli
ulteriori interventi prioritari che sono stati citati, sono in
corso le procedure di gara per la progettazione dell'intervento di
impermeabilizzazione del Piazzale Vergelle e dell'intervento di
impermeabilizzazione delle aree limitrofe al piezometro, alle quali
seguiranno le gare per l'aggiudicazione della realizzazione degli
interventi.
Seconda domanda: "se siano state terminate le opere oppure quali
siano quelle che richiedono interventi", come risulta dalla
risposta al primo quesito, il monitoraggio viene continuamente
eseguito e, per quello che riguarda la progettazione, e
l'esecuzione della messa in sicurezza, degli ulteriori interventi
prioritari, è in corso l'attuazione di quello che è stato previsto
dalla delibera dell'estate 2020 con il cronoprogramma presentato
dalla società Vallée d'Aoste Structure al tavolo di
coordinamento.
Infine, per concludere con la sua terza domanda, come risulta da
questi riscontri, l'Amministrazione è parte attiva nella gestione
della problematica di cui trattasi e, in particolare, per
l'attuazione degli interventi per il raggiungimento del buono stato
chimico della falda.
Si stanno quindi facendo, come le ho detto, le procedure di gara
per la progettazione dei due interventi di
impermeabilizzazione.
Presidente -
Per la replica, ha chiesto la parola il
consigliere Manfrin, ne ha facoltà.
Manfrin (LEGA VDA) -
La ringrazio perché questa volta è
stata molto più concreta perché la volta scorsa ci ha lasciati
aperti tutta una serie di interrogativi. Lei la volta scorsa ci ha
detto che VdA Structure avrebbe dovuto predisporre il piano di
caratterizzazione, che VdA Structure avrebbe dovuto presentare, ai
sensi dell'articolo 242, comma 7, il progetto operativo degli
interventi di bonifica, ci ha detto che non sono ancora state
eseguite le opere di bonifica o messa in sicurezza dei suoli per
quanto riguarda il Comune di Aosta, ci ha detto che nell'area in
cui trattasi non è risultata la presenza di depositi di rifiuti
connessi all'attività dell'acciaieria, fatta salva per la zona
appartenente all'area industriale ex Cogne di Aosta già oggetto di
specifica caratterizzazione, e ci ha detto che tutte le aree
comprese al di fuori dello stabilimento siderurgico della Cogne
Acciai Speciali di proprietà di VdA Structure sono stati oggetto
fra il 1999 e il 2002 di importanti lavori di messa in sicurezza
permanente necessari per consentire la qualificazione
urbanistica.
Ora, è evidente che noi abbiamo allargato il nostro sguardo e
abbiamo visto che i dati sull'inquinamento delle falde non sono
certo buoni e questo con grande sorpresa perché sono usciti
esattamente appena dopo che noi abbiamo trattato questo tema
all'interno di questo Consiglio.
Ora, lei ci mette una certezza e ci dice che l'attuale
inquinamento della falda non è dovuto, cioè attualmente la Cogne
non inquina, quindi non sono le attività siderurgiche della Cogne
che inquinano la falda. A questo punto quindi si impone una
riflessione: che cosa sta inquinando la falda acquifera? Perché
penso di non rivelare un mistero a quest'Aula ma abbiamo letto la
relazione dell'ARPA, che segnala, per esempio, che nel pozzo AO 23
i valori di cromo 6, cromo esavalente, sono pari a 63 microgrammi
per litro. Come sapete, il limite nelle falde acquifere di
microgrammi per litro è 5, quindi vuol dire che siamo oltre dieci
volte i limiti di legge consentiti per l'inquinamento delle falde
acquifere. Ora, che l'ARPA ci scriva che questa contaminazione è da
tempo nota e conclamata, insomma nella sua prima relazione del
2006/2007 ci dovrebbe far riflettere su che cosa si è fatto da
allora ad oggi per limitare questo inquinamento della falda,
perché, vede, lei ci dice e ci ha presentato come salvifico
l'intervento di
capping
che è stato effettuato nel
1999/2002. Questo intervento di capping dei vari depositi di
scorie, di rifiuti, di non so che cosa, è stato fatto nel 1999/2002
ma nel 2007 i dati di inquinamento della falda sempre del pozzo AO
23 risultavano... oggi sono di 63 microgrammi per litro, nel 2007 -
quindi diversi, mettiamo cinque anni dalla fine di questo capping -
erano di 262 microgrammi per litro: questa era la quantità di cromo
6 che era l'interno delle falde che appunto scorrono sotto la città
di Aosta.
Ora, io esattamente non ho capito per quale motivo lei da
fervente combattente per l'ambiente si è trasformata in bolsa
burocrate che prende atto di quello che c'è, di quello che le
scrivono gli uffici senza cercare di gettare il cuore oltre
l'ostacolo, però credo che possiamo dire a questo punto - e la
ringrazio per questo visto che ci ha dato una risposta - che,
escludendo la possibilità che attualmente ci siano delle attività
di contaminazioni della falda dovute all'attività della Cogne,
possiamo effettivamente interrogarci sul fatto che ci siano dei
depositi allora di rifiuti che stiano attualmente inquinando la
falda.
Come sa, la pratica del capping cui lei ha fatto questo
riferimento... come dire? anche un po' di fede illustrandolo in
area, deriva dall'inglese
cap
, tappo, e il capping va
semplicemente a coprire gli eventuali rifiuti o residui di
lavorazioni che sono stati interrati, ma le falde, come lei
dovrebbe sapere, sono vive e sono in movimento e il loro livello
può alzarsi oppure abbassarsi a seconda delle stagioni o
dell'abbondanza o scarsità delle acque, cosa che già la volta
scorsa le avevo sollevato. Alzandosi il livello della falda, è
chiaro che se è stato effettuato unicamente un capping senza
curarsi di isolare la parte sottostante dei rifiuti in modo che
questi non vengano a contatto con le acque sotterranee, gli
eventuali agenti contaminanti contenuti nelle cosiddette "colline"
possono inficiare lo stato di buona salute delle acque
contaminandole ancora e ancora, e da qui ovviamente potrebbero
arrivare i dati che ARPA ci ha reso noti. A seguito di questo
quindi io direi forse, Assessore, che se invece di giocare con i
trenini, lei desse un pochino più di attenzione a quella che è una
delle deleghe che le sono state date: quella dell'ambiente,
probabilmente tutta la nostra Regione ne avrebbe un sollievo.
Spero, Assessore, di averle dato un utile spunto e di non averla
sorpresa eccessivamente anche questa volta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK