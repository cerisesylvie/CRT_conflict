Consiglio Regionale della Valle d'Aosta - Oggetto del Consiglio n. 883 del 23 settembre 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Ordinamento degli uffici e del personale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 883 del 23 settembre 2021 - Resoconto
OGGETTO N. 883/XVI - Interpellanza: "Interventi a favore
delle imprese locali anche attraverso la sburocratizzazione
dell'Amministrazione regionale".
Bertin (Presidente) -
Punto n. 44. Illustra la
consigliera Spelgatti, ne ha facoltà.
Spelgatti (LEGA VDA) -
Considerata la devastante
situazione economica e sociale che stiamo affrontando, attese le
enormi difficoltà che le imprese valdostane hanno dovuto affrontare
e la necessità che le stesse riescano a superare la crisi,
soprattutto con i propri mezzi e non essendo gli aiuti pubblici in
grado di coprire tutte le esigenze e le perdite subite, nonché
quelle che presumibilmente subiranno, interpelliamo la Giunta
regionale per conoscere se sia intenzione del Governo regionale di
favorire al massimo le imprese locali e se si intenda procedere il
più possibile nella direzione della sburocratizzazione della
celerità e della flessibilità da parte della pubblica
Amministrazione nel rispondere alle istanze provenienti dai
soggetti richiedenti.
Da cosa nasce questa interpellanza? Nasce chiaramente da un
problema annoso che abbiamo da moltissimo tempo - non solo a
livello regionale ma a livello nazionale - dato dal rapporto tra il
cittadino e la burocrazia, perché la burocrazia è quello che
sostanzialmente ammazza tutto: l'eccesso di burocrazia, l'eccesso
di norme, l'eccesso di vincoli, laccioli... e questo sarà un
problema anche probabilmente per il futuro - come appunto già
accennato dal collega Aggravi - quando poi ci troveremo a dover
affrontare anche tutte le procedure a livello nazionale e a livello
locale per recuperare i soldi a Bruxelles.
Ma insomma al di là di questo, il problema ce l'abbiamo da
sempre. È chiaro che bisogna trovare, e la politica deve trovare un
modo per cercare di semplificare il più possibile ma da una parte
c'è questo problema che dovete affrontare voi, in quanto Governo
regionale, e decidere come fare per sburocratizzare e non ho visto
ancora azioni di questo tipo e spero che abbiate intenzione di
procedere in questa direzione, dall'altra parte però bisogna fare
anche una riflessione differente e traggo spunto da una lettera
arrivata a tutti i Consiglieri regionali, che mi serve non per
affrontare il caso di specie concreto - che è personale e se la
vedrà il soggetto con gli uffici - ma per affrontare il tema più in
generale e perché bisogna riflettere.
Chiaramente taglierò tutti i riferimenti al soggetto e alla sua
azienda.
"Egregi Consiglieri, con la presente vorrei condividere con voi
alcune riflessioni generali sulla gestione dell'Amministrazione
pubblica valdostana, che nascono da una situazione che la mia
azienda agricola-agrituristica sta affrontando per l'ennesima volta
in questi giorni.
Credo sia molto importante ricordare i drammatici mesi che
abbiamo trascorso e la stagione invernale completamente persa. Il
disastro economico che moltissime aziende valdostane hanno dovuto
affrontare, l'enorme quantità di fatture insolute che ancora vagano
nei cassetti fiscali, i famosi ristori, sempre per la stagione
invernale, che a oggi non sono ancora stati accreditati, eccetera
eccetera. È importante ricordare che un'azienda agricola non si può
spegnere o accendere a piacimento a seconda delle necessità del
momento e che i nostri animali non possono essere messi in cassa
integrazione, non si può. Gli animali vanno accuditi, nutriti,
curati se si ammalano, nel caso di animali da latte vanno munti e
di conseguenza il latte va trasformato e il formaggio va
stagionato, sostenendo tutti i normali costi di produzione. È
importante ricordarlo perché una qualsiasi attività economica se
continua a sostenere costi senza avere introiti dopo un po'
crolla.
Certo non è il nostro caso, perché noi agricoltori valdostani
non ci arrendiamo mai, lottiamo per le nostre aziende perché, così
come la nostra terra, le abbiamo ricevute dai nostri genitori o dai
nostri nonni e vogliamo lasciarle ai nostri figli, possibilmente
ancora più belle, più funzionali, moderne e al passo con i
tempi.
Quindi, nonostante il momento difficile, ci inventiamo ogni
volta qualcosa di nuovo per superare la crisi, per dare fiducia ai
nostri ragazzi, per continuare a lavorare e a credere in un futuro
migliore.
In questa azienda quindi ci siamo inventati uno chalet in legno
attorniato da tavoli ricavati da bobine in legno con sede in larice
abete locale autocostruite con la motosega, in più, grazie a un
accordo con l'Institut Agricole Régional, i container del progetto
Interreg Typicalp vengono posizionati nei pressi della buvette e,
durante tutta l'estate, vengono proposti laboratori didattici,
promozione dei promotori, sperimentazione di diverse
lavorazioni.
Questa azienda propone i prodotti che normalmente si offrono in
agriturismo, quindi salumi e formaggi, insalate arricchite dai
suddetti salumi, formaggi vaccini e caprini -grazie alla
collaborazione IAR, partiamo con l'agrigelato e l'iceyogurt - i
vini sono rigorosamente valdostani, il succo di mela Augusta, il
sidro della Cofruits, le birre del birrificio... - tralascio il
nome - tra cui la BAF, acronimo di bière à fromage - tutto in
collaborazione tra l'Institut e quest'altra azienda - con aggiunta
di siero di fontina durante la fermentazione.
Tutto questo nel pieno rispetto delle norme Covid, siamo
all'aperto, vi è il distanziamento tra gli ospiti, insomma un
successone. Ovviamente in primavera non vi erano i tempi tecnici
per una concessione edilizia: il lavoro va preso quando c'è, e in
qualche modo la crisi è superata. I container dovevano essere
piazzati, quindi si opta per l'autorizzazione temporanea. Il
geometra di fiducia si mette al lavoro e richiede le autorizzazioni
necessarie. Tra qualche giorno i container partiranno per "Cheese"
e continueranno il lavoro di promozione di ciò che in Valle d'Aosta
siamo bravi a fare. Questa azienda proseguirà nel lavoro iniziato,
anche grazie alla collaborazione.... e si aspetterà pazientemente
l'arrivo della prossima estate per tornare ad accogliere i
turisti.
Iniziamo quindi l'iter per trasformare l'autorizzazione
temporanea in definitiva ed eccoci per l'ennesima volta ad
affrontare complicazioni, uffici che non hanno chiara la normativa,
altri che sembra quasi che di proposito mettano bastoni tra le
ruote, a volte contraddizioni tra un ufficio e l'altro, eccetera
eccetera.
Sono convinto che sia arrivato il momento che da parte vostra vi
sia il massimo impegno per cercare di migliorare la situazione.
Sentiamo spesso parlare di sburocratizzazione, durante i mesi di
lockdown ho sentito qualcuno di voi affermare che le aziende
avrebbero dovuto adeguarsi e superare la pandemia, ho sentito dire
che era necessario reinventarsi e tanti altri suggerimenti -
probabilmente giusti e condivisibili - ma che resteranno solo
parole al vento se non vi sarà un'amministrazione pubblica
altrettanto flessibile e reattiva e soprattutto dalla parte degli
imprenditori. Un'amministrazione pubblica molto difficilmente
produce ricchezza, la gestisce e redistribuisce dopo averla
prelevata dai contribuenti, cioè coloro che producono reddito
attraverso il proprio lavoro e quello dei propri dipendenti. Nel
momento in cui questa categoria rallenta o si ferma, tutta la
società ne patirà le conseguenze.
Molti imprenditori valdostani sono stanchi, demotivati e
sfiduciati, non si può pensare di continuare a lavorare con le
condizioni attuali. Sono convinto che la nostra bella Valle abbia
delle potenzialità enormi in molti settori: vi abitano e lavorano
persone con grandi capacità e ancora molta voglia di fare, è
altrettanto vero che tutto il savoir-faire del nostro popolo non
deve più essere ostacolato, questa è la vostra missione".
Ho trovato molto importante e premiante questa lettera, perché
esprime un sentimento non solo di tutto il mondo dell'allevamento,
degli agricoltori e quant'altro ma pure del mondo
dell'imprenditoria perché, purtroppo, il cittadino... e ripeto, ho
letto questa lettera non per parlare del caso concreto, perché lo
stesso affronterà il tutto con gli uffici competenti, ma per
parlare appunto del tema in generale.
Troppo spesso e volentieri, oltre a un problema di norme, e
quindi di burocrazia eccessiva, c'è anche un problema di mentalità
da parte di troppe persone che fanno parte della pubblica
amministrazione: ce ne sono tantissime che hanno un atteggiamento
assolutamente collaborativo nei confronti dell'utenza, e quindi di
tutti coloro che si rivolgono all'Amministrazione, ce ne sono però
purtroppo anche altri che invece affrontano questo lavoro con un
atteggiamento estremamente ostile nei confronti dell'utenza.
Quindi il problema deve essere duplice: di cambio di mentalità e
deve essere politico, nel senso che bisogna modificare tutto ciò
che può essere modificato per dare spazio all'imprenditoria, perché
ricordiamo che sono gli imprenditori, tutti gli imprenditori
-inteso come commercianti, come agricoltori, come industriali, di
qualsiasi tipo - a produrre la ricchezza e, se si fermano loro, si
ferma tutto; soprattutto gli stipendi di tutti coloro che lavorano
nel pubblico sono pagati sostanzialmente da coloro che producono
reddito, per cui ci deve essere anche un cambio di mentalità da una
parte di coloro che lavorano negli uffici - ripeto, tanti altri
lavorano benissimo - perché atteggiamenti eccessivamente di
ostruzionismo nei confronti delle persone che si rivolgono agli
sportelli e che non sono viste come qualcuno da aiutare... per far
sì che nel rispetto delle norme vengano aiutati, messi a loro agio
e messi in condizioni di lavorare, quindi per permettere a tutti
quanti di lavorare al meglio, ma molto spesso invece da parte anche
della pubblica amministrazione c'è proprio un atteggiamento di
chiusura e di ostacolo continuo e questo non è accettabile.
Tutti devono fare la loro parte, affinché questa Valle possa
ripartire e ci sia davvero un cambio di marcia per questa
regione.
Presidente -
Il presidente della Regione Lavevaz ne ha
facoltà.
Lavevaz (UV) -
Rispondo io essendo una problematica
d'interesse generale e non di un singolo Assessorato.
La ringrazio anche per la lettura della accorata lettera che
avevamo visto che ripercorre una problematica che come ha detto
lei, cito testualmente, "Il problema ce l'abbiamo da sempre"; è un
problema che esiste da quando esiste l'amministrazione pubblica...
adesso esagero, ma comunque negli anni sicuramente non è andato
nella logica di una semplificazione ma anche con cambiamenti di
norme sempre più repentini ha sicuramente complicato più che
semplificato.
Credo che la lettera che lei ha letto sia anche un esempio che
porta anche degli aspetti positivi, parlo, ad esempio, di progetti
di partenariato tra privati e pubblico - perché nel caso specifico
si parla di un progetto che coinvolge l'Institut Agricole - quindi
con delle ripercussioni assolutamente positive, anche di
eccellenza, laddove c'è questo sforzo, l'Amministrazione che
coinvolge il privato o il privato che coinvolge l'Amministrazione,
quando le sinergie funzionano i risultati sono anche molto
interessanti.
Credo che, rimanendo nel solco dell'interpellanza, in questo
caso la risposta alla domanda sia già insita nella domanda stessa,
nel senso che credo che qualsiasi governo, qualsiasi esecutivo di
qualsiasi colore politico, non possa che concordare sulla necessità
di favorire le imprese del proprio territorio e di semplificare in
qualche modo i rapporti tra l'Amministrazione pubblica, i cittadini
e le imprese.
Il tema della semplificazione amministrativa, da un lato, è
sicuramente presente in tutti i programmi elettorali degli ultimi
vent'anni, dall'altro, credo che le imprese e i cittadini siano
terrorizzati tutte le volte che vedono all'interno di un
provvedimento normativo, di qualsiasi norma, la parola
"semplificazione" o la parola "snellimento delle procedure", perché
questo è sicuramente l'intento con cui magari la norma parte, ma
poi il risultato è che spesso questo si traduce in decine di
articoli che modificano altri articoli che si collegano magari a
dieci leggi, eccetera. Quindi questo è sicuramente un aspetto che
sicuramente i Governi degli ultimi venti anni hanno in qualche modo
avuto come obiettivo ma con scarsi risultati, oggettivamente.
Preferisco usare il termine "semplificazione" rispetto a
"sburocratizzazione", perché la burocrazia nel suo significato
primario è un aspetto necessario per il funzionamento della
pubblica amministrazione; è il suo aspetto più patologico che
diventa il problema, ma dico delle cose che i due proponenti
conoscono meglio di me, essendo esperti in materia legislativa e
quindi in norme giuridiche dove l'etimologia delle parole è molto
importante.
Sicuramente il tema della semplificazione amministrativa è
all'attenzione di questo governo: l'abbiamo inserito all'interno
del nostro programma di legislatura, proprio negli obiettivi legati
allo sviluppo economico, perché così deve essere: è un obiettivo
che - se raggiunto in parte o, comunque, nel miglior risultato
possibile - ovviamente aiuta - esattamente nel solco di questa
interpellanza - lo sviluppo economico.
Però come dicevo prima, al di là degli intenti che sono
sicuramente stati presenti nell'animo dei governi che si sono
susseguiti, la soluzione non è semplice. Ci sono due aspetti che
vanno affrontati per cercare di fare dei passi avanti in questo
senso: il primo è che bisogna lavorare in maniera trasversale su
tutti i settori - ed è questo il motivo per cui rispondo io
all'interpellanza - quindi tutti i settori dell'Amministrazione
regionale devono essere in qualche modo coinvolti
Da un lato dobbiamo lavorare sicuramente sulla qualità generale
della legislazione, delle normative, in modo da evitare - almeno
dove possiamo, avendo anche delle facoltà ulteriori a livello
legislativo rispetto ad altre Regioni - di introdurre inutili
complicazioni o inutili cavilli che rendono il tutto difficile.
Credo che un esempio positivo in questo senso siano state le due
misure, la più importante, in particolare, il primo assestamento,
quindi la legge Covid, che è stato, al di là del processo di
scrittura della legge, un esempio di una legge che va nel senso di
semplificare, quindi credo che possa essere un modello che possa
essere utilizzato anche in futuro.
Dall'altro lato, sicuramente dal punto di vista invece più
infrastrutturale dobbiamo rendere le reti e le connessioni sul
territorio - quindi tra privati cittadini e la pubblica
Amministrazione - efficienti, quindi con delle bande che permettano
flussi di dati importanti, eccetera. In questo senso il disegno di
legge 37, che è attualmente in Commissione, va in questa direzione,
perché l'intento è semplificare la realizzazione e la disciplina
che regola le autorizzazioni per la posa di fibra ottica, questo
proprio nella logica di rendere queste reti di comunicazione
innanzitutto facilmente realizzabili e poi soprattutto
effettivamente efficienti. Quindi digitalizzazione e connessione
sono le due condizioni secondo me necessarie, direi essenziali, per
migliorare il rapporto tra amministrazione pubblica e cittadini e
imprese.
Si tratta quindi di un lavoro che è sicuramente corale di tutto
l'esecutivo, di tutta l'Amministrazione regionale, spesso
complesso, anche poco evidente all'evidenza pubblica, che
sicuramente ha bisogno anche di giovarsi in qualche modo degli
spunti delle Commissioni, degli spunti di quest'Aula, nell'intento
di migliorare questo rapporto tra semplificazione delle procedure,
snellimento dell'azione amministrativa da una parte e dall'altra,
ovviamente nel rispetto dei principi e delle norme che sono
ovviamente, lo dico a lei che lo insegna, quelli che reggono lo
scheletro dell'azione amministrativa.
Presidente -
Per replica, la consigliera Spelgatti ne ha
facoltà.
Spelgatti (LEGA VDA) -
La ringrazio per la risposta, mi
fa piacere che siamo tutti d'accordo sul fatto che si deve andare
avanti con un discorso di semplificazione, che questo debba essere
un obiettivo, però ho delle osservazioni da fare rispetto a quello
che lei mi ha detto, perché lei mi dice: "bisogna assolutamente
rendere accessibile la pubblica Amministrazione al cittadino, anche
attraverso la digitalizzazione, attraverso la connessione,
attraverso la fibra ottica", e benissimo, siamo tutti d'accordo, ma
il problema è che non è che basta portare i cavi e far sì che ci
sia il collegamento a Internet, per fare tutto questo ci vogliono
degli atti concreti e voi, come Giunta, avete fatto l'esatto
opposto rispetto a quello che abbiamo fatto noi, perché, per poi
far sì che venga rinnovato tutto il rapporto tra pubblica
Amministrazione e cittadino dal punto di vista digitale, bisogna
partire dal far sì che all'interno della Regione sia sempre più
forte il Dipartimento Innovazione e Agenda Digitale, che invece voi
avete sostanzialmente smantellato, cioè avete ridotto al
lumicino.
Noi avevamo tentato un'inversione di rotta molto importante
sotto questo profilo e voi avete fatto l'opposto, per cui, ripeto,
non basta portare i cavi che sono fondamentali e non basta quindi
portare la fibra eccetera eccetera, perché poi ci vogliono
concretamente i programmi.
Siamo tutti d'accordo sul fatto che ci sia un problema
d'impianto normativo che deriva a cascata, assolutamente, anche dal
livello statale e dal livello sovranazionale, è chiaro che però
dobbiamo partire cercando di fare tutto ciò che è possibile sulla
parte che attiene alla normativa regionale; è chiaro che ogni
Assessore dovrebbe essere invitato a fare proprio lo sforzo, nel
proprio campo specifico, di andare nel concreto a verificare quali
sono tutti i problemi che vengono affrontati dall'utente nei vari
passaggi quando si approccia alla pubblica amministrazione, perché
è chiaro che questo non compete a lei, come Presidente, che non ha
il contatto diretto con gli Assessorati, però ogni Assessore
dovrebbe proprio cercare di sforzarsi d'iniziare un lavoro andando
a verificare nel concreto quali sono le problematiche che il
cittadino incontra nelle varie procedure per capire, al di là,
ripeto, delle modifiche di massima e di principio, quali sono gli
aspetti che vanno migliorati; poi, sicuramente quello che
bisognerebbe tentare di fare è appunto di lavorare anche sugli
uffici in generale, perché si inviti coloro che non hanno questo
tipo di atteggiamento... si ricordi loro che la pubblica
amministrazione deve essere la casa dei cittadini, cioè deve essere
il luogo dove il cittadino, per qualunque ragione debba avere a che
fare con essa, si trovi accolto e trovi un aiuto rispetto alle
proprie istanze.
Per tanti è un cambio di mentalità completamente radicale,
perché, purtroppo, la verità è che è colpa del sistema in generale
che è stato messo su da una vita, da tutti - sostanzialmente è un
cancro che certamente non vado ad addebitare a voi e a nessuno -
però il dato di fatto è che il povero cittadino in Valle d'Aosta e
in tutta Italia nel momento in cui si deve rapportare con gli
uffici si mette le mani nei capelli, perché, spesso e volentieri,
già non capisce niente di tutto quello che deve andare a fare e,
quando si trova ad avere a che fare con gli uffici, si trova spesso
e volentieri con dei muri che complicano ancora di più le cose e
anche, spesso e volentieri, con atteggiamenti non così cordiali e
accoglienti e collaborativi. C'è tutta una parte invece di persone
che lavorano in Amministrazione - e grazie al cielo è la
maggioranza - che invece ha un atteggiamento completamente
differente, però l'obiettivo e il sogno sarebbe di arrivare a far
sì che ci sia un atteggiamento molto diverso da parte di tutti,
cosa che capita spesso e volentieri quando andiamo all'estero,
perché quando andiamo all'estero ci accorgiamo - e ci raccontano i
cittadini anche di paesi confinanti con il nostro - che quando si
ha un problema e ci si rivolge alla pubblica amministrazione si
trova l'aiuto e la spiegazione per tutto quello che si deve fare in
maniera differente, ma è un cambio proprio di mentalità.
Noi abbiamo, purtroppo, in Italia un atteggiamento molto
censorio nei confronti dell'utenza.
Quindi questo è un invito che faccio a tutti, perché se vogliamo
cambiare le cose ognuno deve fare la sua parte: la politica deve
porsi in un'ottica di servizio e l'Amministrazione pure. Ognuno
deve fare la sua parte.
Presidente -
Vista l'ora sospendiamo brevemente per
arieggiare i locali.
La seduta è sospesa dalle ore 10:55 alle ore 11:15.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK