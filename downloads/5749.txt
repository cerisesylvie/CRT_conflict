Consiglio Regionale della Valle d'Aosta - Oggetto del Consiglio n. 172 del 25 novembre 1983 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 172 del 25 novembre 1983 - Resoconto
OGGETTO N. 172/VIII - PROVVEDIMENTI IN MATERIA ANTINCENDIO
NEGLI EDIFICI SCOLASTICI. (Interpellanza).
PRESIDENTE:
Do lettura dell'interpellanza presentata dal
Consigliere Torrione:
INTERPELLANZA
Il recente incendio divampato nei locali dell'I.P.R. di Aosta
ha riproposto in termini di estrema urgenza il tema della sicurezza
in materia antincendi degli edifici scolastici di proprietà
regionale sia per quanto attiene alla prevenzione sia per ciò che
si riferisce alle misure da adottare in caso di incendio.
Non è purtroppo la prima volta che la cronaca si deve
occupare di fatti del genere; alcuni anni or sono in un altro
edificio scolastico aostano si era sviluppato un incendio con
conseguenze fortunatamente e casualmente non gravi per l'incolumità
degli allievi e del personale docente.
In quell'occasione, come nella più recente, è emersa infatti
la totale assenza di qualsiasi misura di prevenzione nell'ambito
degli edifici scolastici nonchè la totale assenza di un benchè
minimo piano di evacuazione degli edifici stessi.
Ma se la prima volta il fatto poteva trovare una qualche
giustificazione in assenza di disposizioni in merito, nel secondo
caso invece l'improvvisazione e la estemporaneità non trovano più
motivo di essere in presenza di una specifica normativa.
Infatti il D.M. 16.2.1982 al punto 85 dispone che le scuole
di ogni ordine, grado e tipo, accademie, collegi e simili per oltre
100 persone presenti, siano assoggettate al Controllo Provinciale
dei Vigili del Fuoco ai fini del rilascio del certificato di
prevenzione incendi.
Alla luce di quanto sopra, il sottoscritto Consigliere
regionale
INTERPELLA
l'Assessore competente per conoscere quanto segue:
1)
se, alla luce del sopracitato decreto ministeriale,
gli edifici scolastici di proprietà regionale siano stati
assoggettati al prescritto certificato di prevenzione
antincendi;
2)
se l'Amministrazione regionale intenda adottare al
riguardo specifici
provvedimenti avendo in materia, come specificato alla
lettera Z dell'arti colo 2 dello Statuto Speciale, potestà
legislativa primaria.
PRESIDENTE
: Ha chiesto di parlare l'Assessore alla
Pubblica Istruzione Faval; ne ha facoltà.
FAVAL (U.V.)
- La Regione ha degli edifici scolastici di
recente costruzione e degli edifici scolastici di costruzione un
po' più vetusta. Per quanto riguarda i primi, dei quali vi è un
gran numero, possiamo dire che sono stati costruiti in base alle
norme e siamo in attesa, da parte del Comando dei Vigili del Fuoco,
del prescritto certificato. Per quanto riguarda invece gli altri,
sono stati a suo tempo tutti assoggettati al controllo da parte dei
Vigili del Fuoco, con rilascio del prescritto certificato di
prevenzione antincendio unicamente per quanto riguarda la centrale
termica e per quanto concerne l'intero edificio. Sono state
introdotte di recente delle norme che hanno evidenziato alcune
carenze, che possiamo riassumere in questo modo:
- l'impianto elettrico non a regola d'arte, e qui il "non a
regola d'arte" come il Consiglio potrebbe rendersi conto non vuole
dire che questi impianti siano fatti male, però manca ad esempio
una terra, dico una, e via di seguito;
- insufficienza dell'impianto antincendio, cioè non sufficiente
dotazione di idranti; a questo proposito sono stato a visitare
alcuni edifici scolastici: per quanto riguarda gli idranti
abbiamo
una situazione abbastanza difficile in quanto magari gli idranti
esistono, ma sono inutilizzabili perchè è difficile ogni tanto
provarli dovendo, per fare questo, allagare una parte dell'edificio
scolastico oppure l'esterno dell'edificio stesso, per cui il
materiale si deteriora. Ho presentato una specifica richiesta al
Comandante dei Vigili del Fuoco per sapere se potevamo sostituire
gli idranti con X numero di estintori ed ho avuto una risposta
positiva. Poi abbiamo la questione delle porte di uscita non
apribili dall'interno. A questo proposito l'Assessorato ha
incaricato, all'inizio dell'anno scolastico, un tecnico perchè
provvedesse, assieme al Comando dei Vigili del Fuoco a fare una
indagine completa ed esauriente sulla situazione riguardo a questo
problema e non solo a questo; dovrei ricevere la relazione fra non
molto.
Per quanto riguarda invece la seconda parte dell'interpellanza
del Consigliere Torrione, ricordo che all'art. 2 dello Statuto si
parla di servizi antincendi, che sono una cosa diversa rispetto
alla prevenzione. Per quanto riguarda in particolare i servizi
antincendi, il Consiglio regionale è informato di quel progetto di
inserimento dei Vigili del Fuoco effettivi, più quelli volontari,
nel sistema della protezione civile regionale.
Queste sono le iniziative concrete che il Consiglio regionale ha
avviato ed alle quali sta dando attuazione.
PRESIDENTE
: Ha chiesto di parlare il Consigliere
Torrione, ne ha facoltà.
TORRIONE (P.S.I.):
Devo fare un primo rilievo. In effetti
il decreto ministeriale del 16.2.1982 prescrive che siano
assoggettati al controllo preventivo dei Vigili del Fuoco tutti gli
edifici scolastici; posso concordare con chi sostiene che è un
decreto molto vago, anche perchè dice che gli edifici devono essere
assoggettati al controllo e poi non prescrive come. Il Comando dei
Vigili del Fuoco di Torino, a questo proposito, ha indirizzato a
tutti i Presidi e alle autorità scolastiche della Regione una sua
circolare interpretativa del decreto ministeriale, in cui dice
quali debbono essere le prescrizioni da seguire nel campo della
prevenzione ed anche nel campo dell'evacuazione dell'edificio,
qualora se ne presentasse la necessità. Dalle parole dell'Assessore
non mi sembra che il comando dei Vigili del Fuoco abbia fatto in
Aosta una cosa del genere, quindi ha ragione l'Assessore quando
dice che purtroppo, in certi casi, si è ancora in una fase
sperimentale per quanto riguarda la prevenzione degli incendi. La
situazione non è delle più tranquillizzanti, almeno dalle parole
dell'Assessore, perchè se è vero che gli ultimi edifici costruiti
rispettano le norme antincendio, gli altri sono in una situazione
piuttosto precaria. Mi auguro che questo incarico che l'Assessore
ha detto di aver dato ad un tecnico non sia uno di quegli incarichi
che non si concludono mai, perchè lo abbiamo visto anche nelle
pubbliche amministrazioni come vanno a finire certe cose. Mi
dichiaro soddisfatto, quindi, purchè si provveda di conseguenza;
perchè se la circolare resta lettera morta non ha nessun
significato.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK