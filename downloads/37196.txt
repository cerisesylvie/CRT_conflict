Consiglio Regionale della Valle d'Aosta - Oggetto del Consiglio n. 1041 del 25 febbraio 2015 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Ordinamento degli uffici e del personale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1041 del 25 febbraio 2015 - Resoconto
OGGETTO N. 1041/XIV - Interpellanza: "Intendimenti in merito
alla riorganizzazione della Struttura Affari generali e Risorse
idriche dell'Assessorato opere pubbliche, difesa del suolo e
edilizia residenziale pubblica".
Presidente
- Proseguiamo con l'ordine giorno, siamo al
punto 16. Per l'illustrazione chiede la parola il consigliere
Ferrero, ne ha la facoltà.
Ferrero (M5S)
- Grazie Presidente.
Anche qui ci poniamo un quesito che deriva dall'acquisizione di
ulteriore documentazione avuta dal servizio idrico dell'Assessorato
alle opere pubbliche, da cui risulta che la questione delle
centraline che avevamo sollevato con un caso, del quale avevamo già
avuto la documentazione precedentemente, è molto, molto più estesa,
perché dopo la richiesta che abbiamo fatto sono arrivate le
segnalazioni di circa ventiquattro, venticinque altri casi di
centraline che avrebbero turbinato acqua in eccesso. Come ci
eravamo già chiesti in passato, abbiamo avuto la conferma che si
tratta di un qualcosa che è tutt'altro che ridotto e riconducibile
a pochi casi.
Fa specie, ma adesso mi darete voi spero la conferma che non è
vero, che sia in corso una riorganizzazione del servizio che ha
fatto questi controlli. Un servizio che da circa due anni fa i
controlli, dopo che c'è stato un cambio di dirigente e che
interviene quindi dopo circa venticinque anni in cui si è
bellamente dormito; nessun controllo era stato fatto, risultava che
tutto andasse bene e improvvisamente qualcuno si mette a fare i
controlli. Io non vorrei che ci fosse una riorganizzazione
tattico-strategica, e non mi spingo oltre. Semplicemente chiedo
all'Assessore se siano fondate o meno queste voci, se sia in corso
o se sia intendimento dell'Assessorato e della Giunta regionale
provvedere a questo tipo di riorganizzazione e soprattutto perché?
Perché in questo momento in cui un organismo della Regione, un
servizio regionale che funziona, inizia a portare a galla delle
verità scomode, ecco che si interviene. Sono certo che mi direte
che sono voci anche queste e quindi io dormirò sonni tranquilli.
Grazie.
Presidente -
Per la risposta ha chiesto la parola
l'Assessore Baccega, ne ha la facoltà.
Baccega (SA)
- Grazie Presidente.
In realtà non avevo capito il nesso che c'era tra le premesse e
gli interpelli; adesso lei lo ha chiarito con il suo intervento. È
sicuramente noto che gli attuali dirigenti regionali di secondo e
terzo livello sono al termine del loro incarico triennale e, come
previsto dalla normativa regionale, è stata avviata la fase
definibile di riorganizzazione delle strutture, per apportare le
correzioni organizzative necessarie, al fine di rendere la macchina
amministrativa regionale maggiormente funzionale; il Presidente ha
risposto nella
question
numero 8 in questo senso.
Esiste un preciso impegno, assunto in Consiglio regionale due
mesi fa, di ridurre il numero dei dirigenti, di snellire la
macchina amministrativa. È stato quindi chiesto ai coordinatori di
fare le loro proposte che saranno esaminate dalla Giunta regionale.
Fino a quel momento sono plausibili tante diverse ipotesi
organizzative, ciascuna caratterizzata da pro e contro, ma nessuna
struttura organizzativa è da considerarsi in assoluto
cristallizzata ed intoccabile. Il criterio da adottare è quello di
garantire una maggiore efficienza della macchina amministrativa e
per fare ciò può essere anche necessario ridistribuire le
competenze, i dirigenti e il personale. Per i dirigenti e il
personale si cercherà di valorizzare al massimo le competenze e le
esperienze, in relazione alle esigenze riconosciute come
prioritarie. Ricordo inoltre che, proprio nell'ambito di questa
riorganizzazione all'interno del nostro Assessorato, è previsto
l'avvio della stazione unica appaltante al cui capo dovrà essere
individuata una figura dirigenziale con le necessarie
competenze.
Sul tema dei prelievi idrici e sulla loro gestione - lo abbiamo
già fatto in interventi che si sono succeduti nei Consigli passati
- assicuro comunque la massima attenzione, perché, come ho detto
più volte, l'argomento è ritenuto di prioritario interesse e il
governo regionale è più che mai attento. Il servizio che ha fatto
questi controlli, qualora ci possa essere un cambiamento,
proseguirà con la sua serietà, con la sua professionalità e con le
sue attenzioni finora dimostrate. Sono certo che l'uno o l'altro
dirigente produrrà i risultati efficienti per l'Amministrazione.
Grazie.
Presidente -
Grazie Assessore. Per la replica chiede la
parola il Consigliere Ferrero, ne ha la facoltà.
Ferrero (M5S) -
Io ritengo abbastanza strano che, nel
momento in cui vengono accertate delle irregolarità che potrebbero
e che anzi porteranno sicuramente - perché se qualcuno non muoverà
le chiappe in assessorato, gliele faremo muovere noi - a
grandissimi introiti a livello di sanzioni nei confronti di chi ha
violato la normativa, proprio in un momento che è anche strategico
dal punto di vista dell'azione, circolino voci in merito a
ristrutturazioni, chiamiamole così, che andrebbero a colpire quegli
uffici e quei servizi. Sì, certamente: nell'ambito complessivo,
però di solito ho capito che le vostre logiche, come per le società
partecipate, anche nell'Amministrazione non vanno a premiare chi fa
bene il proprio lavoro, ma vanno addirittura a demansionarlo o a
spostarlo. Questo è il principio che - lo abbiamo capito - informa
l'attività della pubblica amministrazione valdostana. Io vi dico
però di fare veramente attenzione, perché ribadisco che i casi
venuti alla luce adesso - con la documentazione che abbiamo in mano
è molto più evidente - coinvolgono dei personaggi che sono legati a
doppio filo, quando non sono direttamente dei politici valdostani!
Allora, questa azione che potrebbe intervenire, Assessore, nei
confronti di un servizio che ha toccato degli interessi precisi: io
vi dico che noi andremo ovviamente avanti anche a livello penale e
a livello di Corte dei Conti su questa questione. Vi assumete
comunque anche una responsabilità che, se non sarà magari
direttamente penale, di certo verrà percepita dai cittadini in un
senso ben preciso. Qualcuno sta facendo il suo lavoro, qualcuno sta
trovando le irregolarità, le irregolarità riguardano dei componenti
legati alla maggioranza o addirittura l'ambito delle formazioni
politiche della maggioranza e noi demoliamo il servizio; perché
quello potrebbe succedere. Se non succederà, bene! Ma attenzione,
perché vi state avventurando, anche dal punto di vista
dell'orientamento e dell'indirizzo, su un terreno che è molto
pericoloso. Quindi io raccomando delle riflessioni in merito,
perché quello che sta succedendo o comunque quello che potrebbe
succedere non è una cosa regolare.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK