Consiglio Regionale della Valle d'Aosta - Oggetto del Consiglio n. 3492 del 3 febbraio 1988 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 3492 del 3 febbraio 1988 - Resoconto
OGGETTO N. 3492/VIII - INTERRUZIONE DEI LAVORI DI COSTRUZIONE
DELLA STRADA PANORAMICA DELLE VIGNE A PONT-SAINT-MARTIN. (Reiezione
di mozione)
PRESIDENTE
: Do lettura della mozione in oggetto,
presentata dal Consigliere Sandri.
MOZIONE
APPRESO che il 20 gennaio u.s. una frana si è verificata
sulla costruenda strada panoramica delle vigne a Pont-Saint-Martin
e che la precaria posizione di alcuni massi di volume superiore al
10 metri cubi ha suggerito al Sindaco della stessa cittadina della
Bassa Valle di emettere un decreto per lo sgombero delle abitazioni
poste al di sotto della frana;
TENUTO CONTO che già al momento della ratifica consiliare
tale strada aveva suscitato profonde preoccupazioni
nell'opposizione di sinistra, mentre da parte della maggioranza e
della Giunta si manteneva un atteggiamento teso a minimizzare i
rischi;
RITENUTA indispensabile una approfondita analisi geologica
prima del proseguimento dei lavori;
il Consiglio regionale della Valle d'Aosta
IMPEGNA
la Giunta:
- a interrompere immediatamente i lavori della strada in
oggetto;
- a predisporre in tempi rapidi una accurata perizia
geologica e idrogeologica sul movimento franoso;
- a riferire alla II
^
Commissione consiliare sui
risultati di tali inchieste prima di aver consentito la ripresa dei
lavori.
PRESIDENTE
: Ha chiesto la parola il Consigliere Sandri;
ne ha facoltà.
SANDRI (N.S.):
Tutti sanno che il 26 gennaio scorso, in
località "Roja" di Pont-Saint-Martin, una grossa frana si è
abbattuta lungo il tracciato della nuova strada panoramica che
attraversa i vigneti.
Prima di illustrare il contenuto della mozione, vorrei far
notare al Consiglio che la perizia geologica, eseguita dal prof.
Ferrante, aveva già evidenziato i gravi problemi di stabilità di
quell'area che, secondo la descrizione del geologo, è
caratterizzata da una morena, sulla quale insiste una frana. Si
tratta, quindi, di due terreni instabili sovrapposti l'uno
all'altro in un equilibrio delicato ed estremamente precario, che
si è accentuato, specie in questi ultimi anni, per una non buona
manutenzione dei muri a secco che sorreggono i vari vigneti.
La zona, quindi, presenta un elevato rischio geologico ed in
essa si erano già manifestate notevoli difficoltà nel corso della
realizzazione del primo lotto di lavori della strada delle vigne.
Piccole frane e piccoli smottamenti ci sono stati, praticamente,
lungo tutto il percorso della strada.
Il successivo peggioramento della situazione si è verificato,
probabilmente, anche in conseguenza della aumentata, specie negli
ultimi tempi, velocità di costruzione della strada. Forse la ditta
non ha posto in essere tutte le attenzioni e cautele necessarie per
operare in condizioni di sicurezza.
Sta di fatto che è successo l'incidente, nel corso del quale si
sono staccati dei massi piuttosto voluminosi che hanno determinato
il Sindaco a far sgomberare 6 famiglie da alcuni edifici di
Pont-Saint-Martin e ad impedire l'accesso alla zona, che è
fortemente instabile, sia ai veicoli che ai pedoni.
Questa mozione, quindi, vuole impegnare la Giunta a verificare
la notevole precarietà della situazione prima di far proseguire i
lavori. Posso accettare che la strada venga fatta proseguire sino
alle poche case che sono situate poco oltre la frana, ma il modo in
cui è stata costruita pone gravi problemi e dubbi sulla sua
stabilità, proprio per le caratteristiche geologiche alle quali mi
sono riferito in precedenza.
PRESIDENTE
: Ha chiesto la parola l'Assessore ai Lavori
Pubblici, Fosson; ne ha facoltà.
FOSSON (D.C.):
I lavori della strada in oggetto
costituiscono il secondo lotto della realizzazione di un progetto
fatto redigere dal Comune di Pont-Saint-Martin; il primo lotto è
stato completato alcuni mesi fa, senza alcun inconveniente.
Al progetto era allegata una perizia geologica che evidenziava
la particolare natura del terreno, ma che non vietava, nella
maniera più assoluta, di eseguire la strada. Tale perizia diceva,
cioè, che la strada era realizzabile, anche se con certe cautele.
Quanto è successo è dovuto al fatto che l'impresa o i suoi operai
non hanno tenuto conto di tutte le cautele necessarie, tant'è che,
in un punto particolarmente complesso, si è staccato un masso che,
dopo essere rotolato per alcuni metri, si è fermato lungo un
pendio.
Il Sindaco di Pont-Saint-Martin ha emesso l'ordinanza citata dal
Consigliere Sandri, alla quale ha fatto seguito una perizia
eseguita dallo stesso geologo che aveva redatto quella che
accompagnava il progetto della strada. Il Comune ha fatto poi
redigere un'ulteriore perizia, della quale è stato incaricato un
altro geologo, proprio per avere una confrontazione di dati e di
valutazioni. In seguito alle due perizie geologiche, stanno
rientrando i dati particolarmente allarmanti, tant'è che il
Sindaco, con il quale mi sono sentito per telefono ieri, si
appresta, se non l'ha già fatto, a ritirare l'ordinanza di sgombero
delle abitazioni poste sotto la zona interessata dai lavori.
Nel precisare che le preoccupazioni del Consigliere Sandri sono
le nostre, ritengo che non si debbano interrompere immediatamente i
lavori, che, anzi, dovrebbero essere ripresi al più presto, proprio
per sostenere o per eliminare, nel senso di distruggere, i massi
ancora pericolanti. In tal senso, infatti, sono orientate le
indicazioni che si ricavano dalle perizie geologiche e dalle
valutazioni tuttora in corso. Rimane quindi ferma la nostra
intenzione di completare il resto del progetto così come è stato
appaltato.
PRESIDENTE
: Ha chiesto la parola il Consigliere Sandri;
ne ha facoltà.
SANDRI (N.S.):
Prendo atto dell'interessamento
dell'Assessore, ma tengo a sottolineare una preoccupazione che
sintetizzo con l'immagine di una pila di barattoli, dalla cui base
se ne toglie uno, cioè la strada in costruzione, che rischia di far
crollare tutta la pila sovrastante. Quella zona è totalmente
instabile e, a mio avviso, le eventuali responsabilità, conseguenti
alla costruzione della strada, ricadranno sul Comune, sui geologi e
sull'Assessore regionale ai Lavori Pubblici.
Io ritengo che stiamo mettendo a repentaglio, non solo la
stabilità della montagna, ma anche l'integrità fisica dell'abitato
sottostante.
Se l'Assessore si sente sicuro del fatto suo, mi sta bene porre
in evidenza la sua sicurezza con una bella astensione dal voto,
così chi vivrà vedrà.
(Voce fuori microfono):
Tu ti astieni?
SANDRI (N.S.):
No, no! Io voto ben volentieri questa
mozione, perché ritengo importante liberarmi da ogni responsabilità
conseguente alla decisione, che io considero molto discutibile, di
far proseguire i lavori.
PRESIDENTE
: Se nessuno chiede la parola, pongo in
votazione la mozione in oggetto.
ESITO DELLA VOTAZIONE
Presenti: 19
Votanti: 4
Favorevoli: 4
Astenuti: 15 (Bondaz, De Grandis, Faval, Fosson, Lanièce,
Lanivi, Maquignaz, Martin, Perrin, Pollicini, Ricco, Rollandin,
Stévenin, Tamone e Voyat)
Il Consiglio non approva
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK