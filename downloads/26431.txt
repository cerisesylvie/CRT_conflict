Consiglio Regionale della Valle d'Aosta - Oggetto del Consiglio n. 92 del 14 marzo 1973 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
(Nessuna classificazione presente)
Precedente
Successivo
Trascrizione informale del dibattito dell'aula
Oggetto del Consiglio n. 92 del 14 marzo 1973 - Resoconto
OGGETTO N. 92/73 - Visite sanitarie per i silicotici.
(Interpellanza)
Montesano (P.S.D.I.) -
Consigliere Mappelli, permetta che
io faccia un avvertimento, cioè che ricordi che con queste
interpellanze ci sia l'illustrazione da parte del proponente, la
risposta dell'Assessore competente o del Presidente della Giunta e
la risposta a sua volta dell'interpellante.
Allora la parola al Consigliere Mappelli.
Mappelli (D.C.) -
Siamo stati costretti a presentare
quest'interpellanza perché sono successi alcuni fatti che non hanno
per niente chiarito, almeno per quanto mi riguarda, qual è
l'attuale situazione della soluzione del problema perché abbiamo
visto sui muri e sui giornali tante parole ma il punto in cui si
trova la soluzione del problema per le visite di accertamento della
silicosi non siamo e non sono riuscito a saperlo; e mi devo
spiegare un po' meglio. Vi era stata anche una riunione
(
Montesano:
microfono, per favore...) ...Vi era stata anche
una riunione della Commissione Sanità. Io in questa riunione ebbi a
chiedere al Presidente, nella persona del Consigliere Balestri,
visto che vi è anche l'INAIL al tavolo, di chiarire e di
puntualizzare se anche le visite di primo accertamento della
silicosi fossero state fatte in Valle d'Aosta. Dopo alcuni scambi
di battute sia con il Presidente Balestri sia con l'Assessore
Benzo, cioè il Consigliere Balestri ha avuto la brillante idea di
sospendere la seduta e mandarci tutti a casa.
Ora, è evidente che... no, Balestri non facciamo della polemica
perché allora se vogliamo fare della polemica la trasformiamo in
mozione... (
Montesano:
continui a parlare, continui a
parlare lei...) ...e continuiamo a discutere perché l'amico
Balestri, proprio in sede di Commissione ebbe a dire: "Non bisogna
speculare". Certo che non bisogna speculare, ma chi speculava? Chi
cercava di chiarire per la soluzione del problema o chi in Valle
d'Aosta appiccicava sui muri dei manifesti, di ordini del giorno
che non dicono assolutamente niente? Dunque non tocchiamo quel
tasto per l'amore di Dio.
Comunque, entrando nel merito dell'interpellanza, a noi risulta
che ogni anno vengano richieste alla sede della INAIL di Aosta dei
lavoratori, tramite i propri patronati, circa 5.500 richieste di
accertamento in ordine alla silicosi in cui si richiedono i
seguenti esami: esame radiologico, elettrocardiografico di
laboratorio, prova di funzionalità cardio-respiratoria. Di queste,
circa 500 sono prime denunce della malattia professionale, le altre
sono revisioni di aggravamento; delle 500 denunce soltanto un
centinaio e forse meno richiedono più approfonditi esami presso
cliniche universitarie specializzate e qui noi eravamo, un po'
tutta la Commissione, eravamo d'accordo che questo evidentemente,
se l'INAIL lo riteneva per accertare, per, così, approfondire
questi esami, eravamo tutti quanti d'accordo che questo fosse
avvenuto a Torino. Tutte le altre possono essere effettuate in loco
se si dispone dell'attrezzatura e dei sanitari occorrenti.
Qui, evidentemente, dobbiamo fare una precisazione che abbiamo a
disposizione il centro antitubercolare all'Ospedale di Aosta, anche
questo è un dato che ci sembra importante, il costo di ogni visita
di accertamento può oscillare, io non ho dati precisi,
evidentemente, così, grosso modo, indicativi, solo indicativi,
evidentemente, dalle 15 alle 20.000 lire; sappiamo che qualche anno
addietro questi esami venivano eseguiti ad Aosta presso la sede
dell'INAIL e per la maggior parte presso l'Ospedale Regionale,
allora l'Ospedale Mauriziano, poi, evidentemente, la cosa è stata
smessa perché allorché erano venuti a mancare il Medico Borney e il
povero Vogliazzo e allora l'INAIL ha ripreso a inviare tutti i
lavoratori giù al centro traumatologico-ortopedico grosso modo, e
al centro di medicina preventiva mi sembra cioè centro di medicina
di Torino.
Per ragioni evidentemente economiche l'INAIL può subire
pressioni perché detti accertamenti vengano eseguiti a Torino ma
bisogna, sta a noi evidentemente a dare la garanzia e la sicurezza
che questi esami sia di aggravamento che di primo grado vengano
effettuati in loco, e per fare questo basterebbe continuare,
definire e accertare le possibilità che vi sono da parte sia
dell'Ospedale sia dell'Antitubercolare.
Ora, evidentemente, noi ci siamo premurati anche così per
chiarire una volta per tutte qual è l'attuale posizione; è questa
la richiesta: qual è l'attuale pozione dell'INAIL per tutte le
domande che i lavoratori inoltrano per l'accertamento della
silicosi siano essi di aggravamento, siano essi di visite di primo
accertamento della silicosi? Dopodiché, evidentemente, ci
riserviamo di valutare quanto è stato raggiunto in questo periodo
di discussione sia con l'INAIL, sia con l'Ospedale Mauriziano, sia
con, cioè l'Ospedale Regionale, pardon, sia con
l'antitubercolare.
Benzo (D.P.) -
A seguito delle riunioni della Commissione
Sanità allargata ai capi gruppi consiliari l'INAIL, in data 14
febbraio, cioè il giorno seguente, scriveva alla Regione, al
Presidente della Commissione della Sanità e Assistenza Sociale e
all'Ospedale Generale e al Consorzio la seguente lettera:
"Con riferimento all'argomento trattato nelle riunioni per la
Sanità e Assistenza Sociale tenutesi il 1° e 13 febbraio u.s., alle
quali furono invitati i rappresentanti di questo Istituto, si
conferma la più ampia disponibilità da parte dell'INAIL affinché
gli accertamenti ed esami ai silicotici possano essere esperiti in
Aosta sì da evitare agli interessati il disagio di viaggi a
Torino.
Tale disponibilità vale anche per i primi accertamenti.
Ciò premesso, si segnalano le necessità di questo Istituto per
l'attuazione pratica di accertamenti ed esami, ... ecc. 120 alla
settimana, visita medica, ... esame radiologico, ecc., prove di
funzionalità, poi 20-25 casi settimanali per radiologia, V.S.,
esame dell'espettorato, esame ematologico, esame dell'urine e
Wassermann".
La Regione, noi, abbiamo scritto all'INAIL e al Presidente
dell'Ente e al Presidente del Consorzio la seguente lettera:
"Questa Amministrazione nel prendere atto della più ampia
disponibilità da parte di codesto Istituto, affinché gli esami dei
silicotici sia di primo accertamento che di revisione vengano
esperiti come da noi richiesto in Aosta anziché presso l'Istituto
Medicina del Lavoro dell'Università di Torino, e presa conoscenza
delle varie necessità di codesto Ente per l'attuazione per gli
accertamenti e gli esami indispensabili richiesti, si è premurata
di interpellare in proposito sia l'Ente Ospedaliero Regionale che
il Consorzio Antitubercolare. L'Ente Ospedaliero Regionale ha
confermato la propria completa disponibilità a effettuare senza
esclusione tutti gli esami richiesti da codesto Istituto,
utilizzando in proposito Medici specialistici nonché personale
infermieristico e tecnico in possesso di tutti i requisiti
richiesti dando altresì la più ampia garanzia che verrà messo a
disposizione l'attrezzatura necessaria all'espletamento delle
prestazioni richieste.
L'Ente suddetto richiede un preavviso di un mese, due mesi, per
consentire una funzionale organizzazione del servizio.
Il Consorzio Antitubercolare della Valle d'Aosta a sua volta ha
confermato di possedere l'attrezzatura necessaria ad effettuare i
due tipi di prestazioni cliniche-strumentali richiesti da codesto
Istituto, precisando che gli eventuali esami di laboratorio per un
approfondimento delle indagini potranno essere effettuati
nell'attiguo laboratorio regionale di Igiene e Profilassi,
funzionamento connesso al Consorzio.
Il Consorzio Antitubercolare ha inoltre affermato che il proprio
personale medico in possesso delle qualificazioni specialistiche di
codesto Istituto ritiene indispensabili per gli accertamenti in
questione.
In considerazione di quanto sopra invita codesto Istituto a
voler prendere, con tutta urgenza, diretti contatti con gli Enti
specialistici per una valutazione comparativa fra la disponibilità
degli Enti stessi e i relativi servizi, tenendo conto
dell'effettivo numero dei silicotici che settimanalmente verranno
inviati, verranno avviati per le visite sia di primo accertamento
che di aggravamento.
Si resta in attesa di conoscere le decisioni che verranno
adottate".
Mappelli (D.C.) -
... beh, sì quella che tu hai letto la
seconda, la prima mi sembra quella dell'INAIL dice "possono" quel
possono non è che mi convinca molto; comunque non è un problema,
non è un problema nel modo più assoluto e perché non è un problema?
Perché aspettiamo alcune settimane, vediamo quello che viene fuori
e, caso mai, questa interpellanza diventerà una mozione che ci darà
la possibilità di definire e di chiarire una volta per tutte la
questione dei silicotici in Valle d'Aosta. Perché? E qui chiedo
scusa al Presidente, per dire semplicemente una cosa: non vorrei,
non vorremmo che l'INAIL continuasse, così, a parlare una volta di
disponibilità o di non disponibilità, un'altra volta di ricorsi di
primo accertamento per cui non ci sono le attrezzatture e che il
gran finale sia quello che i nostri silicotici debbano continuare a
fare la valigia.
Pertanto aspettiamo qualche settimana e vediamo quello che ne
viene fuori.
Montesano (P.S.D.I.) -
No, no,
Consigliere
Balestri, è interpellanza eh! È interpellanza...
(voce di
Balestri)
...Ah, come Presidente della Commissione vuole dare
delle delucidazioni? Prego.
Balestri (P.S.I.) -
Il Consiglio aveva dato mandato alla
Commissione Sanità di rendersi conto della possibilità e di
accertare se c'era la possibilità di fare questi accertamenti, io
no, non voglio fare polemica ora con quel che ha detto prima
Mappelli perché, insomma, Mappelli ha interpretato male lui che è
arrivato tardi nella Commissione quando già il problema era già
abbastanza sviscerato e ha fatto una richiesta, così, un po' alla
Mappelli, insomma, quindi a un certo momento entrando...
Montesano (P.S.D.I.) -
A me piace quando si dice io non
voglio fare polemica e poi ci si scivola nelle frasi...eh? Va bene,
allora...
Balestri (P.S.I.) -
... e quindi la lettera che
l'Assessore ha letto dimostra la piena disponibilità sia degli
istituti sia dell'Ente dell'INAIL per questi accertamenti. Il
compito della Commissione a questo punto, secondo me, finiva e noi
abbiamo demandato all'Assessorato gli ulteriori sviluppi per quello
che possa essere, di combinare per questi accertamenti o che, per
cui ...eh?... per cui a un certo momento la Commissione ha fatto il
suo compito e ora aspetta all'Assessorato combinare queste cose e
speriamo nel minor tempo possibile di poter incanalare tutto il
servizio.
Montesano (P.S.D.I.) -
Si passa all'oggetto n. 4.
Mappelli (D.C.) -
Signor Presidente, volevo solo dire
anche senza prendere la parola...
Montesano (P.S.D.I.) -
Va beh, oggetto n. 4.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK