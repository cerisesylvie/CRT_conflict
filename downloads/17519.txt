Consiglio Regionale della Valle d'Aosta - Oggetto del Consiglio n. 63 del 5 ottobre 1988 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 63 del 5 ottobre 1988 - Resoconto
OGGETTO N. 63/IX - APPLICAZIONE DELLA LEGGE REGIONALE
CONTENENTE AGEVOLAZIONI NEI TRASPORTI PUBBLICI A FAVORE DELLE
PERSONE ANZIANE. (Interrogazione).
PRESIDENTE:
Do lettura dell'interrogazione presentata dal
Consigliere Riccarand:
INTERROGAZIONE
RICORDATO che la legge regionale 16 giugno 1988, n. 49, al fine
di rilanciare il trasporto pubblico e a sostegno della popolazione
anziana, ha previsto la gratuità del trasporto pubblico, sui
servizi di autolinea, per le persone con più di 65 anni e la
riduzione del 50% dei biglietti per le persone fra i 60 ed i 65
anni;
SOTTOLINEATA la necessità di una tempestiva applicazione della
legge regionale che interessa un notevole numero di abitanti della
nostra Regione;
AL FINE di conoscere i provvedimenti che sono stati assunti per
rendere operante la citata legge regionale;
il sottoscritto consigliere regionale
INTERROGA
l'Assessore regionale all'Industria, Commercio, Artigianato e
Trasporti per conoscere:
1) a partire da quale data troverà concreta applicazione la
normativa introdotta con la legge regionale 49/88;
2) attraverso quali modalità gli anziani (e le altre categorie
che ne hanno diritto) potranno utilizzare gratuitamente, o con
biglietti ridotti del 50%, i servizi di autolinea;
3) qual è il numero di persone con più di 65 anni, e fra i 60 ed
i 65, che potrà utilizzare le agevolazioni previste dalla legge
regionale 49/88.
PRESIDENTE:
Ha chiesto di parlare l'Assessore
all'Industria, Commercio, Artigianato e Trasporti Lanivi, ne ha
facoltà.
LANIVI (A.D.P.):
Per l'applicazione della L.R. n. 49, il
servizio competente attualmente è impegnato con le società
concessionarie dei trasporti ad organizzare il sistema di
contabilità e di liquidazione più spedito, onde permettere alle
aziende di trasporto pubblico di sopperire alla diminuzione di
entrate dalla vendita dei biglietti, con incasso del mandato
regionale in tempi non eccessivi.
E' in corso la individuazione in tutti i Comuni della Valle
degli aventi diritto fra i 60 e i 65 anni e con più di 65 anni.
Il numero complessivo ad una prima valutazione risulta essere
fra le 18 mila e le 20 mila persone, che dovranno ricevere i titoli
di viaggio necessari.
Le modalità di utilizzazione sono identiche a quelle già in atto
per la categoria degli invalidi, e cioè ad ogni viaggio l'utente
consegna al personale delle aziende di trasporto il titolo di
viaggio opportunamente compilato in relazione al percorso della
linea.
L'azienda di trasporto provvede poi mensilmente alla
trasmissione alla Regione dei biglietti utilizzati per il rimborso
previsto secondo le tariffe in vigore.
Il sistema è complesso: già sin d'ora addossa un carico di
adempimenti e di controlli notevoli al servizio regionale di
trasporti, ma è l'unica procedura possibile e compatibile con le
leggi in vigore. In Valle d'Aosta non esistono aziende pubbliche ma
private, così come hanno accertato le Associazioni di categoria per
quanto riguarda gli invalidi.
Il sistema, già in vigore per gli invalidi, non ha dato luogo a
particolari difficoltà, se non quelle dell'aumentato carico di
lavoro per la Regione e di aumentati oneri a carico del bilancio
regionale, che non potranno essere per il 1989 inferiori al
miliardo e mezzo di lire, non rimborsabili da parte dello Stato, e
nemmeno imputabili a carico del Fondo nazionale dei trasporti. Il
provvedimento, infatti, riguarda i 4 mila invalidi ed
accompagnatori, le 20 mila persone anziane e tutti i giovani di
leva in servizio militare e civile.
Circa la comunicazione agli interessati del ritiro dei titoli di
viaggio e per l'effettiva entrata in vigore della gratuità, è
richiesto un paio di mesi di organizzazione concertata fra Regione
e aziende concessionarie, per cui è prevedibile che prima della
fine dell'anno si dia attuazione alla L.R. n. 49.
PRESIDENTE:
Ha chiesto di parlare il Consigliere
Riccarand, ne ha facoltà.
RICCARAND (N.S.):
Prendo atto delle risposte puntuali
dell'Assessore; la raccomandazione che posso fare è quella di
cercare di accelerare l'applicazione della legge.
Chiaramente ci sono dei meccanismi che devono essere attuati e
degli utenti che devono essere individuati, però raccomanderei che
la data che è stata prospettata, cioè entro la fine dell'anno, sia
rispettata, prendendo i provvedimenti necessari, in modo che entro
la fine dell'anno questa categoria degli anziani, che poi è una
categoria di persone molto ampia e numerosa, possa usufruire dei
contenuti di questa legge regionale.
Questo si tradurrebbe in un vantaggio generale anche sul sistema
dei trasporti, andando ad incentivare un sistema di trasporto
pubblico rispetto ad una tendenza che è andata troppo avanti di
privatizzazione del sistema di trasporto a livello personale.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK