Consiglio Regionale della Valle d'Aosta - Oggetto del Consiglio n. 3614 del 16 luglio 1992 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 3614 del 16 luglio 1992 - Resoconto
OGGETTO N. 3614/IX Applicazione del "Progetto marginalità"
relativo ai disabili.
(Interrogazione)
Interrogazione Visto il "Progetto Marginalità" riguardante
sia i disabili che gli svantaggiati sociali dall'Agenzia del Lavoro
unitamente all'Assessorato regionale della Sanità e Assistenza
Sociale;
Stabilito che per la prima sperimentazione il progetto doveva
essere realizzato nell'ambito dell'handicap e nelle comunità
montane dell'Evançon, Marmore e Monte Rosa;
i sottoscritti consiglieri regionali
Interrogano
l'Assessore della Sanità e Assistenza Sociale per conoscere:
- se il "Progetto Marginalità" ha avuto applicazione negli
ambiti previsti;
- se, all'attuazione del progetto, oltre all'Assessorato della
Sanità e all'Agenzia del Lavoro, è stato possibile coinvolgere, e
in quale misura, gli altri soggetti e in particolare la scuola, il
mondo imprenditoriale, gli Enti Locali, gli operatori
socio-assistenziali.
F.to: Beneforti, Bondaz
Presidente
Ha chiesto la parola l'Assessore alla Sanità
ed Assistenza Sociale Cout, ne ha facoltà.
Cout (PCI-PDS)
Per ciò che riguarda gli scambi
socioculturali tra i giovani, l'Assessorato regionale intende,
visto che la discussione è avviata da tempo, assumere tutte le
iniziative e tutti gli atti necessari affinché quelle che sono
parole possano diventare una realtà.
L'interrogazione in oggetto, dobbiamo dire che il "Progetto
Marginalità", ha preso avvio lo scorso anno. Al momento attuale si
è ultimato il corso di formazione per cinque operatori che sono
chiamati operatori per l'integrazione lavorativa.
Questi operatori hanno ultimato la preparazione teorica e
pratica per il settore handicap e hanno altresì ultimato la
preparazione teorica per gli altri settori che sono previsti dal
"Progetto Marginalità" e cioè tossicodipendenze, ex-carcerati ed
extracomunitari.
E' in fase di attuazione la parte pratica di questi tre settori
attraverso una mappatura dei servizi esistenti e una conoscenza di
esperienze del settore in altre regioni d'Italia.
Alla seconda domanda: coinvolgimento di altri settori, possiamo
dire che per ciò che riguarda la scuola è in via di attuazione, da
parte del responsabile del progetto, un incontro con il
Sovraintendente agli studi per concordare e definire le modalità di
collaborazione con la scuola ed in particolare con gli insegnanti
coinvolti nell'inserimento scolastico dei portatori di handicap e
sulla questione dovremo trovarci in questi giorni.
Per ciò che riguarda gli imprenditori, sono stati contattati sia
loro, sia le organizzazioni di artigiani attraverso incontri comuni
e contatti individuali.
La collaborazione con gli artigiani è stata buona ed a proposito
possiamo ricordare che era stata individuata un'area, quella della
comunità montana dell'Evançon, del Monte Rosa e Marmore in quanto
ci sono numerose piccole imprese e attività artigiane che potevano
offrire un ventaglio maggiore di possibilità di inserimento nel
mondo del lavoro e ci sono stati accordi sull'inserimento di un
giovane presso una Spa di Charvensod.
E' iniziato un tirocinio presso il Comune di St. Pierre, presso
la Cooperativa Mont Falère di Aosta, presso la Cooperativa Les
Relieurs di Aosta e presso la Tipografia Tipolito di Châtillon.
Per quanto riguarda le scuole dell'Amministrazione regionale
sono state inserite tre persone, due come bidelle e un'addetto al
magazzino.
Per gli enti locali, possiamo dire che durante la mappatura
delle risorse del territorio sperimentale, gli operatori per
l'integrazione lavorativa, hanno preso contatti con le
amministrazioni locali ed i responsabili a livello comunale di
associazioni varie.
Il direttore dell'agenzia del lavoro si è fatto promotore di un
incontro con i presidenti delle comunità montane all'interno del
territorio sperimentale.
Per ciò che riguarda gli operatori socio-sanitari, sono stati
fissati incontri con gli stessi durante i quali si stanno
analizzando due aspetti.
Quello di una individuazione e una conoscenza delle risorse che
vi possono essere sul territorio e di una mappatura dei casi che
possono essere ipotizzabili per un inserimento lavorativo e una
descrizione breve degli stessi sotto il profilo diagnostico e di
storia personale.
Possiamo assicurare che al momento attuale continuano i contatti
individuali con le varie équipe sui casi specifici.
Presidente
Ha chiesto la parola il Consigliere
Beneforti.
Beneforti (DC)
Prendo atto di quanto ha riferito
l'Assessore alla Sanità. Ci rendiamo conto della complessità e
delle difficoltà che si possono incontrare con questa iniziativa,
ma noi riteniamo che questa debba essere realizzata.
Gli obiettivi che ci eravamo posti con questo progetto erano
due: il primo era quello di realizzare l'inserimento lavorativo e
non assistenziale, mirato, per i portatori di handicap e per i
tossicodipendenti, alcolisti, immigrati, extracomunitari e
detenuti.
Ritenevamo, come riteniamo oggi, che il lavoro sia uno degli
strumenti per favorire la riabilitazione e la reintegrazione
sociale di quanti escono da situazioni di disagio.
Secondo obiettivo era quello di sviluppare un intervento
integrato capace di creare sinergie fra i diversi soggetti
coinvolti e questi soggetti erano la scuola, che ha già a carico le
persone handicappate nella fase dell'obbligo, il mondo
imprenditoriale in modo da sensibilizzarlo per farlo giungere a
considerare l'inserimento lavorativo del disabile, un'iniziativa
che presenta carattere di produttività e rilevanza sociale e non
come una perdita come è avvenuto fino ad oggi.
Gli enti locali rappresentano in valle l'ambito lavorativo di
maggior inserimento per i disabili. Gli operatori
socio-assistenziali per la loro responsabilizzazione professionale
permettono la gestione del percorso di vita della persona in modo
dinamico e attento.
L'interrogazione è stata presentata proprio per conoscere a che
punto si trovava l'applicazione di questo progetto.
Ringrazio l'Assessore per il contributo che ha dato e per
l'impegno che sta assumendo allo scopo di elaborare e applicare
questo progetto.
Solo realizzandolo noi possiamo dimostrare la capacità e la
sensibilità verso i problemi sociali e dimostrare soprattutto la
nostra solidarietà umana verso quelle categorie di cittadini che si
trovano nel disagio sociale. Per quanto ci riguarda, seguiremo da
vicino il proseguimento di questa applicazione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK