Consiglio Regionale della Valle d'Aosta - Oggetto del Consiglio n. 2817 del 16 ottobre 2002 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
INFORMAZIONE
Precedente
Successivo
Resoconto integrale del dibattito dell'aula
Oggetto del Consiglio n. 2817 del 16 ottobre 2002 - Resoconto
OGGETTO N. 2817/XI Iniziative per un'informazione politica
corretta e trasparente. (Approvazione di mozione)
Mozione Preso atto che da qualche mese alcuni settimanali locali
pubblicano pagine di pubblicità politica, indicandole (invero, con
modestissima evidenza) come "comunicazione politica",
"comunicazione associativa" o altre indicazioni similari;
Preso inoltre atto che in data 21/08/2002 l'ordine dei
giornalisti della Valle d'Aosta ha opportunamente inviato ai
Direttori delle testate giornalistiche, alle Autorità regionali, al
CO.RE.COM. e ai Segretari di Partito una missiva in cui si rammenta
la normativa che impone di separare in modo inequivocabile la
pubblicità e l'informazione "con modalità grafiche di evidente
percezione" e si ricorda che "dizioni generiche quali comunicazione
associativa o comunicazione politica non sono sufficientemente
chiare, anzi risultano equivoche";
Rilevato che detta nota è stata correttamente dibattuta dalla
II
a
Commissione permanente, la quale ha richiesto un
approfondimento al CO.RE.COM.;
Osservato che tale tipo di pubblicità politica, di per sé
ovviamente legittimo, risulta da un lato poco chiaro in riferimento
alle responsabilità del contenuto degli articoli pubblicati e
dall'altro ingannevole per i lettori, che non sono messi in
condizione di percepire che si tratta di comunicazione
pubblicitaria a pagamento;
Ritenuto che, anche in vista della prossima campagna elettorale,
sia necessario da parte di tutti il rispetto delle regole di
correttezza e trasparenza, ciò al fine di evitare che comunicazioni
propagandistiche di partiti politici appaiano come informazioni
curate dai redattori della testata;
Creduto inoltre che compito della libera stampa sia soprattutto
quello di dare un'informazione completa e corretta, che stimoli il
cittadino ad un approccio consapevole e critico all'attività
politica;
Il Consiglio regionale
Sottolinea
l'importanza che l'informazione, la comunicazione e la
pubblicità politiche avvengano secondo criteri di correttezza e di
trasparenza;
Auspica
che le Forze politiche e i Direttori responsabili delle testate
giornalistiche operino nel pieno rispetto delle regole giuridiche e
di quelle di carattere deontologico;
Chiede
che il Presidente del Consiglio, facendo proprie le
preoccupazioni e gli auspici dell'assemblea, inviti gli organi
competenti (Ordine dei giornalisti e CO.RE.COM) a vigilare sul
rispetto delle norme di legge e di quelle deontologiche di
settore.
F.to: Curtaz - Squarzino Secondina - Beneforti
Président
La parole au Conseiller Curtaz.
Curtaz (PVA-cU)
Questa mozione affronta senz'altro un
tema delicato, quindi avremo, in questo tardo pomeriggio della
seduta odierna del Consiglio regionale, due questioni delicate da
affrontare. Un tema tanto delicato sul quale, in occasione dello
scorso Consiglio, come i colleghi ricorderanno, il sottoscritto ha
chiesto il rinvio, in attesa che la II Commissione facesse degli
approfondimenti. Sapevamo in via informale di una lettera che era
stata inviata dal CO.RE.COM. - nel frattempo l'abbiamo avuta -, si
tratta di una lettera interlocutoria, ma che dà già delle prime
indicazioni circa la competenza o meno del CO.RE.COM.
nell'occuparsi di questa vicenda.
La mozione in esame, che riguarda la correttezza e la
trasparenza dell'informazione, ha preso spunto da un'altra lettera
che tutti i consiglieri hanno ricevuto per conoscenza, una lettera
dell'Ordine dei giornalisti in data 21 agosto 2002 inviata ai
direttori delle testate giornalistiche, alle autorità regionali, al
CO.RE.COM., ai segretari di partito e per conoscenza ai consiglieri
regionali, una lettera in cui si rammenta la normativa che impone
di separare in modo inequivocabile la pubblicità e l'informazione
con modalità grafiche di evidente percezione e si ricorda che
dizioni generiche, quali comunicazione associativa o comunicazione
politica, non sono sufficientemente chiare, anzi risultano
equivoche. Il riferimento implicito era a pagine di pubblicità a
pagamento che forze politiche presenti in Valle hanno ritenuto,
legittimamente, di acquistare presso alcuni periodici locali. Ci è
sembrato, anche all'esito della prima discussione avvenuta in II
Commissione, che questa vicenda potesse presentare delle criticità
che noi evidenziamo nella nostra mozione, criticità perché da un
lato potrebbe risultare poco chiaro il riferimento alle
responsabilità del contenuto degli articoli pubblicati e dall'altro
tale forma di comunicazione politica potrebbe risultare ingannevole
per i lettori. Da qui la nostra iniziativa nel richiedere, anche in
vista delle prossime elezioni regionali - il dibattito politico
sarà necessariamente più serrato entrando nel vivo della campagna
elettorale -, che ci sia una correttezza da parte di tutti gli
organi regionali.
Mi sembra che il contenuto di questa mozione sia tempestivo
anche rispetto a più recenti polemiche, che hanno riguardato il
servizio pubblico in particolare, perché se alle testate private
abbiamo il diritto-dovere di richiedere trasparenza e correttezza,
al servizio pubblico abbiamo il diritto-dovere di chiedere un altro
requisito, quello dell'imparzialità dell'informazione, imparzialità
che, a mio giudizio, recentemente e non - mi riferirò a due casi
dell'ultima settimana - è stata pesantemente messa in discussione
dal servizio pubblico televisivo nella nostra Regione. Penso che
gli episodi a cui mi riferisco siano abbastanza noti, abbiamo tutti
letto la pagina, anche questa a pagamento, pubblicata
dall'Assessorato dell'agricoltura, che lamenta come il servizio
pubblico abbia quasi ignorato un evento importante come quello
della Desarpa, 40.000 persone… e solo
un servizietto sul TG3 locale… quando
sappiamo che nel settore dell'agricoltura ci sono personaggi che
ottengono servizi se non proprio settimanali, quasi, sulle loro
iniziative.
Un secondo esempio che ho vissuto direttamente con rammarico è
stata la rendicontazione della giornata di protesta, avvenuta a
Courmayeur due sabati or sono, se non ricordo male, relativamente
alla manifestazione di protesta delle associazioni ambientaliste a
proposito del traffico dei TIR. Lo ricordo per chi non abbia visto
il TG3, questa nostra manifestazione, pacifica come tutte quelle
che l'hanno preceduta, è stata presentata al venerdì con un
servizio dove si vedevano botte dei gendarmi francesi contro dei
manifestanti alla Maurienne, quasi a significare che, visto che
arrivavano un paio di pullman di ambientalisti francesi, ci
sarebbero stati incidenti. C'è stato quindi l'intervento massiccio
della Digos, ad un certo punto sembrava quasi di essere davanti ad
uno stadio o a Genova, con agenti che, facendo il loro dovere,
hanno perquisito ad uno ad uno questi poveri e pacifici
ambientalisti francesi, sono stati controllati i pullman, quasi
dovessero arrivare i carri armati dalla Francia! Ecco, questo era
il clima, tant'è che qualcuno, magari qualche madre o padre di
famiglia che voleva portare i bambini, come hanno fatto in tanti,
alla manifestazione, ci hanno telefonato dicendo: "Se arrivano
questi, che picchiano, io me ne sto a casa!". Quel servizio
televisivo è stato associato ad un altro servizio, un'intervista a
una ditta della bassa Valle, di cui non ricordo il nome, il cui
titolare ha spiegato, in maniera a me incomprensibile, ma per mio
difetto, come non solo fosse penalizzato dalla chiusura del tunnel
- e questo lo posso capire - ma come fosse penalizzato dal senso
unico alternato e questo anche ai più sprovveduti come me risultava
incomprensibile.
Da una parte la presentazione di un servizio condito da
possibilità di violenza, ma ovviamente violenza non c'è stata, e
dall'altra l'intervista all'unico imprenditore valdostano, credo,
che sarebbe danneggiato dal senso unico alternato. Nella
rendicontazione della manifestazione il giorno successivo, il TG3
ha introdotto un'anomalia. In genere in queste manifestazioni
abbiamo sempre due dati: ci sono quelli della polizia e quelli
degli organizzatori. Negli scioperi generali, per esempio a Roma,
le forze dell'ordine dicono che ci sono 500 mila manifestanti, gli
organizzatori dicono che ce ne sono un milione e mezzo, sappiamo
tutti che ce ne sono un milione, cioè la verità di queste cose sta
in genere a metà strada.
Secondo i dati della polizia, quelli ufficiali, c'erano 600
partecipanti - uno può dire sono tanti o sono pochi, anche se
nessuno ha mai visto 600 partecipanti a Courmayeur, a me sembrano
tanti, comunque si può dire anche che siano pochi -, il servizio
pubblico televisivo, rendicontando questo avvenimento, ha parlato
di 300 partecipanti; bastava forse un fermo immagine, contare chi
si vedeva sul video ed era facile capire che i partecipanti erano,
come in effetti erano, almeno il doppio. Con questo voglio dire,
sulla base di un episodio che ho vissuto personalmente, che
l'imparzialità e la correttezza dell'informazione sono un valore:
sono un valore sempre, ma sono un valore soprattutto quando ci si
avvicina ad una campagna elettorale.
Lo scopo della nostra iniziativa quindi è solo di rendere
pubbliche queste preoccupazioni, agire tutti con serenità. Il
nostro gruppo non intende fare polemiche con altre forze politiche
o con chicchessia, si tratta però di fare una riflessione se da
parte di tutti si sta facendo uno sforzo affinché le regole del
gioco siano corrette o se c'è qualcosa che non funziona. Questo è
lo scopo della mozione e personalmente sono soddisfatto, con il
senno del poi, di aver rinviato di quindici giorni questa
discussione perché mi sembra che, rispetto al precedente Consiglio
in cui gli animi erano forse surriscaldati per ragioni a me
sconosciute, oggi ci possano essere le condizioni per arrivare ad
un testo condiviso. Fatte queste premesse, credo che tutte le forze
politiche debbano essere consenzienti rispetto a un'impostazione di
questo tipo, quindi annuncio fin d'ora la nostra disponibilità ad
emendare la nostra mozione in modo da arrivare ad un testo
ampiamente condiviso che porti ad un voto unanime da parte del
Consiglio su queste tematiche.
Président
La discussion est ouverte.
La parole au Conseiller Martin.
Martin (SA)
Signor Presidente, penso che i toni pacati e
gli argomenti concreti che ha sollevato il Consigliere Curtaz, e
soprattutto il suo auspicio per una rivisitazione di questa mozione
che possa trovare l'accordo di gran parte del Consiglio, siano da
valutare. Evidentemente, quando si parla di imparzialità e
correttezza dell'informazione, non si può che essere d'accordo,
pertanto ritengo che sia utile richiedere una piccola sospensione
per vedere se si riesce a trovare un testo sul quale poi ci possa
essere il massimo di accordo possibile.
Président
Je pense qu'il n'y a pas d'objections à ce que
le Conseil soit suspendu pendant dix minutes pour une
confrontation.
Si dà atto che la seduta è sospesa dalle ore 17,56 alle ore
18,06.
Président
La parole au Conseiller Martin.
Martin (SA)
Signor Presidente, devo dire che la pausa è
stata proficua in quanto ha premesso a tutte le forze rappresentate
in questo Consiglio di preparare un nuovo testo della mozione che
presento alla Presidenza di questo Consiglio.
Président
Est-ce que cela nous permet de procéder
immédiatement à la votation du document? Tout le monde est d'accord
pour que l'on procède immédiatement à la votation du texte qui nous
a été remis par le Conseiller Martin?
Je soumets au vote la motion:
Mozione Preso atto che in data 21/08/2002 l'ordine dei
giornalisti della Valle d'Aosta ha inviato ai Direttori delle
testate giornalistiche, alle Autorità regionali, al CO.RE.COM. e ai
Segretari di Partito una missiva in cui si rammenta la normativa
che impone di separare in modo inequivocabile la pubblicità e
l'informazione "con modalità grafiche di evidente percezione" e si
ricorda che "dizioni generiche quali comunicazione associativa o
comunicazione politica non sono sufficientemente chiare, anzi
risultano equivoche";
Rilevato che detta nota è stata dibattuta dalla II Commissione
permanente, la quale ha richiesto un approfondimento al
CO.RE.COM.;
Osservato che tale tipo di pubblicità politica, di per sé
ovviamente legittimo, potrebbe risultare da un lato poco chiaro in
riferimento alle responsabilità del contenuto degli articoli
pubblicati e dall'altro ingannevole per i lettori;
Ritenuto che, anche in vista della prossima campagna elettorale,
in materia di informazione, sia necessario da parte di tutti il
rispetto delle regole di correttezza e trasparenza;
Creduto inoltre che compito dell'informazione sia soprattutto
quello di dare notizie complete e corrette, che stimolino il
cittadino ad un approccio consapevole e critico all'attività
politica;
Il Consiglio regionale
Sottolinea
l'importanza che l'informazione, la comunicazione e la
pubblicità politiche avvengano secondo criteri di correttezza e di
trasparenza e massima libertà, e che in particolare il servizio
pubblico si ispiri a criteri di imparzialità;
Auspica
che le Forze politiche e i Direttori responsabili delle testate
giornalistiche operino nel pieno rispetto delle regole giuridiche e
di quelle di carattere deontologico;
Chiede
che il testo della presente mozione sia trasmesso ai competenti
organi di garanzia e di vigilanza.
F.to: Martin - Curtaz - Tibaldi - Cottino - Fiou
Conseillers présents et votants: 27
Pour: 27
Le Conseil approuve à l'unanimité.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK