Consiglio Regionale della Valle d'Aosta - Oggetto del Consiglio n. 4213 del 18 dicembre 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ATTIVITÀ CULTURALI
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 4213 del 18 dicembre 2024 - Resoconto
OGGETTO N. 4213/XVI - Ritiro di mozione: "Impegno del Governo
regionale ad avviare la revisione delle normative riguardanti gli
eventi culturali e gli spettacoli dal vivo in Valle
d'Aosta".
Bertin (Presidente) -
Passiamo al punto successivo 4.07.
Ha chiesto la parola il consigliere Perron, ne ha facoltà.
Perron (LEGA VDA) -
Lo so che è tardi, ma avrò un po' di
cose da dire, cercherò di tenere elevata l'attenzione, sarà
difficile, ma ci proverò, come dicevano nel Gladiatore: "Conquista
la folla", ci proviamo, sarà dura.
Partiamo da un primo assunto, cioè che il mondo della cultura e
delle prestazioni artistiche, quanto meno in Italia, è strettamente
legato all'intervento pubblico - e qui, assessore Guichardaz,
toccherà di nuovo a lei la questione -, vediamo se mi dà qualche
soddisfazione in più rispetto a prima, che alla fine non ho avuto
grandi risposte, ma vediamo, questa volta magari andrà meglio.
Scatenando il panico di qualche collega - l'avevo già
personalmente detto una volta -, bisognerebbe chiudere certi
rubinetti, perché chiaramente la cultura in Italia quanto meno si è
prestata molte volte a elargizioni fin troppo ampie.
Tra parentesi ho l'impressione che anche quanto è successo al
ministro Sangiuliano possa avere avuto dei retroscena - e qui sono
di nuovo complottista, assolutamente lo dico - dei retroscena sulla
questione dei tagli dei fondi al cinema, eccetera. Sono
lobby
che, quando le si va a toccare, probabilmente saltano
su e testimonio io per primo che saltano su, come le colleghe
Minelli e Guichardaz sanno, e sarà un piacere per me farle saltare
ancora. Il mondo della cultura quindi è tradizionalmente ad
appannaggio della Sinistra, questione dell'egemonia culturale che
molti di noi conoscono, ma anche a livello locale, e veniamo a noi,
perché oggi abbiamo parlato dell'universo mondo e abbiamo
dimenticato un po' la nostra parte, anche a livello locale vi è
l'ombra, a nostro avviso, di cartelli e anche probabilmente lobby
favorite da chi invece ha governato la Regione finora, che in
questo caso non è propriamente la Sinistra... scusi Presidente...
non fatevi riprendere per favore... ci sta, sono le sette passate.
Vado avanti, dicevamo che sono stati favoriti anche qua nella
nostra Regione, a nostro avviso, veri e propri monopoli nel mondo
culturale.
Veniamo al tema della mozione che si basa su un assunto
riconosciuto dallo stesso Governo, e qua dovremmo andare tutti
d'accordo; il
corpus
normativo, che abbiamo oggi riguardo a
spettacoli dal vivo ed eventi culturali, è datato di oltre
vent'anni, e penso che qua, Assessore, conveniamo. Quali sono le
leggi di cui si parla? Leggi regionali 79/1981, 69/1993, 89/1993,
45/1997 e 18/1998, ma anche se queste norme sono datate e quindi, a
nostro avviso, urge un intervento sul tema, che è il tema di questa
mozione, noi avanziamo l'ipotesi che vi siano stati elementi di
inopportunità delle assegnazioni, che dall'analisi pensiamo sarà
evidente un po' a tutti. Porteremo quindi avanti una tripla linea
interpretativa, addirittura tripla:
1) che le leggi siano datate, e non si è fatto nulla per
cambiarle, nonostante gli annunci e nonostante il fatto che
qualcuno presente in quest'aula, quando era all'opposizione, si
scagliò, stiamo parlando di un po' di anni fa, contro le spese
ipertrofiche, gonfiate, al testosterone, riguardo alla cultura;
2) che anche se le leggi hanno di per sé maglie troppo larghe
riguardo alla discrezionalità e l'intervento senza freni del
pubblico, nel passato si sia trovato il modo di bypassare i vincoli
già larghi che le stesse leggi prevedono;
3) quando si sono fatte delle modifiche, o almeno quanto abbiamo
potuto trovare, si sono addirittura alzate le percentuali di
sovvenzione pubblica negli eventi ed è stato fatto in una
omnibus
di questa legislatura.
Il nostro gruppo è tornato più volte su quest'argomento, non
solo con attività ispettive, lei sa, assessore Guichardaz, perché
tutti i 116 comunque passano da voi, ordini del giorno bocciati e
con la presentazione al 31 luglio 2023 della legge nostra
innovativa, pionieristica, - stiamo facendo pubblicità, per la
carità, però così è -: la PL 117, la quale prevede tra le sue
finalità l'incentivazione, il riconoscimento e la valorizzazione
degli artisti valdostani. Su questo sono finalmente partite le
audizioni in Commissione e devo dire una volta tanto che non ho
nulla da ridire al collega Padovani per la gestione, perché ha
mantenuto imparzialità, però invece posso dire che dalla parte
politica avremmo voluto audizioni, ad esempio, del sindaco Nuti e
la maggioranza si è espressa contrariamente, però per una volta il
collega Padovani non c'è.
Veniamo ora ai dati, il cuore di questa mozione, un lavoro che è
stato fatto di ricostruzione sui dati e devo dire che questo l'ho
fatto io personalmente, ormai sono quasi tre anni che ci lavoro,
perché nel settore culturale un po' tutti sanno che ci sono stati
periodi, spese, festival molto, molto grossi, ripetuti nel tempo e
molte volte ci si chiede: "Ma quanto ha speso l'Ente pubblico per
questi festival, per queste attività culturali negli anni?".
Veniamo un po' a questi eventi e cominciamo con il Festival
"Ététrad". Il Festival "Ététrad" è uno sicuramente dei più longevi
della Regione, conta dalle nostre ricostruzioni - tra l'altro,
colleghi, tenete conto che qualcosa potrebbe essermi scappato - 25
anni di edizioni: dal 1997 al 2024. Le prime edizioni 1997 erano
ancora in lire, si parla, ad esempio, nel 1997 di 124 mila euro,
nel 1998 di 152 mila euro e andiamo avanti più o meno con queste
cifre. Poi siamo attorno ai primi anni Duemila, siamo sui 90 mila
euro, 99 mila euro, 99 mila euro, 99 mila euro, nel 1985 88 mila
euro. Poi arriviamo a quello che potremmo definire il periodo aureo
della cultura in Valle, che è quello 2009-2012, in cui il Festival
gode delle sovvenzioni per 110 mila, 120 mila, 120 mila, 110 mila;
tra l'altro, il picco massimo statisticamente è stato raggiunto nel
2002 con 184 mila euro. In questi anni 2009-2012 c'è una parte di
fondi CRT per 30 mila all'anno, che sono da togliere. Poi,
dall'analisi dei dati, perché anche noi siamo scientifici, vediamo
che, a partire dal 2014, c'è un crollo netto di queste sovvenzioni,
ma non solo a questo Festival, un po' a tutto. Nel 2015 passiamo a
45 mila euro, nel 2016 solo il
service
, 23 mila, 23 mila, 30
mila, 9 mila, gli ultimi anni sono 10 mila, 25 mila, 25 mila, cifre
decisamente più contenute.
Veniamo a un altro appuntamento che c'è stato, famoso di quel
periodo: il "Festival des peuples minoritaires 2009-2012". Nel 2009
il Festival ha visto una spesa sostenuta di 96 mila euro, nel 2010
di 95 mila euro, nel 2011 di 161 mila euro, nel 2012 di euro 173
mila euro, per un totale di 528 mila euro in quattro anni. Tra
parentesi mi sono dimenticato per il Festival di "Ététrad", da
nostra ricostruzione fallibile di qualche buco, eccetera, in totale
siamo a 1.983.825 euro, quindi siamo vicini ai 2 milioni di euro
spesi certamente in tanti anni e in tante edizioni dall'Ente
pubblico per sostenere questi festival.
Veniamo a "Celtica", anche "Celtica" ha il periodo d'oro, nel
2009 euro 100 mila, nel 2010 euro 98 mila, nel 2011 euro 93 mila,
nel 2012 euro 90 mila, nel 2015 non abbiamo sorprese perché anche
lì c'è un crollo verticale. Cosa sarà successo in quegli anni e
dopo? Ci saranno state dinamiche politiche di qualche tipo?
Certamente sì, non sto a ricostruire, continueremo a indagare. Sono
382 mila euro in questi anni che ho elencato, poi dopo c'è il calo,
nel 2018 euro 20 mila, 30 mila, 20 mila, 25 mila, totale anche di
"Celtica" siamo a 487 mila euro.
Veniamo a un Festival un po' più piccolo: "Aosta Sound
Festival", qui onestamente nel 2014 euro 13 mila, nel 2015 euro 30
mila, nel 2016 euro 54 mila, totale 98 mila euro.
Veniamo all'organizzazione di "Patoué eun mezeucca", da quanto
abbiamo ricostruito per un po' di anni, 2014-2015, il 2016 invece
l'ha fatto l'Orage, per questi anni siamo a circa 50.814 euro per
arrivare al 2022. Del gruppo Orage abbiamo detto anche qua, quando
ha partecipato a "Patoué eun mezeucca", in totale siamo a circa 36
mila euro fino al 2020, poi c'è la pandemia, veniamo alla ciliegina
sulla torta, come dicono gli Inglesi:
last but not least,
che è la ciliegina sulla torta famosa da dibattiti di lungo corso
che sono i soldi per il CET di Mogol.
Qui si apre una parentesi già aperta anni fa da chi era
all'opposizione all'epoca, allora CET di Mogol abbiamo nell'anno
2007 contributi per 17 mila euro, nel 2008 euro 34 mila per due,
quindi una progressione doppia lì, poi nel 2009 euro 36 mila. 2009
incidentalmente, ricordatevi il periodo d'oro, appuntatevelo
statisticamente, si comincia nel 2009 con euro 36 mila più quelli
che sono ricevuti dalla Fondazione Maria Ida Viglino che sono 117
mila euro. Nel 2010 euro 169 mila euro dalla parte Assessorato, 100
mila euro dalla Regione e in ultimo nel 2011 euro 105 mila ed euro
30 mila che sono dalla Fondazione Maria Ida Viglino, siamo in
totale anche qua di circa 600 mila euro. Questo per avere un po' di
contezza dei dati. Tanto per capire di cosa stiamo parlando e
perché, come Lega, abbiamo presentato una legge, che, tra l'altro,
prevedrebbe 200 mila euro annui per tutti gli artisti valdostani
nella loro attività e ci si dice che non ci sono le coperture
finanziarie. È chiaro, va benissimo, risposta che ce la facciamo
andar bene, perché sappiamo benissimo che dall'opposizione non ci
passate nulla ma, viste queste cifre del passato, chiaramente vi
serve a titolo di paragone. Sul CET di Mogol aggiungo un ultimo
pezzo perché c'era anche il "Premio Mogol", dalla stampa dell'epoca
ho visto gente un po' più giovane rispetto ad oggi, gli anni sono
passati e, ad esempio, il presidente Bertin sosteneva: "Per
fortuna, è sparito dal programma degli eventi, l'Assessorato spenda
meglio i soldi destinati alle iniziative". Sempre il presidente
Bertin a mezzo stampa parlava dell'
exploit
del 2011 con i
suoi 234.960 euro, siccome a noi ne risultavano 135, potrebbero
esserci altri 100 mila che ballano per il premio, ma queste sono
robe ormai un po' vecchie, ma che non fa male rinverdire...
Presidente -
Per il contratto TV.
Perron (LEGA VDA) -
...ah, era quello? Ma poi, se volete
raccontarci qualcosa, la mozione è aperta e sarebbe bello, facciamo
un po' di
amarcord
. Chiusa la parte dei dati che abbiamo
tirato fuori scavando negli archivi, parliamo invece delle leggi,
qual è il tema della mozione? Le leggi vanno cambiate? Secondo noi,
sì, l'avete detto anche voi, finora non l'avete fatto, adesso
abbiamo presentato la mozione, ci dite: "Lo stiamo facendo", so già
dove andate a finire, non perché io sia un grande indovino, ma
ormai dopo quattro anni qualcosina la colgo.
Veniamo alle leggi e partiamo dalla legge 18/1998, che è la più
generica, darò qualche aspetto tecnico - sarò noioso - comunque
riguardo ai principi generali degli incarichi, all'articolo 7,
comma 3 e 6, si parla di valutazione comparativa e rotazione nel
conferimento degli incarichi, ro-ta-zio-ne.
L'articolo 7bis, punto d), esclude la procedura comparativa per
la peculiarità del prestatore d'opera, ma restano i criteri di
rotazione, che qui, a nostro giudizio, non sono stati presi in
considerazione. Chiaramente se vediamo incentivata ogni anno la
stessa attività, sarà legittimo, per la carità, però la rotazione
qua io sfido chiunque a vederla. Chiunque studia il diritto
amministrativo conosce i principi di imparzialità, di trasparenza e
di rotazione degli incarichi, sono principi basilari, ci chiediamo
se siano stati rispettati. È possibile che non vi siano altri
soggetti in Valle che possano proporre attività culturali legate,
ad esempio, al mondo della musica di tradizione? Si è creato un
cartello, una distorsione di ogni meccanismo competitivo
determinato dall'intervento pubblico?
Veniamo alla seconda legge: la legge 69/1993. All'articolo 3,
comma 1, si parla di contributi per le manifestazioni culturali
concessi per la misura massima del 50% della spesa ritenuta
ammissibile, quindi c'è una limitazione legata a questa legge, cioè
si dice che l'Ente pubblico può pagare la metà, oppure il 70% se in
questo caso è particolarmente rilevante il contenuto culturale
scientifico, chiaramente lo decide chi? Lo decide l'Assessore cosa
è rilevante, c'è arbitrato. Questa legge è stata modificata, è
stata portata su invece dal contributo fino al 70% e al 90%, quindi
quasi piena appunto da una
omnibus
di questa
legislatura.
Ora ci chiediamo: sono stati rispettati i parametri in questo
caso quando si parla della legge 69? Da quanto abbiamo analizzato,
molte di queste attività sono state finanziate completamente con
veri e propri contratti con la Pubblica Amministrazione. Abbiamo le
delibere, è tutto pubblico, i contratti anche sono allegati. Qui
abbiamo trovato un
escamotage
per poter finanziare tutto nel
passato senza vincoli, praticamente la Regione acquista un
format
, come è avvenuto in un Festival citato poc'anzi, nei
primi anni del suo svolgimento, 1997-2001, c'era proprio una S.r.l.
che proponeva l'attività e poi fatturava. Il pagamento veniva fatto
20% con acconto, 20 e 30% successivi fino a 30% a manifestazione
conclusa, così funzionava nei tempi passati. La Regione poi
inseriva la clausola: "L'Assessorato potrà in ogni caso richiedere
alla ditta in questione l'esibizione della documentazione relativa
alle spese effettivamente sostenute per l'organizzazione dei
festival". Chissà se questi controlli sono stati effettuati in
passato? Bel punto di domanda, sono passati tanti anni e
probabilmente non lo sapremo mai, chi lo sa, ma oggi ci piace
mettere un bel po' di punti di domanda. Possiamo invece chiederci
se saranno stati contratti vantaggiosi per la Pubblica
Amministrazione? In alcuni casi, parlo di festival, oltre a essere
finanziati totalmente dal pubblico, c'erano biglietti a pagamento;
chi prendeva i soldi dei biglietti a pagamento? Non lo so. Punto
interrogativo, faremo ulteriori approfondimenti, ma ci chiediamo:
ma è possibile? A nessuno è mai venuto in mente che ci fosse
qualcosa di discutibile in festival magari nei quali qualcuno
prendeva i fondi e poi esprimeva il direttore artistico?
All'interno del festival suonavano le stesse persone, magari i
parenti, magari tutti quanti legati allo stesso giro. A nessuno è
mai venuto in mente che era un qualcosa di un po' particolare?
Altri casi in Italia ce li abbiamo di questo tipo? Ennesimo punto
di domanda. La legge poi resta altamente discrezionale, decide
l'Assessore alla pubblica istruzione, in realtà i primi casi erano
l'Assessorato del turismo, sentito il parere dei servizi culturali.
Vogliamo parlare in questo caso, ad esempio, di indotto, cioè,
quando la Regione fa degli investimenti così grossi, perché stiamo
parlando di cifre grosse, non di bruscolini... quando fa delle
manifestazioni di questo tipo, la Regione valuta qual è l'indotto,
quale indotto è stato prodotto da tali festival? Io mi dico che
un'Amministrazione se la dovrà chiedere questa cosa. Si è chiesto
in passato? Ce lo siamo chiesti? Erano numeri che giustificavano
gli investimenti? Sì, no.
Terzo, in ultimo: la legge 45/1997, all'articolo 9 parla di
rendicontazione, ci chiediamo se si saranno prestate a gonfiaggi,
altra domanda, rendicontazioni, ci saranno dei parametri per
determinare la congruità finanziaria oppure no? La formulazione,
come abbiamo visto dalle leggi attuali, è a maglie molto larghe.
Facciamo un esempio dei
cachets
, che chi viene dal mondo
dello spettacolo un po' conosce: ma possibile che non ci si sia mai
chiesti perché spesso si aggiudicano spazi coloro che presentano
tra i preventivi e i
cachets
più alti? Bisognerebbe guardare
i
cachets
indicati in alcune delibere, perché ci sono quelli
di tanti gruppi. Ci sono artisti di livello nazionale, questo ve lo
posso garantire, che vengono in Valle per cifre più basse rispetto
a quelli di artisti locali, oppure c'è chi viene qui e sa che qui
in Valle possono essere un po' gonfiati i
cachets
perché
questa è una regione ricca. Ora, gli effetti sono paradossali, e
posso dire che li ho vissuti direttamente, perché il sistema è
talmente distorto, che, quando qualcuno propone artisti nazionali
da fuori, con dei
cachets
"più bassi", si sente rispondere:
"Ma questi non sono nessuno, costano troppo poco". Forse abbiamo un
habitat economico che ha avuto delle distorsioni, non sono gli
altri che costano troppo poco, è qua che ogni tanto si sono un po'
prestati a... puntini puntini...
cachets
alti ci sono stati.
Siamo comunque molto chiari su questo, per noi è giusto tutelare la
musica in generale, la musica tradizionale senza dubbio, noi siamo
identitari nella Lega, quindi non neghiamo assolutamente che alcuni
settori musicali o di cultura tradizionale debbano essere sostenuti
in maniera particolare perché sono soltanto qua. Nessun dubbio, ma
noi ci chiediamo se tutte le risorse debbano essere allocate lì,
mentre altri... e posso testimoniarlo e possono testimoniarlo anche
quelli che vengono nelle audizioni riguardo alla nostra legge che
non è che uno va, propone un qualcosa e il giorno dopo viene
fatto... non lo so, sarà per uno su
tot
che queste cose
vanno in porto. Come mai? Come mai? Noi abbiamo presentato una
legge equa di cui abbiamo già detto, ma ci sarà modo.
Ripeto: per trarre un po' di conclusioni, ci sono stati periodi
di vere e proprie vacche grasse, spero di poter dire: "grasse"
senza incorrere nel politicamente corretto, grasse le vacche si può
ancora dire, spero, per alcuni settori in Valle, abbiamo già visto
qual è il periodo, erano altri tempi sicuramente, ci chiediamo
buoni o cattivi? Maggiori investimenti della cultura? Sì, sulla
carta uno dice: "Noi abbiamo investito tantissimo su...". Bene, c'è
stata rotazione di queste cose oppure i principi di rotazione
languono un po' dai dati che abbiamo messo sul tavolo,
probabilmente per la prima volta.
Alcuni colleghi erano presenti quando questi fondi ingenti
venivano erogati, ho già ricordato il caso del presidente Bertin
che si ritrova a mezzo stampa, c'è il collega Chatrian, c'è il caso
del consigliere Marguerettaz, che all'epoca era vicepresidente,
parlo del 2008-2013, c'era anche l'assessore Caveri, 2008-2013,
prima Union, poi UVP. Poi, come dicevamo, dal 2014-2015 le cifre di
questi investimenti calano nettamente, le cose rientrano ma ci
chiediamo se i monopoli siano comunque restati. Sono persone che
legittimamente diventano estremamente esperte nel procacciarsi
investimenti pubblici, si muovono, chiedono, fanno, ci sono,
sappiamo che ci sono, legittimo per la carità, ma certamente noi lo
mettiamo sul tavolo, perché il problema è che le leggi consentono
questo tipo di cose. Dov'è in tutto questo, come dicevamo, non solo
la rotazione, ma l'equità di accesso alle risorse con le leggi
attuali? Ecco perché chiediamo che ci sia un movimento per
cambiarle - e mi pare che su questo anche l'Assessore sia d'accordo
-, però sul tavolo, ad ora, non abbiamo visto nulla, perché abbiamo
tirato fuori questi elementi e queste cifre per farvi capire che i
settori culturali non sono un qualcosa che può essere lasciato lì e
che rappresenta poca cosa: oltre al valore simbolico della cultura,
che ovviamente è fondamentale, ci sono veri e propri aspetti
economici dietro.
Per venire quindi all'impegnativa della mozione, chiediamo che
il Governo regionale possa avviare la revisione dell'attuale
obsoleto quadro normativo che riguarda gli eventi culturali e gli
spettacoli dal vivo in Valle d'Aosta.
Presidente -
Apriamo la discussione generale. La
discussione generale è aperta. Chi vuole intervenire si prenoti.
Nessuno si prenota, chiudo la discussione generale. Discussione
generale chiusa. Per la replica, si è prenotato l'assessore
Jean-Pierre Guichardaz, ne ha facoltà.
Guichardaz J. (FP-PD) -
Visto il suo elenco, le chiederei
magari se può ringraziare i nostri uffici perché lavorano a part
time oramai - visto che lei ha svelato le fonti, ha parlato di
attività ispettiva, di 116, eccetera, l'ha detto lei - per tirarle
fuori tutti questi dati e queste fatture che lei puntualmente
richiede che poi oggi ha evidenziato, sennò ne approfitto io per
ringraziarli perché è una fatica, glielo posso assicurare, perché,
siccome lei li chiede credo dall'origine dell'uomo, sono dovuti
andare in magazzino, tirare fuori i dati cartacei, perché, come lei
sa, non sono fatture che si possono trovare
online
. Questo
glielo dico solo per farle capire che comunque i dati che lei ha
evidenziato oggi corrispondono a un grande lavoro dei nostri uffici
per il reperimento delle fatture, quindi è solo per
ringraziarli...
(intervento di un Consigliere fuori microfono)
...delibere, fatture, adesso io non lo so... lì ci sono delle
fatture, perché i dati che lei ha ritirato fuori corrispondono
comunque a delle fatture...
(intervento di un Consigliere fuori microfono)
...
in ogni caso, siccome si può citare che si chiedono i
116 così, ci sentiamo tutti liberi di dire... visto che non viola
la privacy, ognuno si sente libero di poter evidenziare il fatto
che attinge a dati che si ricavano attraverso questo tipo di
attività ispettive, non interpellanze o interrogazioni. Le ripeto:
per me non è un problema, le ha citate lei, le chiederei solo di
ringraziare gli uffici perché è stato un grosso lavoro di
reperimento.
L'altra questione: io le ricordo che sono Assessore dal 2020,
perché lei ha fatto su tutto una spiegazione relativamente a una
serie di impegni di spese, eccetera, eccetera, a beneficio dei
dodici che ci stanno ascoltando in questo momento, vorrei dire che
tutto quel po' di informazioni che lei ha dato relativamente ai
peuples minoritaires
o altri tipi di dati sono per la
stragrande maggioranza relativi al passato. Dal 2020 in poi noi
abbiamo applicato, anche se in alcuni casi poi dopo alle nostre
écoles
e ai nostri bandi hanno partecipato, hanno vinto o
comunque sono stati selezionati attraverso procedure tramite
Commissione... perché io ho cercato di spiegarlo più di una volta
che, da quando ci siamo insediati noi, abbiamo sempre cercato di
selezionare gli artisti attraverso delle
call
e non le ha
mai selezionate l'Assessore, io proprio non ci metto becco nella
maniera più assoluta. Questo lo dico a beneficio dei dodici che ci
stanno ascoltando adesso, perché dalla sua spiegazione ogni tanto
viene fuori, tra le righe, che siano delle scelte di carattere
politico o di altro. Le posso assicurare che, per quanto mi
riguarda, visto che rispondo io, le scelte sono fatte attraverso
delle valutazioni di tipo artistico.
Le dico anche che, rispetto alle prestazioni artistiche, il
criterio della rotazione - me lo ricordava l'assessore Caveri - non
è applicabile, sono attività infungibili, nel senso che,
diversamente da quello che voi avete indicato nella vostra legge,
che ho studiato molto bene, per cui le riconosco comunque il fatto
di aver fatto un gran lavoro comunque di scrittura di una norma che
io posso anche non condividere, poi la volta che arriverò in
Commissione per dire il mio parere rispetto al testo di legge dirò
che cosa su questo testo di legge condivido e cosa non condivido...
è un testo di legge abbastanza articolato che fissa, tra le altre
cose, proprio il principio della rotazione rispetto agli artisti
fisici, perché qua si parla di persone fisiche che devono essere
sottoposte a un principio che può andar bene per i fornitori di
viti o di prestazioni, va un po' meno bene - e io mi ricordo di
averglielo detto forse tre o quattro anni fa quando lei mi aveva
evidenziato questa cosa - per il prodotto artistico, perché il
prodotto artistico richiede altre qualificazioni che non la
somministrazione, sulla base di un albo in cui si iscrivono
artisti, sia artisti di spettacoli dal vivo, sia scrittori, sia
artisti della pittura, eccetera, che possano essere scelti con
criteri di rotazione. Gli artisti che vengono scelti, per quanto
riguarda, per esempio, le attività espositive, non vengono scelti
perché sono amici dell'Assessore o perché sono iscritti a un albo,
vengono scelti sulla base di valutazioni fatte da una Commissione
di dirigenti e di esperti su una presunta qualità dell'offerta,
quindi devono essere delle mostre di un certo prestigio, devono
poter attirare un pubblico, si fanno delle valutazioni che possono
essere opinabili, perché alle volte ci sono delle mostre che poi
magari alla fine il risultato in termini numerici di accesso non è
come ci si aspettava, ma sono valutazioni comunque fatte con
criteri di trasparenza. Questo per rispondere un po' alle sue
considerazioni relativamente ai vari dati che lei ha giustamente
evidenziato, poi, secondo me, se mi faceva un'interpellanza, io
quei dati li potevo raccogliere e si evitava lei di farsi tutta la
ricerca attraverso le delibere o non so che cosa abbia richiesto,
io so che ho firmato tantissime sue richieste.
Lei mi dice che ha messo nella premessa che più volte abbiamo
annunciato questa legge, eccetera, eccetera, e lei mi dice:
"Sicuramente non l'avrà fatta", l'abbiamo depositata lunedì in
Giunta, quindi la legge è fatta. A beneficio di chi ci ascolta,
quella legge è una legge di riordino rispetto al fatto che quella
sommatoria di leggi che lei ha citato più altre sono delle leggi
che presentano degli elementi di discrezionalità, nel senso che
qualcuna rimanda all'Assessore, lei citava all'Assessore al
turismo, eccetera, la valutazione, altra decideva... Giovanni,
altre non avevano proprio i requisiti per cui gli uffici dovevano
continuamente inventarsi relativamente magari al contributo delle
prassi, che poi diventavano prassi consolidate. Oggi con quella
legge di riordino, che è una legge che non introduce nulla dal
punto di vista ideologico o di indirizzo politico... quella è una
legge di riordino che prende tutte queste norme, quelle sulle
compagnie teatrali, le leggi sulla cultura, tutte le leggi che
attengono a contributi, le riordina e dà una disciplina coerente e
uniforme.
La legge è stata depositata, credo sia stata scaricata oggi in
Consiglio, sarà oggetto di discussione, ma le posso assicurare che
non è tecnica, è di più che tecnica, nel senso che è proprio
qualcosa che finalmente mette in fila le norme in modo tale da
dargli poi una coerenza. Questo perché, da quando ci siamo
insediati, il nostro obiettivo è di cercare di fare le cose nella
più ampia trasparenza, poi qualcuno potrà sbagliare, a qualcuno
potrà non piacere il fatto che al concerto, che ne so io... di
Natale o Pinco pallo è stato scelto qualcuno che può essere inodore
di conoscenza da parte di Assessori, eccetera, io le posso
assicurare che per quanto mi riguarda... tra l'altro, io ho un po'
una medaglia anche quando mi fecero questo famoso SS Culture lei
non so se se lo ricorda, che venni accusato di essere uno di
quelli...
(interruzione del consigliere Perron fuori microfono)
...non da lei, devo dire che in quell'occasione fu molto
corretto, dopodiché tutti quelli che quella sera andarono ad
ascoltare questa filippica contro di me si sono ricreduti e mi
hanno detto: "Meno male che avete fissato delle regole, delle
prassi e dei bandi" perché finalmente il mondo della cultura in
Valle d'Aosta ha la possibilità di accedere alle call per quanto
riguarda, per esempio, l'attività... lei parla, oltre che di
artisti individuali, anche di
band
, nella sua legge, per
esempio, possono partecipare a queste
call
, possono essere
giudicati tutti con gli stessi parametri e vengono scelti sulla
base del progetto. Poi alle volte i progetti possono non piacere,
devo dire che quest'anno stiamo facendo il
sold out
su
qualunque tipo di proposta e le proposte che arriveranno e che sono
inserite all'interno della
saison
sono cinque o sei
proposte, se non erro, di artisti valdostani, di band valdostane
che hanno riscosso - forse una è già stata fatta - un buon successo
di pubblico, se non addirittura un ottimo successo di pubblico. È
chiaro che, per quanto riguarda il patois, per esempio, visto e
considerato che rientra nella normalità di poter fare almeno uno
spettacolo o una proposta in lingua francoprovenzale, poi alla fine
gli artisti che si occupano di quel tipo e di quel
target
non è che siano una moltitudine. C'è il sodalizio, lo sappiamo che
riunisce gli artisti del patois, della musica in patois, così come
c'è nelle compagnie teatrali lo "Charaban", il teatro
populaire
, ci sono cioè una serie di istituzioni che oramai
sono diventate tali e non per diritto acquisito, ma perché
propongono dei prodotti che oramai sono diventati dei prodotti...
Lo "Charaban" ha fatto mi sembra sei serate e tutte e sei le serate
hanno avuto il sold out, quindi comunque sono prodotti quelli, come
lo sono, per esempio, i festival cinematografici... Uno dice: i
festival cinematografici non dipendono da me, quindi lo posso dire
anche liberamente, sono il "Gran Paradiso Finfestival", il "Cinema
Mountain Festival", eccetera, eccetera, quelli hanno ovviamente una
riproposizione periodica perché sono diventati degli appuntamenti
conclamati, così come lo è diventato "Celtica", così come sono
diventati altri, ma la valutazione che viene fatta viene fatta
sulla base di una tabella, che è una tabella molto rigorosa, che
parla della storicità, che parla dell'appiglio che questi tipi di
prodotti hanno sul territorio, che parla di una certa garanzia
anche da un punto di vista di capacità economica, perché poi, come
voi sapete, noi diamo degli acconti, quindi loro devono avere
comunque negli anni un certo budget da poter investire, che poi a
saldo, nel momento in cui vengono presentate le spese a rendiconto
finale, devono essere saldate. Questi meccanismi però sono tutti
meccanismi, collega Perron, che, per quanto possano alle volte
sembrare un po' complessi e che possano nascondere chissà che cosa,
sono meccanismi che cercano di essere... e io penso che lo siano
perché mi fido ciecamente degli uffici visto che io, rispetto agli
indirizzi artistici e alla scelta degli artisti e altro, non ci
metto il becco, come ho avuto modo di dire da quattro anni a questa
parte, nessuno potrà dire di aver visto gli artisti campeggiare
fuori dal mio ufficio il martedì mattina o il mercoledì o chissà
che cosa, sono valutati sulla base della qualità della loro
proposta artistica.
Ovviamente quando si chiede e quando si fa una
call
per
il patois, o lo si fa per il
blues
, o lo si fa per la danza
o lo si fa per altro, è ovvio che in Valle d'Aosta non è che ci
siano... non c'è né un teatro stabile, non ci sono 500 compagnie di
teatro o chissà che cosa, tant'è che il teatro, come lei sa, ha dei
contributi che sono stabiliti proprio dalla legge e che sono dei
contributi di sostegno alla loro attività, perché, come lei ha
giustamente detto e come, tra l'altro, evidenzia molto bene nella
sua legge - questo io lo condivido in pieno -, l'arte, la cultura,
così come la sanità, così come la scuola, sono sempre dei servizi a
perdere e sono dei servizi per la collettività sui quali si
investono dei soldi allo scopo di accrescere anche la sensibilità
artistica di una comunità culturale, la crescita civica di una
comunità, eccetera.
Io penso che, rispetto alla sua mozione, alla mozione superata
intanto dal fatto che ci siamo in ogni caso impegnati a fare quello
che avevamo messo nel DEFR, perché nel DEFR abbiamo detto che
avremmo fatto una legge di riordino e l'abbiamo fatta, l'abbiamo
depositata, verrà discussa, io penso che su questa non ci sia
assolutamente nulla da dire, sulla sua legge, visto che lei l'ha
citata in premessa, a me piacerebbe anche poter dire quello che
penso, nel senso che ci sono degli elementi di positività, perché
io apprezzo la sua sensibilità rispetto alla cultura, ce ne sono
altri che, a mio parere, sono non proprio in linea con quella
valutazione del merito che lei evidenzia spessissimo quando parla,
per esempio, del sistema educativo e della scuola, però io lo
rinvierei a quello.
Presidente -
Ci sono altri interventi? La parola al
consigliere Perron.
Perron (LEGA VDA) -
Rispondo telegraficamente, così direi
che abbiamo rispettato anche l'orario, non capisco molto il suo
incipit
onestamente.
Io li ringrazio gli uffici, ma ci mancherebbe, gli mando anche
il panettone e il pandoro, non ho nessun problema a farlo, però è
chiaro che i 116 e le varie attività rientrano nella mia attività
ispettiva. Me lo sono fatto io il lavoro, non è che ho chiesto agli
altri, quindi non capisco molto questo, ma, se è un ringraziamento,
lo faccio molto volentieri ai suoi uffici, ci mancherebbe, ripeto,
anche con il panettone e vedrà che sarò di parola.
Detto ciò, noi abbiamo seguito una linea interpretativa, adesso
giustamente la mozione l'abbiamo presentata più di un mese fa,
l'avete depositata adesso la legge, mentre sui DEFR sono due o tre
che viene scritto. Bene quindi se vi abbiamo in qualche modo
stimolato, però, quando io l'ho presentata, la sua legge sapevo
benissimo che c'era, perché lo sappiamo che c'era, ma non era
ancora stata presentata, quindi aveva una sua
ratio
la
mozione. Adesso lei dice: "Io l'ho presentata", io dico bene così,
allora ritireremo la mozione, a questo punto aspettiamo di vedere
il riordino.
Sugli altri punti però che noi abbiamo sollevato ci viene detto
che non ci sono criteri in questo caso su queste assegnazioni, ci
possono non essere criteri di rotazione. Noi esprimiamo qualche
dubbio su ciò perché è chiaro, dall'analisi dei dati, che siamo su
un crinale, secondo noi, di interpretazioni, infatti abbiamo
parlato di inopportunità, un termine che parla di inopportunità di
tipo politico, questa è una critica di tipo politico su questo
crinale un po' scosceso sia da una parte e dall'altra. Chiaramente,
se vediamo che ci sono stati ingenti investimenti fino a un certo
periodo e poi a un certo periodo crollano, portate pazienza, ma
chiunque analizza un po' di dati e vede che a un certo punto c'è un
crollo, è chiaro che uno si fa due domande e dice: "Ma come mai
prima costavano così tanto? ", si facevano le cose in maniera
elefantiaca prima? Erano altri tempi? Lei dice: "Io parlo per
me...", eccetera, ecco, se lei dice così, mi viene subito da
pensare: bene, allora prima si è fatto diversamente, è chiaro.
Io infatti non l'ho citata su nulla e le do atto anche di cose
positive che ha fatto, infatti le ultime cose positive, la
call
sulla
saison
, eccetera, gliene do atto
assolutamente, questa mozione non era mirata su di lei: era mirata
nel fatto che lei doveva tirarci fuori questa legge che adesso non
l'aveva tirata fuori. Noi portiamo degli elementi per cui diciamo
le leggi fino adesso come sono state utilizzate? Secondo noi e dai
dati che abbiamo portato, qualche elemento di inopportunità noi lo
vediamo. Con questo ritiriamo la mozione.
Presidente -
La mozione è ritirata.
Il Consiglio prende atto del ritiro.
Aggiungo, soltanto per fatto personale, che il periodo 2008-2013
è stato un periodo golden age del settore, sul quale ho espresso
tutte le mie perplessità e uso la parola "perplessità" come un
eufemismo.
Chiudiamo la seduta, che si aggiorna domani alle ore 09:00.
---
La seduta termina alle ore 19:57.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK