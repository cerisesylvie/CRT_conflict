Consiglio Regionale della Valle d'Aosta - Oggetto del Consiglio n. 2414 del 23 gennaio 2002 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.
Precedente
Successivo
Resoconto integrale del dibattito dell'aula
Oggetto del Consiglio n. 2414 del 23 gennaio 2002 - Resoconto
OGGETTO N. 2414/XI Questioni concernenti il pagamento ad
aziende fornitrici di fatture per servizi o prestazioni effettuati
a favore dell’USL. (Interpellanza)
Interpellanza Premesso:
- che l'Amministrazione regionale, negli ultimi esercizi
finanziari, ha costantemente incrementato - ogni anno - i fondi a
favore dell'Unità Sanitaria Locale;
- che, malgrado questa accresciuta disponibilità, l'USL non
riesce a garantire puntuali e regolari pagamenti alle ditte e/o
aziende fornitrici, dilatando sempre di più i tempi di liquidazione
delle fatture emesse dai privati;
- che, da un esame dei rendiconti dell'USL relativi al
quinquennio 1995/1999, risulta che l’azienda
sanitaria, pur dovendo fare i conti con bilanci più esigui,
riusciva a saldare le competenze a favore di terzi in una media
compresa tra 90 e 120 giorni;
- che diversi fornitori, messi in seria difficoltà dal ritardo
con il quale l’USL oggi paga le fatture per servizi
o prestazioni, hanno espresso un profondo disagio;
- che, secondo i dati diffusi da Assobiomedica relativi al primo
semestre 2001, oggi l'USL della Valle d'Aosta paga mediamente a 145
giorni dalla data di fatturazione, contro i 90 indicati nei
contratti;
- che nello stesso periodo del 2000 l'USL era in grado di
saldare le forniture a 117 giorni, cioè quasi un mese in meno
rispetto ad oggi, e già aveva peggiorato la performance rispetto al
1999, quando riusciva a pagare a meno di 100 giorni;
- che questo andamento gestionale crea non poche difficoltà alle
aziende e alle imprese fornitrici, costrette ad anticipare fondi
spesso anche consistenti per poter garantire la loro
prestazione;
tutto ciò premesso, i sottoscritti Consiglieri regionali
Interpellano
l’Assessore delegato per conoscere:
1) se è a conoscenza di questo crescente ritardo nei pagamenti
da parte dell'USL e quali considerazioni esprime, dal momento che -
per legge - ogni provvedimento che prevede impegni di spesa deve
già prevederne la relativa disponibilità finanziaria e, quindi, la
successiva liquidazione in tempi brevi;
2) quali sono i soggetti (o gli organi) preposti al monitoraggio
dell'andamento della spesa e dei pagamenti senza dover ricorrere,
sempre, a statistiche nazionali per avere informazioni sui dati
aziendali della sanità valdostana;
3) a quanto ammontano gli interessi di mora pagati dall'USL, nel
corso di questi ultimi 5 anni, a causa di tali ritardi;
4) se non ritiene questo fenomeno un ulteriore sintomo di
"inefficienza" dell'azione amministrativa dell'USL e quali
iniziative intende adottare in merito.
F.to: Tibaldi - Frassy - Lattanzi
Président La parole au Conseiller Tibaldi.
Tibaldi (FI)
Piccola premessa, Assessore: le chiederei per
cortesia di non rispondere come ha fatto questa mattina con il
Consigliere Beneforti in nome e per conto dell’USL
perché sembra quasi che la problematica qui illustrata sia poi
avulsa dalle sue competenze, in fondo l’USL è una
sua emanazione, di conseguenza è bene che la risposta sia vissuta
non solo nella forma, ma anche nella sostanza da parte sua.
Il fenomeno qui denunciato è molto grave perché concerne i
notevoli ritardi con i quali l’USL fa fronte ai
pagamenti delle forniture per beni, servizi, appalti o
somministrazioni di vario genere che stanno accumulando ritardi
drammatici, le cui cifre sono state stilate su base regionale
dall’Assobiomedica, un ente a ciò preposto a livello
di indagini e di statistiche e dove la Valle d’Aosta
non terrà la "maglia nera", ma ha comunque una media che non è
invidiabile.
La media relativa al primo semestre 2001, come è stato scritto
nell'interpellanza, è di 145 giorni dalla data di fatturazione,
contro i 90 che normalmente dovrebbero essere osservati secondo la
convenzione, in particolare questo dato di 145 giorni è ricavato
facendo la media dei valori che sono stati rilevati nei primi sei
mesi del 2001: gennaio 139 giorni, febbraio 142 giorni, marzo 153
giorni, aprile 147, maggio 153 e giugno 135.
L’ulteriore aggravante di questo fenomeno è che,
rispetto al passato, la dilazione nei pagamenti si sta accrescendo
e gli imprenditori che eseguono lavori per conto
dell’USL devono aspettare ancora di più nei
pagamenti. I dati di cui prima davo lettura sono il tempo che
intercorre, secondo quello che con termine inglese viene definito
"indice DSO" (days of outstanding payments), fra il momento in cui
viene emessa la fattura da parte dell’imprenditore o
dell’ente che fornisce il bene o il servizio
all’azienda sanitaria e il momento in cui avviene
l’incasso da parte dello stesso imprenditore.
È una situazione allarmante perché - è vero che la media
italiana non è certamente migliore rispetto a quella valdostana -
se vogliamo tendere a livelli europei, cioè della Mitteleuropa,
dove i pagamenti sono a 30-60 giorni, penso che di passi da
compiere siano ancora molti; qui purtroppo la tendenza è quella del
"gambero": stiamo regredendo rispetto al passato, stiamo
raggiungendo livelli tipo quelli della Grecia o del Portogallo che
sono in "situazione limite" nella classifica europea.
Gli oneri finanziari a questo punto si trasferiscono su chi fa
il lavoro per conto dell’azienda e quindi
sull’imprenditore che deve anticipare con propria
liquidità o con liquidità prestata dalle banche per poter
effettuare i lavori e poi deve attendere, esponendosi da un punto
di vista debitorio, sempre con le stesse banche, gli incassi. È un
meccanismo "bestiale" in un certo senso che costa non poco agli
imprenditori e che ci è stato sottolineato da molti imprenditori
che lavorano quotidianamente con l’USL, anche
perché, secondo le modalità - poi l’Assessore
confermerà o meno - che sembrano quelle più diffuse,
l’imprenditore che lavora per conto
dell’USL può richiedere il primo acconto quando ha
realizzato almeno un terzo dei lavori, è cioè arrivato al primo
stato di avanzamento, di conseguenza, come si capisce, tutto
l’onere grava sulle sue spalle.
Ecco perché abbiamo presentato questa interpellanza, anche alla
luce del fatto che la spesa sanitaria si è dilatata o meglio la
spesa sanitaria oggi vede un impiego di risorse che è decisamente
superiore rispetto al passato ed è anche un fatto positivo però,
alla luce di tutte queste risorse impiegate -
quest’anno i trasferimenti che dalla Regione
andranno nelle casse dell’USL sono
dell’ordine di circa 400 miliardi, oltre 200 milioni
di euro -, non si riesce da parte dell’azienda a
garantire puntuali e regolari pagamenti alle aziende
fornitrici.
Questo fenomeno, ripeto, si sta aggravando, ecco perché abbiamo
formulato queste quattro domande: primo, per sapere se
l’Assessore è a conoscenza di questo problema - ma
pensiamo che lo sia e quindi ritengo che sia una domanda scontata
che comporta una risposta scontata, ma era doveroso da parte nostra
porla -; se ci sono organi o soggetti che sono preposti al
monitoraggio dei pagamenti a livello aziendale oppure se dobbiamo
dipendere da enti esterni, come l’Assobiomedica, per
conoscere queste situazioni; a quanto ammontano gli interessi di
mora che l'USL deve pagare per sopperire a queste dilazioni di
pagamento, sempre ammesso che li paghi, sempre ammesso che li
riconosca, visto che sfora i tempi che sono normalmente previsti
dalle convenzioni; se non ritiene che questo fenomeno sia un
ulteriore sintomo di inefficienza dell’Azienda
sanitaria locale. Questa è una considerazione finale che ci
sentiamo di fare, ma sulla quale ci piacerebbe sentire il punto di
vista obiettivo e anche critico dell’Assessore.
Président
La parole à l’Assesseur à la
santé, au bien-être et aux politiques sociales, Vicquéry.
Vicquéry (UV)
Sono ovviamente a conoscenza della
tempistica dei pagamenti da parte dell’USL, anch'io
ho ricevuto due imprenditori che mi hanno segnalato il caso, i
quali hanno sicuramente una parte di ragione, ma sono altrettanto
consapevoli che i contratti stipulati con
l’amministrazione dell’USL, a volte
anche per importi considerevoli, sono contratti che dal punto di
vista del pagamento sono certi rispetto al privato, anche se con
tempi dilazionati rispetto ai 90 giorni, tempi dilazionati che dirò
essere assolutamente nella norma - almeno sui dati siamo obiettivi
- perché se è vero che i tempi sono di 145 giorni, è altrettanto
vero che l’USL si colloca al 3° posto in Italia per
tempi di pagamento, dopo il Trentino Alto Adige a 115 giorni,
seguito dal Friuli a 129 giorni, dalla Valle d’Aosta
a 145 giorni, così di seguito per arrivare ai 629 giorni della
Regione Lazio, ai 552 della Regione Calabria, ai 416 della
Sardegna, una media che supera comunque ampiamente i 200
giorni.
Questo non per giustificare nulla, ma per dire che almeno sui
dati non possiamo non concordare, ma l’interpellanza
fonda le sue ragioni sul presupposto argomentativo, rilevabile nei
primi tre capoversi esposti in premessa e ritenuto - erroneamente a
mio parere - decisivo, secondo il quale l’incremento
di risorse ottenuto dall’USL per far fronte alle
proprie attività istituzionali avrebbe dovuto determinare una
riduzione delle tempistiche di pagamento dei fornitori. Appare
chiaro, tuttavia, come l’incremento delle entrate si
ricolleghi ad un correlativo incremento del fabbisogno generale
finanziario dell’azienda tale da vanificare teorici
effetti di abbassamento sulle tempistiche di pagamento ai
fornitori.
Il finanziamento di cassa dell’azienda avviene,
inoltre, in maniera progressiva nel corso dell’anno
per cui, a fronte della regolare assunzione di autorizzazione ad
impegni di spesa, non sempre la situazione di cassa
dell’azienda è in grado di fronteggiare le
tempistiche di pagamento derivanti da previsioni di legge e da
contratto.
I dati forniti da Assobiomedica e pubblicati su "Il Sole 24Ore
Sanità" evidenziano una situazione di difficoltà nei pagamenti
assolutamente generalizzata a livello nazionale come ho prima
illustrato.
La tabella evidenzia con tutta chiarezza come nessuna realtà
regionale riesca a rispettare le tempistiche dei 90 giorni. Si deve
osservare comunque che l’azienda USL stia gestendo
le risorse finanziarie a propria disposizione con estrema
attenzione ed oculatezza evitando rigorosamente, salvo casi di
provata eccezionalità ed urgenza, il ricorso allo strumento
dell'anticipazione di cassa da parte dell’istituto
tesoriere.
Il sistematico ricorso allo strumento dell'anticipazione di
cassa consentirebbe di onorare le scadenze dei pagamenti, ma a
costo di pesanti oneri economici a carico del bilancio e pertanto a
carico della collettività valdostana, per fare un esempio,
nell’esercizio 1998 - ultimo anno in cui si è fatto
sistematico ricorso a tale istituto e che era stato oggetto
all’epoca di osservazione, fra virgolette, da parte
dell’Amministrazione regionale - sono stati
corrisposti all’istituto tesoriere interessi passivi
per anticipazioni di tesoreria per complessivi 378 milioni,
nell’esercizio 1999 gli interessi passivi per
anticipazioni sono scesi a 11 milioni circa per poi azzerarsi
complessivamente nell’esercizio 2000 e 2001;
parallelamente a questo, si è verificato un abbattimento dei tempi
di pagamento, addirittura a volte sotto i 90 giorni, però si è
passati da 378 milioni del 1998 a 11 milioni del 1999, a zero nel
2000 e nel 2001 come interessi passivi e questo è un obiettivo che
avevamo posto all’azienda come Giunta regionale.
In ultimo si vuole precisare che il livello di disagio
rappresentato dai fornitori in riferimento ai tempi lunghi di
pagamento è attualmente molto basso proprio perché
l’USL risulta essere fra le aziende con i migliori
tempi di pagamento a livello nazionale.
Una cosa sono gli appaltatori locali - perché di questo devo
dare atto - che si aspettano il pagamento entro 90 giorni, una cosa
sono i fornitori esterni che ritengono l’azienda USL
della Valle d’Aosta un'ottima pagatrice proprio
perché il panorama nazionale generale è quello che dicevo prima. In
alcune realtà come il Lazio molte aziende fornitrici si sono
rifiutate di fornire i loro prodotti non potendo aspettare per più
di due anni il pagamento degli stessi, però c’è
questa discrepanza: una soddisfazione da parte dei fornitori
esterni e un'insoddisfazione da parte di quelli valdostani.
Rispetto al punto 2, l’organo preposto al
monitoraggio della spesa e dei pagamenti è il Direttore
amministrativo che si avvale a tale riguardo dell'unità budgetaria
Ragioneria e Bilancio. L’azienda, in considerazione
dell’estremo livello di attenzione posto sui
pagamenti ai fornitori, è a disposizione per qualunque informazione
ulteriore al riguardo.
Per quanto concerne il ruolo dell’Amministrazione
regionale, faccio presente che la Giunta, con delibera del 3
settembre 2001, ha approvato le disposizioni
all’azienda USL finalizzate al monitoraggio e al
controllo della spesa sanitaria regionale. In questa delibera si
definiscono delle tempistiche precise in modo che si possa
monitorare passo passo la spesa, cito gli obiettivi che sono stati
dati: entro il 31 gennaio 2002 aggiornamento dei dati e delle
analisi di cui al precedente punto, che riguardava il 2001, e
scadenza al 30 aprile, al 31 luglio, al 31 ottobre e al 31 gennaio
dell’anno successivo in modo da avere contezza della
situazione che si sta evolvendo.
Rispetto al punto 3, negli ultimi cinque anni gli interessi
moratori contabilizzati ammontano a € 0 per gli anni 1997-1998 e a
€ 2.939,96, pari a lire 5.692.556, per il 1999; a € 14.791,26, pari
a lire 28.639.873, per il 2000; a € 11.183,42, pari a lire
21.654.120, per il 2001. Il manifestarsi di interessi moratori
negli esercizi 1999-2001 è strettamente collegato al mancato
ricorso alle anticipazioni di cassa quale regola di
autocomportamento posta all’azienda al proprio
operato - ciò che dicevamo prima -, comunque sono cifre
sostanzialmente basse rispetto a quanto si pagava per interessi
passivi. Si precisa che in taluni casi le fatture contabilizzate
sono state contestate, per cui possono ipotizzarsi casi di non
pagamento delle fatture o pagamento parziale, comunque, se il
Consigliere Tibaldi lo ritiene, le fatture per interessi di mora
contabilizzate dall’USL sono a disposizione presso
l’unità budgetaria Ragioneria e Bilancio
dell’USL.
Rispetto al quarto punto:
"se non ritiene questo fenomeno un
ulteriore sintomo di "inefficienza" dell'azione
amministrativa?"
, non leggo il testo che mi imporrebbe di dire
che non solo non è sintomo di inefficienza, ma è addirittura un
chiaro segnale di efficienza?
Tibaldi
(fuori microfono)
? per pudore?
Vicquéry (UV)
? però obiettivamente l’USL
ha ottenuto i risultati che avevamo chiesto rispetto agli interessi
di mora che finanziavano semplicemente le banche, gli interessi
bancari che finanziavano gli istituti bancari. È ovvio che tutto è
migliorabile, non so quali siano i tempi di pagamento
dell’Amministrazione regionale o delle
amministrazioni locali, di certo c’è che
l’azienda USL fornisce attività in loco per circa 2
miliardi all’anno per manutenzione straordinaria, al
di là di quelle indicate stamani riguardanti l'esternalizzazione
dei servizi, mi riferisco ad appalti edili in senso stretto, e
sotto questo punto di vista porta del benessere in Valle
d’Aosta.
Ci sono degli svantaggi che sono legati anche agli aspetti dei
ritardi dei pagamenti, però sono assolutamente riconducibili alla
normalità.
Questo non significa che non ci si debba impegnare per ridurre
questi tempi e in questo senso ultimamente mi sono espresso nei
confronti del Direttore amministrativo per evitare che ci siano
disparità di trattamento, perché si sta verificando anche questo, a
seconda di chi è il direttore dei lavori, a seconda della data di
emissione delle fatture, alcune volte questi tempi vengono
rispettati: ci sono tempi di pagamento che sono ben al di sotto dei
90 giorni e altre volte si va ben al di là dei 145 giorni perché è
un discorso di media e molto dipende dallo stato di avanzamento dei
lavori e dal modo di conduzione della direzione dei lavori. Sotto
questo punto di vista comunque non posso che condividere le
preoccupazioni del Consigliere Tibaldi e mi farò carico di
esternarle, e farle mie, nei confronti
dell’amministrazione dell’USL.
Président
La parole au Conseiller Tibaldi.
Tibaldi (FI)
L’ultima frase pronunciata
dall’Assessore è la parte che più ci sentiamo di
apprezzare: che si farà carico di questo problema, che esiste, e
che cercherà di trovare – auspichiamo - una
soluzione, anche perché tutta la dissertazione che ha fatto in
merito alle osservazioni avanzate dal sottoscritto in sede di
illustrazione e a quelle scritte nell'interpellanza sono
confutabili sotto più punti di vista.
Il primo è la classifica regionale che
l’Assessore prende a pretesto. Ha detto che
"la
Valle d’Aosta tutto sommato rientra nella media o
meglio nella parte della classifica alta, di conseguenza non
drammatizziamo"
, cioè mal comune mezzo gaudio: se tutti quanti
andiamo male e noi non andiamo poi così male, tutto sommato
possiamo considerarci bravi o fortunati.
Non è così, Assessore, perché se prendiamo a riferimento una
Regione che lei ha citato, il Trentino Alto Adige, quella Regione -
a differenza della Valle d’Aosta - non ha peggiorato
in termini di dilazione di pagamento i tempi, bensì li ha
migliorati, perché è passata da 114 giorni nel 2000 a 101 giorni
nel 2001 con un piccola, ma significativa tendenza al
miglioramento, mentre noi siamo regrediti. Come dicevo prima, il
nostro è in questo caso il "modello gambero".
La classifica regionale quindi deve essere letta anche facendo
il paragone con quelle regioni che sono a noi più affini per
sistema politico-amministrativo, per competenze, per peculiarità
che naturalmente altre regioni a statuto ordinario non possono
avere; il paragone in questo caso vede la Valle
d’Aosta deficitaria.
Secondo punto di vista - e qui mi sento di chiamare in causa
tutta la Giunta -: più volte avete detto di avere esaurito il
programma di legislatura. Ci sono problemi che noi vi sottoponiamo,
fra i quali questo, che sono gravi, ve ne sono altri che vengono
sollevati dalle opposizioni che devono essere forse inseriti come
supplemento di programma. È vero che lo avete fatto nel 2000,
quando l’ingresso degli Autonomisti ha portato ad un
allargamento della maggioranza, ma noi, senza avere la pretesa di
far parte di questa maggioranza, vi diamo qualche punto in più: non
esaurite le idee e le attenzioni nei confronti di chi lavora, di
queste categorie di imprenditori che lavorano per
l’azienda USL, ma lavorano in fondo per migliorare
dei servizi pubblici importanti.
Una considerazione che ha fatto l’Assessore e che
non ci sentiamo assolutamente di condividere è che la pubblica
amministrazione ha tempi e pagamenti certi rispetto al privato. Ma
che concezione avete del privato? Sembra che il privato rappresenti
il Far West, argomentando sulla base delle sue dichiarazioni. Qui
stiamo analizzando il pubblico, un pubblico che ha risorse
finanziarie in notevole aumento, che deve onorare i suoi impegni e
non scaricarli sulle spalle di chi lavora per la pubblica
amministrazione.
Questo problema dei ritardi nei pagamenti non è solo peculiare
dell’USL, ma è una prerogativa di tutta la Regione,
ovvero di molti assessorati, di molte strutture regionali, che sono
in ritardo nell’onorare questi impegni nei confronti
dei privati e dei loro fornitori.
Altro punto che non condividiamo è l’erronea
considerazione sul fatto che, aumentando le risorse, non
aumenterebbe la disponibilità di cassa a favore
dell’USL e di conseguenza l’USL non
per questo sarebbe favorita nel pagare i propri fornitori. Come si
fa ad argomentare questo, Assessore? Se l’USL
valdostana ha aumentato mediamente del 25 percento rispetto a tre
anni fa la sua disponibilità finanziaria, avrà fatto fronte agli
oneri contrattuali dei dipendenti che sono aumentati, avrà fatto
fronte a quelle che sono le cosiddette "spese fisse" che aumentano
in forza di vincoli che sono imposti dallo Stato, però ha più
disponibilità monetaria per far fronte alle esigenze di liquidità
che devono essere trasferite secondo le convenzioni, secondo la
legge, a chi lavora per conto dell’USL.
Abbiamo fatto un'accurata discussione in occasione
dell’adozione del Piano sociosanitario 2002-2004,
dove abbiamo "passato al setaccio" tutta l’attività
amministrativa dell’USL; è vero che dobbiamo puntare
al risparmio delle spese per acquisti o forniture di vario tipo - e
lo stesso Assessore sottolineava insieme a noi che si può agire
puntando al risparmio in determinati settori -, ma è altrettanto
vero che risparmiare non significa non pagare, o meglio, non pagare
puntualmente.
A proposito della terza domanda, volta a sapere a quanto
ammontino gli interessi di mora pagati dall’USL,
l’Assessore ci ha fatto una scansione di dati: 378
milioni nel 1998 - se ricordo bene, li ho appuntati velocemente -,
circa 11 milioni nel 1999, nel 2000 e nel 2001 li abbiamo azzerati;
ma, se si dilatano i tempi di pagamento, avrebbero dovuto
aumentare, secondo una logica di proporzionalità diretta, anche gli
interessi di mora, altrimenti se il dato è invertito, vuol dire che
state scaricando sulle spalle degli imprenditori tutti gli oneri
finanziari.
Assessore, non può giudicare questo un sintomo di efficienza,
anzi è un sintomo di grave disattenzione dell’USL
nei confronti degli imprenditori perché, se i tempi si sono
dilatati e siamo arrivati a 145 giorni secondo le indicazioni di
Assobiomedica, non possono essere diminuiti gli interessi di mora
e, se sono diminuiti, è perché non li riconoscete più e di
conseguenza avete trasferito tutto il carico sugli imprenditori. Da
questa risposta evinciamo che non è un sintomo di efficienza non
pagare puntualmente chi lavora per voi. L’unica
parte della risposta che condividiamo quindi è proprio
l’ultima affermazione che lei ha fatto quando ha
detto che si farà carico del problema. Auspichiamo che se ne faccia
veramente carico e che questo carico finanziario non sia solo sulle
spalle degli imprenditori.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK