Consiglio Regionale della Valle d'Aosta - Oggetto del Consiglio n. 658 del 15 luglio 2009 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ATTIVITÀ CULTURALI
TURISMO E INDUSTRIA ALBERGHIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 658 del 15 luglio 2009 - Resoconto
OGGETTO N. 658/XIII - Interpellanza: "Programmazione
dell'offerta turistico-culturale della stagione estiva".
Interpellanza
Ricordato che è ormai una consuetudine dell'Assessorato
Turismo, sport, commercio e trasporti l'organizzazione di
manifestazioni per implementare il panorama dell'offerta
turistico-culturale valdostana nella stagione estiva;
Evidenziato che in quest'ottica con la deliberazione di
Giunta n 82-09 si finanzia con euro 684.600,00 l'idea di un
Festival di musica e spettacolo estivo, da organizzarsi con cadenza
annuale, con la volontà di dare un seguito ad una precedente
esperienza svoltasi dal 2002 al 2007;
Ricordato che negli ultimi anni la valutazione degli impatti
e del ruolo economico e sociale degli eventi rappresenta uno
strumento di aiuto alla decisione indispensabile per supportare la
programmazione delle amministrazioni che intendono destinare a tali
iniziative sempre più ingenti risorse;
il sottoscritto Consigliere regionale
Interpella
l'Assessore competente per conoscere:
1) se esiste una programmazione pluriennale delle
manifestazioni utili ad accrescere l'offerta turistico-culturale
valdostana;
2) se e attraverso quali valutazioni e criteri è stata
definita tale programmazione;
3) se le suddette (eventuali) valutazioni tengono conto degli
impatti e delle ricadute economico/sociali degli eventi passati,
così come della pianificazione strategica prevista per il
futuro.
F.to: Bertin
Presidente
- La parola al Consigliere Bertin.
Bertin (VdAV-R)
- Grazie, Presidente. Mi scusi, mi ha
preso non preparato... questa interpellanza prende spunto da alcune
considerazioni generali che riguardano l'offerta
turistico-culturale in Valle d'Aosta a partire dal sovraffollato
panorama annuale degli eventi, visto che il piano strategico
presentato qualche giorno fa, per il solo anno 2009, in Valle
d'Aosta ha contato ben 1.400 manifestazioni, manifestazioni che per
una buona parte hanno una matrice culturale o qualcosa del genere.
Se poi consideriamo che le Amministrazioni pubbliche destinano
sempre maggiori risorse in questo tipo di investimento, a titolo di
esempio abbiamo riportato la delibera di Giunta dove si finanzia il
Festival di musica spettacolo estivo, che stanzia circa 700.000
euro per questa manifestazione... una manifestazione fatta qualche
tempo fa che poi era stata interrotta... a questo proposito anche
le interruzioni le riprese... si aprono dei festival, si chiudono,
si ha l'impressione di una certa improvvisazione in queste cose. Un
altro esempio fra i tanti può essere quello che ho letto qualche
tempo fa in un'agenzia di stampa... il
Mountain foto
festival
...era stato come dire... inaugurato l'anno scorso di
concerto fra l'Assessorato del turismo e la pubblica istruzione,
con un investimento di circa 200.000 euro, quest'anno non verrà
ripetuto. Fra l'altro, dai dati che avevo raccolto, era una
manifestazione che, dal punto di vista del rapporto
investimento/visitatore, era fra le migliori. Di fronte a questi
significativi investimenti, non si può che richiamare l'attenzione
sull'esigenza di conoscere quali siano gli strumenti con i quali la
pubblica amministrazione valuta i suddetti investimenti e se valuta
anche le conseguenze e le ricadute sui territori interessati;
quello che ci interessava era anche capire i criteri con i quali
sono programmate queste iniziative, grazie.
Presidente
- La parola all'Assessore al turismo, sport,
commercio e trasporti, Marguerettaz.
Marguerettaz (UV)
- Grazie, Presidente. Rispetto alle
domande poste nell'interpellanza, si forniscono i seguenti
chiarimenti. Esiste una programmazione pluriennale delle
manifestazioni utili ad accrescere l'offerta turistica e culturale
valdostana. Il Festival internazionale di musica e spettacolo
presentato quest'anno è la prima edizione di una rassegna pensata
per essere riproposta come appuntamento ricorrente dell'estate
valdostana. Questa rassegna rientra nella consueta attività di
organizzazione di manifestazioni estive di interesse turistico
svolta dall'Assessorato del turismo; tuttavia essa è per vari
aspetti un progetto originale che riprende e valorizza l'esperienza
del Festival internazionale di Sarre, che si è svolto dal 2002 al
2007, in quanto concentra gli investimenti su un numero ridotto di
eventi di alto livello, capaci di richiamare l'attenzione dei
media
italiani e stranieri. Sceglie come sede degli
spettacoli tre siti monumentali importanti: il Castello di Sarre,
il Castello di Fénis e il Forte di Bard, questi siti sono intesi
non solo come scenografia, ma come elemento caratterizzante del
Festival. Terzo: cura che tutti gli elementi della rassegna siano
coerenti fra loro, nome e marche del Festival, tipo e qualità degli
spettacoli e sede in cui si svolgono, affinché il Festival diventi
uno strumento che comunica la Valle d'Aosta come destinazione
turistica prestigiosa, dove si incontrano arte, cultura e storia,
musica e spettacolo.
"Con quali criteri è stata definita tale programmazione"
,
la Valle d'Aosta offre ogni anno, soprattutto in estate, un fitto
calendario di manifestazioni sul territorio, molte delle quali
hanno una prevalente funzione di accoglienza, animazione e
intrattenimento dei turisti. Più che attirare nuovi flussi
turistici esse servono ad accrescere la soddisfazione dei turisti
già presenti e possibilmente a fidelizzarli. Nel definire la
programmazione dei grandi eventi turistico-culturali estivi,
l'Assessorato del turismo ha voluto completare il calendario
regionale di manifestazioni estive creando una rassegna con chiara
finalità turistica, che per importanza degli spettacoli proposti
contribuisca ad elevare la qualità del calendario regionale della
manifestazione proponendosi come strumento di
marketing
e di
comunicazione territoriale... sia un prodotto turistico in sé,
parte integrante dell'offerta, della destinazione e motivazione
autonoma di una vacanza in Valle d'Aosta, coinvolga gli operatori
privati del sistema turistico regionale nella costruzione di
pacchetti di vacanza legati ai singoli eventi, così da garantire
che alla comunicazione e promozione della marca regionale
corrisponda la concreta possibilità per il turista potenziale di
procedere facilmente alla prenotazione e all'acquisto. Per
raggiungere questi obiettivi, si è lavorato per anticipare il più
possibile la definizione del calendario del Festival, in modo da
sfruttarne pienamente le potenzialità nella comunicazione
turistica, nella formulazione di proposte di soggiorno da parte
degli operatori e nella promo-commercializzazione di queste
proposte, attuate in primo luogo sul
Web
, dove i biglietti
sono in pre-vendita dal 18 marzo 2009, in particolare sul portale
turistico regionale in collaborazione fra Assessorato e operatori
privati. Non vi saranno sfuggite le dichiarazioni del Presidente
degli albergatori, che, rispetto a questo tema, faceva un plauso al
fatto che erano stati coinvolti sin dall'inizio e da quest'anno per
questa edizione sono riusciti a vendere un certo numero di
pacchetti, proprio in linea con la programmazione che ho testè
indicato. Il Festival "Musicastelle" è stato inoltre programmato
concordando un calendario organico e coerente con gli altri
principali soggetti attivi nell'organizzazione di manifestazioni
estive sul territorio, in particolare con il Comune di Aosta e con
l'Assessorato istruzione e cultura, che quest'anno promuove vari
eventi. Alcuni di questi sono anche stati fatti insieme, l'ultimo
"Celtica", dove abbiamo costruito un progetto che dal Bosco del
Peuterey, quindi da una location precisa di grande prestigio, si è
cercato di fare un'azione che coinvolgesse tutto il territorio
regionale: Aosta, Forte di Bard, con risultati soddisfacenti.
Queste valutazioni tengono conto degli impatti e delle ricadute
economico-sociali degli eventi passati, così come nella
pianificazione strategica prevista per il futuro. La scelta
strategica di sperimentare i grandi eventi come prodotti turistici
autonomi in un'ottica di promo-commercializzazione può in
prospettiva avere importanti ricadute economico-sociali sul sistema
turistico regionale. Creare una rassegna di eventi di grande
richiamo infatti consente di attivare il coinvolgimento degli
operatori turistici regionali e la collaborazione fra pubblico e
privato nella promozione e commercializzazione turistica, quindi di
completare l'offerta regionale con nuovi prodotti di turismo
culturale, attivare un valido strumento di valutazione
dell'attrazione dei grandi eventi e del loro impatto economico
diretto, registrando, oltre che quantità e qualità della rassegna
stampa e affluenza di spettatori ai singoli eventi, anche gli
arrivi e le presenze turistiche da essi generate. Non voglio fare
dei paralleli, ma se immaginiamo cosa viene fatto "Umbra Jazz
Montreux", queste attività, oltre a delle manifestazioni, sono
capaci da sole di essere produttrici di presenze. Un altro
strumento di valutazione degli eventi che si intende attivare è
quello della somministrazione di questionari specifici attualmente
in fase di studio, utili a valutare il gradimento degli eventi da
parte del pubblico, la percentuale di turisti sul totale degli
spettatori, l'importanza che ha la programmazione di eventi nella
scelta della destinazione di vacanza e nella soddisfazione dei
turisti che soggiornano nella regione. La scelta di programmare la
quasi totalità della rassegna e comunque gli spettacoli più
importanti in luglio, anziché in agosto risponde all'intento di
destagionalizzare i flussi turistici, sempre in accordo con
l'obiettivo generale di proporre grandi eventi come prodotti
turistici autonomi. Inutile fare dal punto di vista dell'attrazione
eventi ad agosto, quando verosimilmente - almeno si spera -
dovrebbe già esserci il tutto esaurito, ecco perché concentrarsi
per avere un
appeal
importante nel mese di luglio. Rispetto
a questo coinvolgimento massimo, abbiamo coinvolto gli albergatori,
tutti i
tour operator
che avevano il desiderio di attivare
delle sinergie con queste proposte, massima sinergia con gli altri
centri, quindi Forte di Bard, Comune di Aosta, Assessorato
dell'istruzione, credo sia questa la strada giusta e l'indicazione
che è stata data dal Governo regionale.
Si dà atto che dalle ore 11,59 riassume la presidenza il
Presidente Alberto Cerise.
Président
- La parole au Conseiller Bertin.
Bertin (VdAV-R)
- L'obiettivo dell'interpellanza non era
tanto il Festival che si sta organizzando in questi giorni, era
piuttosto di mettere in evidenza l'urgenza e la necessità di
perseguire una programmazione di iniziative ed eventi supportate da
efficaci strumenti di valutazione a posteriori e anche in itinere,
magari realizzati da enti terzi che possono fornire
all'Amministrazione regionale quel supporto per fare delle scelte.
A quanto pare, finora non è stato così e mi pare che, anche quello
che si sta immaginando, sia piuttosto leggero come strumento, per
poter programmare a medio e lungo termine. Una programmazione a
medio termine e lungo di questi avvenimenti è, a nostro avviso,
necessaria anche per le somme che, come detto, sono ingenti e non
ci si può sempre limitare all'episodicità e all'occasionalità.
Bisogna avere dei programmi a medio e lungo termine, sui quali
investire e nei quali poter gettare qualcosa di importante. Il
criterio che di solito si percepisce è quello che episodicamente
viene fatta una proposta, l'Assessorato l'accetta e poi non si
fanno valutazioni né a posteriori, né prima sui risultati,
perdendo, a mio avviso, delle occasioni e soprattutto spendendo non
sempre in modo efficace le risorse pubbliche. In parte pertanto non
sono soddisfatto della risposta, visto che mancano ancora questi
strumenti di valutazione e invito al più presto a realizzarli.
Grazie.
Président
- Merci. Avant de revenir au point n° 15, il me
doit de vous annoncer qui ont été déposés des rapports:
- le rapport par le Conseiller Crétaz sur le projet de loi n°
39, concernant: "Interventi a favore dei familiari delle vittime
degli incidenti sul lavoro e per la prevenzione degli infortuni sul
lavoro";
- le rapport déposé par le Conseiller Bieler sur le projet de
loi n° 44, concernant: "Modificazione della legge regionale 31
marzo 2003, n. 6 (Interventi regionali per lo sviluppo delle
imprese industriali ed artigiane), objet n° 28;
- un rapport déposé par la Conseillère Hélène Impérial et un
rapport déposé par la Conseillère Patrizia Morelli sur le projet de
loi n° 41, concernant: "Suppression de l'Institut régional de
recherche éducative de la Vallée d'Aoste, abrogation de la loi
régionale n° 12 du 27 juillet 2001, portant transformation de
l'Institut régional de recherche, expérimentation et recyclage
éducatifs en Vallée d'Aoste en Institut régional de recherche
éducative de la Vallée d'Aoste, ainsi qu'abrogation de loi
régionales concernant l'IRRSAE, et modification des lois en matière
d'éducation.".
Ont été déposés 10 amendements par le groupe Vallée d'Aoste
Vive-Renouveau sur le projet de loi n° 41, concernant: "Suppression
de l'Institut régional de recherche éducative de la Vallée d'Aoste,
abrogation de la loi régionale n° 12 du 27 juillet 2001, portant
transformation de l'Institut régional de recherche, expérimentation
et recyclage éducatifs en Vallée d'Aoste en Institut régional de
recherche éducative de la Vallée d'Aoste, ainsi qu'abrogation de
loi régionales concernant l'IRRSAE, et modification des lois en
matière d'éducation.".
Je prie les huissiers de bien vouloir distribuer les documents.
Merci.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK