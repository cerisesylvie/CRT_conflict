Consiglio Regionale della Valle d'Aosta - Oggetto del Consiglio n. 3695 del 23 settembre 1992 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 3695 del 23 settembre 1992 - Resoconto
OGGETTO N. 3695/IX Rimozione del fabbricato adibito a
bar-ristorante in località Autoporto: iniziative per garantire la
prosecuzione dell'attività.
(Interpellanza)
Interpellanza Il sottoscritto Consigliere regionale della
Valle d'Aosta,
premesso che la Signora Machet Silvia ha ricevuto in data 30
luglio 1992 una lettera (prot. 2474/gab.) con cui il Presidente
della Giunta regionale comunicava la necessità di rimuovere il
fabbricato adibito a bar-ristorante sito in Comune di Brissogne
località Autoporto;
atteso che tale comunicazione risulta palesemente in contrasto
con la volontà espressa dal precedente Presidente della Giunta che
in data 5 novembre 1990 (prot. 1085/5) si impegnava ad "individuare
di comune accordo l'area sulla quale costituire il diritto di
superficie" per il proseguo dell'attività;
constatato che nell'area dell'Autoporto si è ormai addivenuti ad
una definitiva individuazione dei progetti di strutture e quindi
esiste ormai certezza della situazione;
rilevata l'opportunità di non penalizzare l'attività economica
suddetta con una interruzione o un eventuale trasferimento che
comprometterebbe il destino dell'azienda (si rileva, peraltro, come
il contenzioso con l'Amministrazione regionale ha già costretto al
licenziamento di 11 dipendenti);
tenuto conto del fatto che questo locale rappresenta l'unico
punto di riferimento alternativo a quello della società
autoportuale e quindi fortemente concorrenziale nei suoi
confronti,
si interpella
il Signor Presidente della Giunta regionale
per conoscere per quale ragione non ha inteso procedere secondo
le volontà espresse dalla Regione con lettera 5 novembre 1990, atto
che da un punto di vista privatistico ha valore contrattuale,
essendo chiara manifestazione di volontà del soggetto che l'ha
proposta e quindi della Regione tramite il suo legale
rappresentante;
per sapere quali iniziative intende assumere l'Amministrazione
regionale per garantire a questa impresa la prosecuzione della
propria attività nell'area ove tradizionalmente la esercita, stante
che la maggioranza regionale ha in questi ultimi tempi chiuso un
occhio di fronte alla vicenda di "Piloto io" e continua a chiudere
tutti e due gli occhi di fronte alla situazione di abusivismo
dell'area degli extracomunitari di Località Tzambarlet nel momento
in cui si tratta invece qui di una attività di Valdostani onesti
che pagano salatamente le tasse.
F.to Gremmo.
Presidente Ha chiesto la parola il Consigliere Gremmo.
Gremmo (UAP)
Questa vicenda è sicuramente emblematica
di una situazione in cui le parole vanno in una direzione e i fatti
in un'altra.
Io non so, dal punto di vista psicanalitico, come si definisce
chi dice vado a sinistra e poi va a destra, ma questo magari me lo
spiegherà il PDS perché sono molto più abili di me nel muover-si
con questa dissociazione mentale.
Questa mattina abbiamo sentito, con l'affabilità che lo
contraddistingue, il Presidente della Giunta sostenere i sacrosanti
diritti dei cittadini valdostani, le esigenze del lavoro e tutte
queste cose.
Questa piccola vicenda, piccola perché riguarda soltanto un
nucleo familiare, è invece significativa di come, secondo me, certe
logiche che stanno prendendo piede anche in Valle d'Aosta vanno
contro il lavoro e la gente.
Questo è il problema che mi sono permesso di sollevare, peraltro
conosciutissimo perché gli organi di stampa ne hanno ampiamente
parlato.
In località Autoporto di Brissogne esiste un bar-ristorante,
costruito con un prefabbricato, che è un punto di incontro per i
routiers e per gente del posto.
Ha funzionato per parecchi anni perché il Comune di Brissogne
aveva dato la possibilità di farlo, ma di fronte al progetto di
costruzione della nuova autostrada, si è logicamente ritenuto che
bisognava spostarlo.
La logica dello spostamento è una logica razionale perché è
evidente che se bisogna fare la strada, solo Riccarand sostiene il
contrario, è meglio spostarlo, e oltre tutto, essendo un
prefabbricato, è anche facilmente rilocalizzabile.
Questo spostamento nella stessa località o comunque vicino a
dove fino adesso ha operato, si sarebbe potuto fare senza
nessunissima difficoltà. Ci sono parecchi metri da una parte e
parecchi metri dall'altra dove poterlo rilocalizzare nella stessa
area per consentire la prosecuzione di un'attività commerciale, di
un'attività che comunque sono anni che è sul mercato.
E invece no, perché in data 30 luglio, il Presidente della
Giunta comunicava al titolare di questo ristorante che bisognava
smantellarlo, senza nessuna possibilità di requie e di
discussione.
L'unica concessione, bontà sua, che la Giunta si sentiva di
fare, era quella di trovare un capannone dove ammonticchiare le
quattro assi.
È evidente che una famiglia che vive di questa attività delle
quattro assi ammonticchiate nel capannone regionale francamente non
è soddisfatta. Ho la sensazione che venga ben difficile poi
mangiare con le assi ammonticchiate.
Allora è sorta, da parte di questa famiglia, una
giustificatissima rabbia, tanto più che esiste, in data 5 novembre
del 1990, una lettera dell'allora Presidente Bondaz che diceva
delle cose ben differenti da quelle che dice adesso la lettera del
Presidente Lanivi. Si affermava che l'Amministrazione regionale si
sarebbe impegnata a trovare un'altra area ragionevolmente vicina
che permettesse il proseguo di un'attività ampiamente apprezzata da
chi viaggia nella Valle.
Il pericolo di chiusura di questa attività ha comportato, lo
dico perché so che siete molto attenti al problema occupazionale,
il licenziamento già di 11 persone tra cui due marocchini, tanto
per non essere razzisti.
Quindi è già un attentato, lo dico per i colleghi del PDS, ai
livelli occupazionali della Valle, ma è soprattutto la totale
disattesa degli impegni presi da Bondaz con la sua lettera del 5
novembre del 1990.
Ultima novità successiva alla presentazione, che è del 20
agosto, di questo documento, è l'arrivo dei Carabinieri che,
esibendo il vecchio decreto della Giunta e un ordine del
magistrato, hanno intimato la rimozione che doveva avvenire
stamattina, ma che è stata poi posticipata, grazie all'intelligenza
di questo comandante dei Carabinieri, di qualche ora.
Io capisco poco in materia giuridica e giudiziaria, però capisco
che dal punto di vista politico, ed è il senso della mia
interpellanza, è una vicenda emblematica.
Se volessi mettere la prima pietra per costruire una lega contro
i partiti in Valle d'Aosta partirei proprio dal ristorante Eco,
cioè dalle macerie di quel ristorante demolito.
Questa è un'attività valdostana, perché i proprietari sono
tipicamente valdostani, non come me che vengo da Biella, sono
persone che hanno lavorato e costruito un'attività e ciò che gli si
chiede è di demolire tutto proprio nel momento in cui "Piloto io" è
lì che sguazza con le sue occupazioni e gli extracomunitari hanno
tutte le agevolazioni possibili.
Allora venerdì mattina i Carabinieri demoliranno il locale,
oppure la Giunta regionale oltre ad ammassare le assi del
prefabbricato nel capannone ha pensato a qualche soluzione.
Mi è anche arrivata una voce che mi auguro non sia vera, cioè
che sarebbe difficile che l'Amministrazione guardi con buon occhio
la possibilità di soluzione perché questa famiglia ha fatto lo
sgarro di rivolgersi a Gremmo.
Se fosse vero che qualcuno ha detto questa cosa non la passerà
liscia dal punto di vista politico, perché intanto questa famiglia
non si è rivolta a Gremmo; ci sono arrivato da solo a capire che
era una cosa ingiusta e inaccettabile, e inoltre se si comincia coi
messaggi mafiosi allora siamo veramente fuori strada.
L'impegno che aveva preso Bondaz, ufficiale perché c'era una
lettera di cui ho copia, viene disatteso o no, questa è la prima
domanda.
Seconda domanda, venerdì arrivano i Carabinieri e questi
valdostani che cosa fanno. Se fossero dei "vucumprà" gli avreste
già trovato la casa, siccome sono dei valdostani onesti vogliamo
sapere cosa avete trovato per loro.
Presidente
Ha chiesto la parola il Presidente della
Giunta Lanivi.
Lanivi (GM)
Ci sono tanti modi di fare politica, anche
quella del Consigliere Gremmo è una rappresentazione.
Io mi sono posto sempre come obiettivo quello di non prendere
mai in giro la gente, nè offrendogli possibilità impossibili, nè
raccontando cose che non corrispondono al vero.
Il Consiglio conosce sufficientemente questo argomento, vorrei
riassumere e dire il punto chiave che è questo. Esiste ed è
esistito un contratto di affitto con il Comune di Brissogne, non di
Pollein, stipulato dall'interessata, nel quale l'interessata si
impegnava a rimuovere la struttura senza nulla pretendere.
Questo è il contratto con il Comune di Brissogne.
Poi è vero, c'è una nota del Presidente della Giunta del 5
novembre, ma questo non ha valore contrattuale perché è competenza
del Consiglio regionale e non di una sola persona approvare
costituzioni di diritti reali a favore di terzi.
Quindi l'Amministrazione regionale non ha alcun obbligo di
reperire aree in alternativa, perché la regione non ha risolto
nessun contratto con l'interessata. Il rapporto era tra
l'interessata e il Comune di Brissogne, e l'interessata si
impegnava a togliere questo prefabbricato a ordine del Comune
stesso.
L'altro discorso è che comunque, anche se trovassimo aree
alter-native, dovremmo prendere in considerazione, a parità di
richie-ste, tutte quelle che ci provengono, e non possiamo fare un
inter-vento ad hoc, quasi a risarcimento di una situazione della
quale l'Amministrazione regionale non ha nessuna
responsabilità.
Ecco, queste sono le cose vere, si può giocare anche con i
marocchini, ma questa è la situazione.
Presidente
Ha chiesto la parola il Consigliere
Gremmo.
Gremmo (UAP)
Questa è una risposta da funzionario non
da Presidente della Giunta, è una risposta che mi può dare un
impiegato.
(voci in aula)
Figuriamoci se vado ad illudere la gente quando so benissimo che
venerdì mattina i Carabinieri butteranno giù tutto quanto.
Lo so benissimo come so benissimo che è facile trincerarsi
dietro al contratto del Comune, ma questo lo fa un funzionario e
non il Presidente della Giunta che questa mattina ha fatto la
predica dicendo che lui salvava l'occupazione della Valle
d'Aosta.
Io non sono avvocato, sapevo benissimo che il contratto era con
il Comune di Brissogne, su questo non ci sono dubbi, però è vero
che la Regione ha detto chiaramente che potevano rimanere ed è
anche vera la lettera di Bondaz, e quella lettera non è firmata
avvocato Gianni Bondaz, è firmata Presidente della Giunta regionale
e una lettera ufficiale del Presidente della Giunta regionale, per
quel niente che capisco io di privatismo giuridico, ha un valore
contrattuale.
Questo senza ingannare e illudere nessuno, ma rimarrà una pietra
miliare nel passaggio della nuova maggioranza.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK