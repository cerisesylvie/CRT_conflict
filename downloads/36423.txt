Consiglio Regionale della Valle d'Aosta - Oggetto del Consiglio n. 530 del 3 giugno 2014 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CONSIGLIO REGIONALE
Costituzione e funzionamento degli organi consiliari
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 530 del 3 giugno 2014 - Resoconto
OGGETTO N. 530/XIV - Non approvazione della valutazione in
ordine alla sussistenza di una causa di insindacabilità del
Consigliere regionale Stefano Ferrero, ai sensi dell'articolo 3
della legge regionale 18 novembre 2005, n. 27.
Presidente
- Colleghi, il Consigliere regionale Stefano
Ferrero, con nota assunta al protocollo dell'archivio del Consiglio
regionale in data 17 aprile 2014, ha comunicato alla Presidenza di
essere stato chiamato a rispondere davanti all'Autorità giudiziaria
per aver pubblicato su alcuni siti Internet il video della propria
interrogazione a risposta immediata illustrata durante la seduta
del Consiglio regionale in data 23 ottobre 2013 ed i relativi
commenti, chiedendo di dare avvio alla procedura prevista
dall'articolo 3 della legge regionale 27 del 2005 in ordine alla
valutazione di insindacabilità per le opinioni espresse e i voti
dati nell'esercizio delle proprie funzioni, espressamente riservate
ai componenti del Consiglio regionale della Valle d'Aosta
dall'articolo 24 dello Statuto speciale. L'articolo 3 della
predetta legge regionale stabilisce che il Consiglio proceda alla
valutazione di insindacabilità deliberando in merito entro il
termine perentorio di 30 giorni dal ricevimento della comunicazione
del Consigliere interessato e previa istruttoria da parte della
Conferenza dei Capigruppo e che, qualora il Consiglio deliberi, con
provvedimento motivato, l'insindacabilità del Consigliere, il
Presidente del Consiglio trasmetta immediatamente la deliberazione
all'Autorità giudiziaria titolare del procedimento giudiziario e al
Presidente della Regione.
La relazione per l'istruttoria per la valutazione di
insindacabilità del Consigliere Stefano Ferrero è stata illustrata,
esaminata e posta in votazione nel corso della riunione della
Conferenza dei Capigruppo del 14 maggio 2014, ma, non essendo stato
raggiunto il quorum della maggioranza dei tre quinti dei componenti
del Consiglio, previsto dall'articolo 18 del Regolamento interno,
necessario affinché la Conferenza dei Capigruppo deliberi
validamente, non è stato possibile formulare una proposta da
riferire al Consiglio, che, di conseguenza, non è stato convocato.
Nella successiva riunione del 20 maggio 2014 la Conferenza dei
Capigruppo, vista la nota protocollata n. 119/2014 in data 15
maggio 2014, che il Consigliere Ferrero qualifica come reiterazione
della precedente richiesta, ha approvato all'unanimità al fine di
consentirne l'iscrizione all'ordine del giorno del Consiglio
straordinario odierno e permettere così a tutta l'aula, che
naturalmente è sovrana, di esprimersi nel merito...dicevo, ha
votato la relazione istruttoria al Consiglio regionale, proponendo
di deliberare la sussistenza di una causa di insindacabilità. Su
proposta della Conferenza stessa, sottopongo al Consiglio regionale
la proposta di deliberare la valutazione in ordine alla sussistenza
o meno di una causa di insindacabilità del Consigliere regionale
Stefano Ferrero ai sensi dell'articolo 3 della legge 18 novembre
2005, n. 27.
La discussione è aperta. Ci sono richieste di intervento? La
parola al collega Ferrero, prego.
Ferrero (M5S) -
Grazie Presidente.
Solo cinque minuti per questa faccenda in maniera tale che
qualcuno non vada a scrivere che i Grillini sono in cerca
dell'immunità o cavolate del genere, per non essere più esplicito,
ecco. Allora, io ho detto in Consiglio regionale che l'avvocato "G"
- lo chiameremo l'avvocato "G", perché non vorrei, giunti a questo
punto, poi essere, diciamo, di nuovo querelati - è stato condannato
per favoreggiamento in riciclaggio di denaro per una storia di
mazzette che ha coinvolto anche un dirigente regionale, anche lui
poi condannato, per i lavori dopo l'alluvione del 2000. L'avvocato
mi ha querelato, perché ho detto la verità, perché lui era stato
condannato. Mi ha querelato perché ho preso il filmato, che è
normalmente disponibile sul sito del Consiglio, e l'ho postato sul
sito del Movimento Cinque Stelle. Tra l'altro, questa condanna già
la sapevano tutti, perché se n'era ampiamente parlato su giornali e
televisioni all'epoca.
Perché ho fatto il nome di questo avvocato? Perché ho qualcosa
di particolare con lui? Perché mi ha rubato la fidanzata? No, ho
fatto il nome di quest'avvocato perché ha ottenuto dei lavori da
una società partecipata regionale all'epoca in cui il padre era
amministratore delegato di questa società e perché la stessa
società, associazione o ente, non entriamo nel merito, è
riconducibile alla Presidenza dell'ex Presidente Augusto Rollandin.
Sempre lo stesso avvocato ha scritto un parere legale per impedirmi
di avere degli atti e delle fatture, dei documenti che io avevo
richiesto ufficialmente come Consigliere regionale. Sarà un caso
anche questo, ma il padre di quest'avvocato è interessato da un
procedimento giudiziario che coinvolge anche l'ex Presidente della
Regione Rollandin.
Io mi sono fatto alcune domande, ma domande da cittadino, più
che da Consigliere. Mi sono chiesto: con tutti i bravi avvocati che
abbiamo in Valle perché la Regione, attraverso le società
partecipate, deve dare lavoro ad un pregiudicato, tra l'altro,
coinvolto in vicende così gravi, come quelle dell'alluvione, in
cui, mentre si piangevano i morti, qualcuno faceva i soldi, questo
mi ricorda tanto quello che è successo all'Aquila, le telefonate
che sono state intercettate. È giusto che una persona venga pagata
con i soldi regionali per querelare a raffica i Consiglieri della
minoranza, che poi dicono semplicemente quello che è successo, cioè
fanno riferimento a dei fatti reali, perché se non voleva avere
questa pubblicità, aveva solo da non compiere quei reati. È un caso
poi che tutti questi problemi siano nati per il fatto che io sono
andato a mettere il naso in un ente partecipato dalla Regione la
cui Presidenza fa capo all'ex Presidente della Regione.
L'articolo 24 del nostro Statuto speciale prevede che quello che
viene detto in Consiglio dal Consigliere nell'esercizio delle sue
funzioni non sia sindacabile. Detto in parole semplici e concrete,
cioè che non possa essere usato contro di lui, ovviamente se non va
ad offendere o a calunniare un'altra persona. Con una legge del
2005, che non era stata votata dal Movimento Cinque Stelle, ma era
una legge il cui relatore era un Consigliere dell'Union Valdôtaine,
sono stati materialmente scritti i modi per agire quando c'è un
caso del genere, quindi quella legge regionale, riprendendo lo
Statuto speciale, ha stabilito il procedimento. Non è nemmeno colpa
mia se il 17 marzo io avevo presentato alla Presidenza della
Regione una lettera in cui avvisavo che mi era stato notificato un
avviso di inizio di procedimento giudiziario e, di conseguenza, nei
30 giorni successivi si doveva provvedere. Apprendevo poi 30 giorni
dopo, dopo una mia richiesta, perché non era successo niente, che
misteriosamente la lettera, pur essendo una lettera raccomandata,
nei 10 metri che separano l'Ufficio del protocollo dall'Ufficio
Segreteria era misteriosamente scomparsa ed ecco perché la lettera
mi veniva poi protocollata con un mese di ritardo. Nel frattempo
faccio notare che si sono svolti cinque o sei Consigli regionali,
quindi se oggi siamo qui a trattare di questa mia "menata", non è
colpa mia.
Lo Statuto ha previsto questa regola non perché qualcuno era
pazzo o super garantista, ma semplicemente per consentire a chi fa
opposizione di poter fare opposizione con una certa tranquillità,
di poter andare a controllare, di poter dire certe cose, senza
avere una specie di peso, di spada di Damocle in testa, che può
cadere per quello che ha detto, perché diversamente l'opposizione
varrebbe poco e i Consiglieri non sarebbero in grado di farla.
Sono alle conclusioni. Se siamo qui oggi a parlare di questa
questione, l'ho già detto, non è perché io sono in cerca di
immunità o voglio in qualche modo condizionare la Magistratura, tra
le altre cose il procedimento giudiziario è completamente
indipendente da quello che verrà deciso qui, quindi proprio non
c'entra nulla, ma so che ci sarà qualcuno che ovviamente vorrà fare
quelle specie di ricami taglia e cuci che sono tanto di moda
adesso. La vera ragione per me è un'altra ed è per quello che sono
intervenuto, perché sennò sarei stato zitto, ma i tre minuti ci
volevano. Le denunce a raffica nei confronti di un componente
dell'opposizione, le querele verso i giornali, che raccontano
verità scomode...io sarò giovedì a Milano, come testimone, per
un'altra denuncia che è stata fatta dalla Presidenza della Regione
nei confronti di un giornalista de
Il Sole 24 Ore
e del
Direttore de
Il Sole 24 Ore
, sono stato chiamato come
testimone, e quindi anche qui questo metodo della denuncia e della
querela...le foto del corpo nudo di una giovane donna
disgustosamente distribuite in occasioni pubbliche per il solo
fatto che è figlia di un politico che ha osato prendere una
posizione diversa da quello che è il pensiero unico...è questo per
voi, che siete qui 35, il modo corretto di fare politica?
Oggi non si decide se Ferrero è colpevole, innocente, ha torto o
ha ragione, secondo me, si decide, si deve decidere un qualcosa che
è più importante. Qui si sta utilizzando un sistema che, di fatto,
è un sistema mafioso, qui siamo di fronte ad una specie di lupara
rossonera, quella che vuole far tacere chi pensa diversamente, chi
denuncia certe porcherie, chi rappresenta il vero cambiamento,
cambiamento che non è rappresentato - non sono intervenuto prima -
dal tango che il Presidente Rollandin ha fatto ballare alla Valle
d'Aosta in questi due mesi, persi in un abbraccio mortale di un
ballerino certo provetto, che fa un passo indietro una volta e poi
ne fa due avanti, mentre la Valle d'Aosta va verso il baratro. Io
quindi vi chiedo di decidere tranquillamente e serenamente, ma
attenzione non è una questione personale: qui si mette in
discussione un metodo di fare politica che ormai da 40 anni ha
avvelenato l'atmosfera della Valle d'Aosta.
Presidente -
Ci sono altre richieste di intervento? Siamo
in discussione generale. Colleghi, non ci sono altre richieste? Ha
chiesto la parola il collega Donzel.
Donzel (PD-SIN.VDA)
- Grazie Presidente.
Avevamo avuto modo di esprimere in altri contesti solidarietà al
collega Ferrero, perché avevamo espresso quanto sia difficile
nell'esercizio della funzione di Consigliere regionale essere messi
duramente in discussione quando si cerca di fare al meglio la
propria attività. Il rammarico di giungere oggi in un Consiglio
convocato d'urgenza dove i temi dovevano essere, come abbiamo
detto, altri fra i temi legati alle soluzioni dei problemi reali
dell'economia della Valle d'Aosta, deriva dal fatto del triste iter
che ha avuto questa vicenda personale del collega Ferrero che non
auguro a nessuno: smarrimento di una lettera prima e poi non
nascondiamoci una valutazione di tipo politico legata alla
convocazione di un Consiglio per risolvere questa questione ha
fatto sì che la maggioranza si esprimesse contrariamente alla
convocazione di un Consiglio, ritenendo inopportuno risolvere il
problema di un collega per via del rischio di un danno di immagine
del Consiglio regionale che si riunisce e non risolve i problemi
dei valdostani, ma si occupa di un Consigliere regionale. Tutte le
volte ci raccontiamo che la politica deve recuperare la sua
autorevolezza, che la politica deve fare la sua parte, noi siamo
arrivati a questo bassissimo livello che non abbiamo neanche la
capacità di autoconvocarci per mezz'ora, di fare un Consiglio di
mezz'ora per risolvere un problema e avanti affrontarne un altro,
convocare una commissione, fare...e dobbiamo mascherare la vicenda
Ferrero sotto il tappeto di una legge sui forestali, o cose di
questo tipo...mi sembra abbastanza surreale come procedimento. Qui
dunque siamo arrivati, ad ognuno di noi...qui è un voto
individuale, ogni Consigliere deve prendersi la sua personale
responsabilità, io me la prendo in modo pubblico, sostengo che il
Consigliere Ferrero, come peraltro hanno detto...vorrei tenere a
precisare, non è un giudizio neanche tanto politico, qui si sono
espressi anche gli uffici giuridici del Consiglio regionale, ci
hanno dato un parere che va nell'ordine di idee che la condotta
tenuta in aula dal Consigliere Ferrero è una condotta corretta,
come peraltro noi già avevamo ravvisato, e quindi noi assolutamente
sosterremo questa condotta, che in quest'aula è stata corretta. Il
collega Ferrero ha dei modi di esprimersi sicuramente diversi dai
miei o da quelli di altri, però questo non implica che non debba
essere autorizzato a farlo quando rispetta le norme del Consiglio
regionale, in questo caso lo ha fatto e quindi è libero di
esprimersi come meglio crede e ognuno ha la sua sensibilità
personale nell'esprimersi in quest'aula e credo che ognuno di noi
rappresenti degli elettori, che chiedono certi comportamenti e
certi metodi e in Valle d'Aosta ricordo che col voto di
preferenza...insomma, se uno poi non passa il vaglio degli
elettori, non si ripresenta in quest'aula.
Dal nostro punto di vista, quindi oggi potremmo trasformare
questa solidarietà personale in un atto formale di questo Consiglio
ed esprimere però il rammarico che ho già avuto modo di esprimere
personalmente al Presidente del Consiglio che una vicenda di questo
tipo non può essere trascinata e avere l'iter che ha avuto, perché
francamente non ne viene fuori una bella immagine determinata di un
Consiglio regionale. In politica uno deve avere il coraggio di
farla, deve avere il coraggio, cioè non si può aver paura di
convocare un Consiglio regionale o ritenere inopportuna la
convocazione di un Consiglio regionale al punto da votare in modo,
diciamo, strano rispetto ad un provvedimento che era palesemente un
provvedimento che andava sostenuto. Questo non l'ho apprezzato e,
per fortuna, oggi arriva il momento del chiarimento e quindi
speriamo che questo, che è solo un passaggio, possa concludersi poi
positivamente nell'iter giudiziario che attende comunque il collega
Ferrero.
Président -
Quelqu'un d'autre? A demandé la parole la
collègue Morelli.
Morelli (ALPE)
- Merci Madame la Présidente.
Anche noi avevamo già avuto occasione di esprimere la nostra
solidarietà al collega Ferrero, una solidarietà personale
sicuramente, ma anche l'espressione di qualcosa che va ben al di là
della semplice solidarietà personale, perché se viene messa in
dubbio l'insindacabilità, che è ben esplicitata nello Statuto,
pensiamo che non sia un problema soltanto del Consigliere Ferrero,
ma che sia un problema di tutto il Consiglio regionale. Tra
l'altro, forse è il caso di spiegare che ciò che viene...che la
ragione per la quale il Consigliere Ferrero è stato querelato non è
tanto l'aver affermato in Consiglio regionale delle frasi in
particolare, ma per aver riportato su Internet il video del
Consiglio regionale Si è messo quindi...come dire? in causa proprio
questo fatto, perché la legge regionale prevede che ci sia
l'insindacabilità per quanto viene detto all'interno del Consiglio,
ma che vi sia l'insindacabilità anche per tutte le affermazioni
fatte dai Consiglieri regionali che abbiano un nesso con quanto
affermato in Consiglio regionale e quindi riteniamo che il nesso in
questo caso ci sia assolutamente, come correttamente riportato
dalla relazione fornitaci dalla Presidente. Noi ci auguriamo che
non ci sia soltanto una presa di posizione delle forze di
opposizione quest'oggi a sostegno del Consigliere Ferrero, ma che
da parte di tutto il Consiglio regionale vi sia la stessa
posizione.
Presidente -
Altri? Ci sono altre richieste di
intervento? Ha chiesto la parola il collega Restano.
Restano (UV) -
Grazie Presidente.
Come ha ben ricordato lei all'inizio, ci troviamo oggi a
discutere in seguito alla riunione dei Capigruppo del 20 maggio
2014, dove si è votata l'istruttoria per l'insindacabilità
richiesta dal collega Ferrero. Istruttoria che permette di
iscrivere all'ordine del giorno di questo Consiglio straordinario
la sua richiesta di insindacabilità e conseguentemente permette ad
ogni singolo Consigliere di esprimersi in merito e di portare la
propria opinione. L'articolo 24 dello Statuto speciale sancisce un
principio fondamentale, che è quello dell'insindacabilità, come già
detto da chi mi ha preceduto:
"i Consiglieri regionali non
possono essere perseguiti per le opinioni espresse o i voti dati
nell'esercizio delle loro funzioni"
. Tale principio viene poi
esplicitato in maniera diversa, approfondito con la legge regionale
n. 27 del 2005, che disciplina quella che è la procedura per la
valutazione dell'insindacabilità, in particolar modo all'articolo
2, dove riprende quanto detto dallo Statuto. Il punto 2 dello
stesso articolo sancisce nel dettaglio quello che esprime nel
precedente punto, ovvero:
"nelle fattispecie di cui al comma 1
sono comprese tutte le attività che costituiscono esplicazione, in
aula e negli organi interni del Consiglio, delle funzioni
consiliari tipiche, ovverosia le attribuzioni direttamente affidate
al Consiglio regionale dallo Statuto speciale...
- salto un
pezzo
- che si estrinsecano nella presentazione di progetti di
legge, emendamenti, ordini del giorno, mozioni e risoluzioni,
interpellanze e interrogazioni, in qualsiasi espressione di voto,
in interventi e in ogni altro atto consiliare"
. Al punto 3 vi è
una precisazione:
"nelle fattispecie di cui al comma 1 sono
altresì comprese le attività connesse alla funzione di Consigliere
e collegate da nesso funzionale..."
.
Ora, bisogna andare a vedere nel dettaglio, come già anticipato
dal collega, qual è l'oggetto della contestazione, vale a dire
l'avere riportato su alcuni siti, il sito del Movimento Cinque
Stelle e altri siti ancora, il video dell'interpellanza e i
relativi commenti, nonché le sue dichiarazioni fatte in aula. Va
detto che, alla luce di quanto sopra, si rende quindi necessario
definire alcuni aspetti che sono avvenuti dopo l'approvazione della
norma del 2005, vale a dire quello che è l'utilizzo dei
social
network
. Per quanto riguarda i
social network
, anche
nell'istruttoria è ribadito che costituiscono una manifestazione di
pensiero di ultima generazione, che si affiancano ai più
tradizionali strumenti di espressione delle opinioni, quali
conferenze stampa, dichiarazioni a mezzo stampa, essi rientrano
pertanto nell'attività di divulgazione critica e di denuncia
politica connessa alla funzione del Consigliere e alle attribuzioni
dei Consigli regionali. Viene però altresì specificato che è
necessario accertare quello che è il nesso funzionale previsto
dalla legge regionale n. 27 del 2005. Si renderebbe quindi
necessario accertare se il collega ha espresso delle opinioni
politiche o delle semplici affermazioni che poi sono state ritenute
lesive da parte di una persona interessata. Noi allo stato attuale
non siamo in grado di esprimere un giudizio in merito e allo stesso
tempo non siamo in grado di valutare, non avendo potuto visionare i
video, se esista il nesso funzionale previsto dal punto 3 della
legge regionale che ho richiamato prima.
Considerando anche quanto già detto dal collega Ferrero stesso,
ovvero che il giudizio che noi dobbiamo esprimere di
insindacabilità di cui stiamo parlando non ha incidenza sul
procedimento giudiziario in corso, come richiamato anche nella
relazione di istruttoria, a nome del gruppo UV e della maggioranza,
dichiaro che, pur rimanendo in aula, noi non parteciperemo al
voto.
Presidente -
Altri? Collega Borrello, prego.
Borrello (SA) -
Grazie Presidente.
Non è sicuramente simpatico dover parlare di argomenti che
toccano la sfera personale e sicuramente una valutazione in tal
senso la dobbiamo fare, innanzitutto descrivere il momento in cui
questo tipo di vicenda si è definita...in un contesto di crisi
politica, all'interno del quale non si potevano convocare i
Consigli regionali se non in una seduta straordinaria ed è per
questo motivo che all'interno della Conferenza dei Capigruppo noi
abbiamo dato la disponibilità col collega Restano di iscrivere
all'ordine del giorno del primo Consiglio utile il seguente tema,
in modo da dare la possibilità a tutti i 35 rappresentanti del
Consiglio regionale della Valle d'Aosta di esprimere la propria
opinione, il proprio voto, ritenendo opportuno che l'aula
competente si potesse esprimere in tal senso.
Ovviamente, a seguito della Conferenza dei Capigruppo, abbiamo
avuto modo di fare un confronto anche all'interno dei partiti
politici e, nel caso in questione, l'istruttoria dei Capigruppo è
stata condotta sulla base di dichiarazioni rese dal collega
Ferrero, che ha affermato che i video oggetto di contestazione
penale sono gli stessi contenenti la registrazione del suo
intervento in aula. I Capigruppo non hanno potuto visionare tali
video in quanto sono stati oscurati su richiesta del magistrato,
non abbiamo avuto quindi contezza dei contenuti e delle
affermazioni riprodotte nei video, né abbiamo potuto appurare se
esistono commenti ulteriori rispetto a quanto dichiarato in aula
dal collega Consigliere Ferrero; non abbiamo potuto visionare gli
atti giudiziari e le eventuali istanze prodotte nel contenzioso, né
abbiamo potuto assicurare un contraddittorio all'interno di questo
dibattito giudiziario e per tale motivo, per tutto quello che ho
appena citato, così come ha anticipato il collega Restano, noi
resteremo in aula, ma non parteciperemo al voto.
Presidente -
La parola al collega Bertschy.
Bertschy (UVP) -
Trovando incongruenti le informazioni
dei Capigruppo dell'Union Valdôtaine e della Stella Alpina rispetto
alla Conferenza dei Capigruppo che abbiamo fatto alcune settimane
fa, chiederei una Conferenza dei Capigruppo, perché faccio un po'
fatica...Capigruppo o facenti funzioni...per capire un po' bene nel
merito cosa è successo nel frattempo, perché mi pareva che
l'istruttoria e anche la valutazione politica fosse di tutt'altra
natura, mentre il problema era sull'opportunità o meno di convocare
il Consiglio straordinario per la paura di doversi difendere
politicamente da una popolazione in crisi che non avrebbe capito
questo gesto maldestro dei politici. Chiedo quindi una Conferenza
dei Capigruppo.
Presidente -
Il Consiglio è sospeso per una Conferenza
dei Capigruppo.
Si dà atto che la seduta è sospesa dalle ore 18,28 alle ore
19,27.
Rini (Presidente) -
Colleghi, possiamo riprendere i
nostri lavori. Qualcuno intende prendere la parola? Ci sono
richieste? La parola al collega Bertschy.
Bertschy (UVP) -
Sì, per completare l'intervento, intanto
avevamo chiesto, a nome dei gruppi di opposizione anche la
Conferenza dei Capigruppo, perché, rispetto alla valutazione dei
fatti, ecco, rispetto alle cose che ci eravamo detti in Conferenza
dei Capigruppo...le bozze di verbale sono ancora da ratificare
nelle prossime conferenze...c'è parso di vedere cambiare l'opinione
almeno dei rappresentanti che per conto della maggioranza siedono
in Conferenza dei Capigruppo, i due Capigruppo, il Capigruppo, il
Vicecapogruppo, il Segretario del Consiglio e la Presidente Rini.
Noi ci eravamo espressi in quell'occasione valutando positiva
l'istruttoria relativa all'insindacabilità, poi chiederei al
collega Ferrero se può darci degli elementi che ci siano utili per
capire se ci siano delle differenze rispetto a quello che avevamo
fatto come Capigruppo, rispetto ad allora e rispetto alla
possibilità di convocare il Consiglio...il parere era stato
favorevole sull'istruttoria, ma non era stato favorevole sulla
convocazione del Consiglio proprio per l'inopportunità politica che
già allora era stata annunciata. Ecco, quindi siamo stupiti di
questo cambio di valutazione dei fatti, non entriamo nel merito,
evidentemente, dell'idea di ciascuno dei Consiglieri...ricordiamo
che su questo punto all'ordine del giorno ci si esprime a livello
personale, quindi prendiamo atto che c'è una valutazione che
riguarda i gruppi e forse non permette un'espressione chiara del
voto, perché, non partecipando ai voti, si fa anche in modo
di...non si dà la possibilità di esprimersi liberamente, ma, al di
là di questo, quello che ci sembra veramente strano è che su un
atto che addirittura il Presidente del Consiglio voleva inviare,
con la responsabilità di tutti i Capigruppo, in Procura, come
anticipazione di un parere che si sarebbe poi espresso in Consiglio
regionale, si cambi idea al punto tale da non partecipare neanche
al voto. Permetteteci di dire che è qualche cosa di sicuramente
strano e quindi - ripeto - se ci sono degli elementi nuovi, sarebbe
per tutti noi interessante conoscerli.
Presidente -
Altri? La parola al collega Ferrero.
Ferrero (M5S) -
Grazie Presidente.
Rapidamente, come ha detto il collega Bertschy, rispetto alla
Capigruppo che era stata fatta, non ci sono elementi nuovi, la
questione è facilmente identificabile: ci sono delle dichiarazioni
rese in Consiglio, in un video che è il video del Consiglio, quindi
non riesco a capire che approfondimenti siano ancora richiesti.
Ovviamente adesso mi allontano dall'aula, non prima di dire che,
nonostante tutto, indipendentemente da come vanno le cose,
sentirete ancora l'urlo del "grillo", perché non ci facciamo
spaventare dai ruggiti dei "conigli" della maggioranza. Grazie.
Presidente -
Altri? Ci sono altre richieste? La parola al
collega Donzel.
Donzel (PD-SIN.VDA) -
Grazie Presidente.
Essendo intervenuto tra i primi su questo tema, avevo ragionato
nell'ottica con cui si muovono le istituzioni normalmente in questa
situazione. C'è un'indagine amministrativa che è affidata agli
uffici, sono gli uffici legislativi del Consiglio regionale, dove
abbiamo persone competenti, che ci hanno fornito un'istruttoria
puntuale, che ci ha in qualche modo fatto capire che il collega
Ferrero si era espresso nell'esercizio delle sue funzioni di
Consigliere regionale e che quindi la sua azione rientrava in un
caso di insindacabilità, questo è quello che attestano gli uffici
legislativi della Presidenza del Consiglio, tant'è che la
Presidente del Consiglio nella riunione dei Capigruppo voleva
prendere l'iniziativa di mandare l'atto di insindacabilità che oggi
è all'attenzione di tutto il Consiglio regionale direttamente in
Procura con il parere favorevole dei Capigruppo, cosa che insomma
ci ha visti un po' perplessi, perché noi volevamo che quest'atto
venisse in Consiglio regionale e volevamo che i singoli...io ripeto
che non parlo a nome del gruppo su questa vicenda, ma parlo a nome
del Consigliere Donzel...in una vicenda così ogni singolo
Consigliere deve poter esprimere la sua volontà, tant'è che il
Consiglio regionale prevede il voto segreto. E qui scatta la misura
del controllo del voto, si decide di rimanere in aula e di non
votare, che è la tecnica per controllare il voto da parte della
maggioranza.
Ritengo che il fatto che il Presidente del Consiglio, ancora una
volta svilendo il suo ruolo di garante, si pieghi alle posizioni
del gruppo dell'Union Valdôtaine, e quindi non rappresenti noi
tutti Consiglieri regionali, abbia cambiato idea
sull'insindacabilità e non sia venuto a spiegarlo in aula, non sia
venuta qui confortata da degli atti particolari, mettendoci anche
noi dell'opposizione magari al corrente di fatti nuovi rispetto al
caso Ferrero, che magari inconsapevolmente non abbiamo tenuto in
conto e quindi dovevamo essere informati prima del voto...io lo
ritengo un fatto grave, lo ripeto, di non tutela della mia
posizione di Consigliere regionale tenuto ad esprimersi su una
questione così delicata, su cui mi sono mosso con sicurezza visto
il parere degli uffici della Presidenza del Consiglio. Ecco, oggi
scopro che anche il Presidente del Consiglio non parteciperà alla
votazione, dopo che ci ha addirittura invitato fino a poco tempo fa
addirittura a mandare gli atti in Procura, ha preso delle
iniziative...io sono veramente spiazzato da questi
comportamenti!
Ritengo per quanta buona volontà uno ci metta a dire: "cerchiamo
di ragionarci, di vederci sopra"...non ho capito, spero che
spiegheranno le ragioni non della "astensione sì", "l'astensione
no", tecniche di giochini nella Capigruppo dei colleghi Borrello e
Restano, ma le ragioni oggettive che li hanno portati a dichiarare
che erano per l'insindacabilità nella riunione dei Capigruppo e che
oggi li portano a dire: "non siamo più favorevoli a votare
l'insindacabilità"...qual è questo fatto oggettivo, che cos'è
emerso se gli esperti di diritto dell'Ufficio legislativo della
Regione non hanno cambiato una virgola dall'atto che è stato
presentato nella riunione dei Capigruppo, cosa accade, cosa sta
succedendo? A meno che non sia un'azione volta davvero ad essere
un'azione intimidatoria nei confronti di un Consigliere regionale:
"ti lasciamo che te la sbrighi con la Procura e vediamo che
sia...noi ce ne laviamo le mani, te la vedi con la Procura". Io
ritengo questo un fatto grave alla luce delle dichiarazioni fatte
dal Presidente del Consiglio e dai due Capigruppo nella Conferenza
dei Capigruppo, dichiarazioni che sono agli atti, sono verbalizzate
e quindi non potranno mai essere cancellate, dovete solo cercare di
spiegare in qualche modo le ragioni di questo capovolgimento di
fronte, ma non le ragioni tecniche, del perché non si voleva
convocare un Consiglio straordinario con all'ordine del giorno un
punto, ma le ragioni per cui un giorno era insindacabile Ferrero e
il giorno dopo per voi non lo è più. Per me, per quanto mi
riguarda, Raimondo Donzel, Ferrero era insindacabile allora e oggi
ancor di più voterò per la sua insindacabilità, per difendere quel
poco che rimane di questo Statuto speciale, che non so che fine
farà con questa politica, che non riesce a trovare il coraggio di
riaffermare il principio dell'articolo 24:
"i Consiglieri
regionali non possono essere perseguiti per le opinioni espresse o
i voti nell'esercizio delle loro funzioni"
. Mi aspetto una
lezione di ermeneutica da parte dei colleghi su un passaggio che è
chiarissimo e che qualsiasi cittadino sarebbe qui pronto a
difendere per ricordarci che siamo una Regione a Statuto speciale,
siamo dei Consiglieri regionali di una Regione autonoma...non so
per quanto.
Presidente
- La parola alla collega Morelli.
Morelli (ALPE) -
La ragione per la quale abbiamo chiesto
una convocazione della Conferenza dei Capigruppo è per capire quali
sono gli elementi che hanno portato i Capigruppo di maggioranza a
modificare radicalmente la loro posizione in merito
all'insindacabilità del collega Ferrero. Devo dire che in
Conferenza dei Capigruppo questa spiegazione non è giunta e quindi
sono a chiedere quali sono questi elementi, in modo che anche noi
ne veniamo a conoscenza e possiamo valutarli eventualmente, dal
momento che nella Conferenza dei Capigruppo del 14 maggio tutti i
Capigruppo si erano trovati d'accordo nel merito
dell'insindacabilità. Tutti eravamo d'accordo sull'insindacabilità.
L'astensione dei Capigruppo di Union Valdôtaine e Stella Alpina è
stata determinata dalla loro valutazione di inopportunità per una
convocazione immediata del Consiglio, ma nel merito
dell'insindacabilità, se io non ho capito male - e, se ho capito
male, prego i colleghi di smentirmi -, eravamo tutti d'accordo.
Oggi la posizione è cambiata, se permettete, gradiremmo capire
quali sono gli elementi nuovi che hanno fatto cambiare questa
posizione e gradiremmo capirlo anche dalla Presidente del
Consiglio, dal momento che è la Presidenza che ci sottopone una
deliberazione: "valutazione in ordine alla sussistenza...",
eccetera, e propone che il Consiglio regionale deliberi in ordine
alla sussistenza. Ora, a meno che la Presidente mi smentisca
votando...e ora il gruppo a cui appartiene la Presidente dichiara
che non parteciperà alla votazione...quindi mi pare che contraddica
sé stessa. Colleghi, quindi vi preghiamo di spiegarci quali sono
questi elementi.
Presidente
- Ha chiesto la parola il collega
Guichardaz...prego.
Guichardaz (PD-SIN.VDA) -
Invito tutti, anzi diffido
tutti in Valle d'Aosta e nel resto del mondo a pubblicare i miei
interventi in Consiglio, sennò rischio di essere poi querelato,
perché qui, per chi ci ascolta, è successo proprio questo. Io
ingenuamente ho ricevuto la relazione che presumo qualcuno abbia
redatto, in cui viene fatto tutto uno spiegone sui fatti accaduti e
in fondo c'è scritto:
"esaminata la relazione istruttoria della
Conferenza dei Capigruppo e le relative motivazioni e su proposta
della Conferenza, si propone che il Consiglio regionale deliberi in
ordine alla sussistenza...".
Ovviamente poi, siccome è anche
mio interesse non essere accusato di far parte di una casta di
intoccabili, eccetera, mi sono documentato molto bene. Allora,
siccome il sito in oggetto è stato oscurato, beh, colleghi Restano
e Borrello, in queste tre settimane, in questo mese e mezzo, non so
quanto...di inattività consiliare, visto che avrete avuto
sicuramente un po' di tempo per farvi le vostre cose, bastava
andare sul sito del Consiglio regionale, tirare giù, diciamo, il
video oggetto della contestazione e fare le vostre belle
valutazioni. Allora in quel momento potevate vedere se c'erano
motivazioni che potevano in qualche maniera dare adito ad una
reiezione, diciamo, della decisione già intrapresa, o chissà altro
e in quel caso avreste fatto delle valutazioni, invece avete fatto
un figurone incredibile, perché avete detto: "no, noi non abbiamo
potuto andare a cercare sul sito incriminato perché è stato
oscurato". Beh, leggete, siete pagati 6 mila euro al mese per
leggere, per andare a documentarvi! Qui c'è scritto a cosa si
riferiva quella situazione. Andavate, guardavate, vi documentavate,
dopodiché vi potevate eventualmente esprimere. Siccome qui è solo
indicato che il problema è che il Consigliere Ferrero ha riportato
uno stralcio del suo intervento, senza nessun tipo di
manipolazione, perché non sono stati fatti commenti e nient'altro,
allora mi chiedo dov'è il problema, qual è il problema...quante
volte i vostri interventi sono stati ripresi dal telegiornale, sono
stati ripresi e
ritwittati
, sono stati presi da
Facebook
o da
YouTube
, perché, come tutti sappiamo,
sul sito del Consiglio basta schiacciare "Borrello Stefano", o
"Restano Claudio", o "Jean-Pierre Guichardaz" e viene fuori
l'elenco di tutti gli interventi, uno per uno, anche mia nonna in
carriola è in grado di andare a prendere questi interventi, di
estrapolarli e quanto meno di ascoltarli. Qualcuno poi che è più
abile e pure capace, siccome è possibile scaricarli, mi sembra,
adesso non so il formato...li può prendere e li può riportare
direttamente su
YouTube
. Sono interventi del tutto pubblici,
ufficiali, allora qua noi stiamo creando un principio, che è il
principio secondo il quale non è neanche più possibile che gli
interventi...al di là della querelabilità o meno dell'intervento
stesso, che neanche ve lo siete andati a guardare o probabilmente
non vi ricordate neanche che cosa è successo, perché sulla
relazione c'è scritto esattamente il contenuto di quell'intervento.
Al di là del fatto che l'insindacabilità non vuol dire che voi
mettete una non autorizzazione a procedere rispetto a questo tipo
di procedimento, l'insindacabilità è un giudizio di carattere
politico e richiama il fatto che è stato pubblicato uno stralcio,
un estratto di un intervento fatto in questo contesto. Allora qual
è il problema? Se non il fatto che magari, attraverso questo
specifico tipo di procedimento che oggi si viene qua a chiedere...e
io pensavo fosse una cosa che sarebbe andata liscia come l'olio,
perché, leggendo la relazione, non mi sarei fatto nessun film, cari
colleghi, sul fatto che voi vi sareste astenuti. Mi spiegate poi
anche che cosa vuol dire...state tutti con le mani alzate?
(interruzione di alcuni Consiglieri, fuori microfono)
...giusto perché il vicino possa controllare che uno non
possa...che uno non voti o chissà che cosa? Perché questa è la
vostra prima idea, cioè quella: "noi rimaniamo dentro, ma non
votiamo", perché il voto è segreto...questo si chiama controllo del
voto...
(interruzione del Consigliere Borrello, fuori
microfono)
...no, il nostro era voto palese, caro Borrello, era il voto
palese, questo è voto segreto, quindi anche sulle procedure cercate
di vedere le differenze. Questo è voto segreto e il fatto di star
dentro e di non votare questo è controllo del voto! Almeno abbiate
la compiacenza di uscire, fateci la cortesia, o sennò astenetevi,
qual è il problema di astenervi? È che magari avete paura che
qualcuno preso da rimorsi di coscienza, siccome qua ci sta tutto il
voto dell'insindacabilità, magari schiacci il bottoncino
dell'autorizzazione e questa sarebbe letta come l'ennesima
sconfitta da parte vostra. Siccome non ammettete più sconfitte,
perché non siete più in grado politicamente di reggere sconfitte
del genere, visto che non siete in 18, avete fatto affossare la
maggioranza, perché non siete in 18 e non per colpa della
minoranza, allora "restiamo dentro, ma rimaniamo con le braccia
alzate", così non è neanche possibile esprimere il voto. Abbiate il
coraggio almeno di star dentro e di chiedere ai vostri, se sono in
grado di obbedirvi, di astenersi sul voto e vediamo se tutti si
astengono sul voto!
Qua, cari colleghi, creiamo un principio devastante, che è il
principio secondo il quale le cose dette qua dentro non possono
essere riportate in altre piattaforme, ma dove sta una roba del
genere? Ma quando mai è possibile creare un principio del genere?
Non siete neanche andati a vedere il contenuto della cosa
contestata, l'avete confessato ingenuamente, così
candidamente..."non ci è stato possibile andare a vedere il
contenuto e quindi ci asteniamo e teniamo le mani alzate", ma
questa è la serietà? Qua non si valuta, colleghi, la colpevolezza o
meno del collega Ferrero, a questo ci penserà la Magistratura,
perché la Magistratura prende atto dell'insindacabilità, ma non è
condizionata dall'atto di insindacabilità, quindi può valutare
tranquillamente. Allora mettiamo che questa querela vada archiviata
o si arrivi in giudizio e non ci sono le motivazioni, politicamente
come fate a giustificare un'insindacabilità...il fatto di non
averla votata; che valutazioni potete fare? Non siete voi i
giudici. Non è un'autorizzazione a procedere dove voi vi potete
mettere a fare chissà quali corbellerie mentali. Qua è da votare un
principio e il principio è che, se io quest'intervento che sto
facendo oggi lo riporto sul mio profilo personale, sul profilo del
mio gruppo, del mio partito, qualcuno può prendere e querelarmi,
perché a questo punto non c'è più la continuità secondo qualche
genio della...qualche leguleio...non esiste più la continuità tra
quello che è detto qua dentro e quello che è detto qua fuori.
Allora che tipo di attività politica possiamo fare se ogni cosa che
diciamo qua dentro abbiamo poi il timore che possa essere tirata
fuori e rimanipolata magari per chissà quale motivazione.
Presidente -
Ci sono altre richieste di intervento? La
parola al collega Gerandin.
Gerandin (UVP) -
Merci Madame la Présidente.
Chi mi ha preceduto ha già riassunto molto bene quello che è il
quadro, quella che è la situazione, quelli che sono stati i
passaggi, passaggi che sono avvenuti nella Conferenza dei
Capigruppo, che sono avvenuti in quello che è stato l'atto
preparatorio di quest'importante provvedimento. Ora, c'è qualcosa
che non torna, Presidente, perché mi pare che lei nelle sue
dichiarazioni abbia sempre detto che il ruolo principale del
Presidente è difendere il Consiglio, l'autonomia del Consiglio. Ha
perso la memoria? Lei non riesce neanche più a controllare neanche
gli atti dei suoi uffici...quando lei e i suoi uffici preparano
delle proposte e poi lei non le vota... Siamo veramente allibiti,
guardi. Probabilmente c'è qualcosa che non torna. Lei rappresenta
sé stessa quando partecipa alle riunioni dei Presidenti delle
autonomie speciali, i Presidenti dei Consigli regionali...lei non
rappresenta questo Consiglio o almeno non rappresenta una larga
parte del Consiglio! Lei è asservita a schemi partitici, a schemi
di potere che giornalmente le dettano le regole, quelle regole che
lei interpreta a suo piacimento. Non ha avuto la correttezza e
l'onestà di diminuirsi le sue indennità quando noi chiedevamo di
usarle e di usufruirne per finanziare la gente in difficoltà, non
ha dato un segnale. Si ricorda di convocare le Conferenze dei
Capigruppo quando meglio le conviene, quando ancora ha alcune
risorse da distribuire, da finanziare le pro loco, lei si è
sostituita alle pro loco, e questa è l'attività istituzionale che
lei sta facendo!
È veramente vergognoso che lei non abbia almeno la dignità di
difendere un ruolo istituzionale. Se noi applicassimo le
regole...se non fossimo in Valle d'Aosta con la legge regionale e
applicassimo le regole nazionali, non si porrebbe neanche il
problema. Allora lei ci crede o non ci crede nel fatto che noi
abbiamo una grande opportunità: quella di difendere l'autonomia
valdostana e il Consiglio regionale, quel Consiglio che io mi
auguro lei si senta ancora in onore di rappresentare? Qua non è un
problema di difendere maggioranza o minoranza, è il ruolo
istituzionale dove lei è seduta in questo momento e che
rappresenta. Ora, non c'è veramente una scusante, è un atto che
avete preparato, che lei ha condiviso, che lei avrebbe detto che
avrebbe votato nei contenuti e che in questo momento almeno lei non
si pone il problema di votare. Guardi, qua non è un problema di
maggioranza, di rappresentatività o di minoranza, è un problema di
ruolo istituzionale e, se lei non ci crede, abbia almeno il buon
senso di fare un passo indietro, lasci qualcun altro a difendere
questo ruolo istituzionale! Glielo chiedo veramente perché sta
facendo fare una figuraccia agli eletti, a questo contesto, a
questo Consiglio regionale, ma soprattutto sta veramente
delegittimando un ruolo istituzionale a livello di Valle d'Aosta.
Lei non deve andare a prendere ordini, lei deve pensare con la sua
testa e difendere questo Consiglio!
Concludo dicendo che c'è qualcosa che non funziona in questo
Consiglio, perché almeno bisognerebbe avere il coraggio di potersi
guardare in faccia, di rispettare la parola data e, se c'è la
necessità, come avete detto, di convocare di nuovo quelle figure
che sono propedeutiche all'attività del Consiglio: parlo delle
commissioni consiliari, riunioni di Capigruppo o riunioni
eventualmente per dettare quelli che sono i calendari, bene, noi
abbiamo la necessità di sapere che chi si siede a quel tavolo - e
parlo per i due Capigruppo - abbia l'onestà e la facoltà di
rappresentare tutti gli eletti...che non debbano andare a prendere
ordini, non debbano cambiare idee, oppure, peggio ancora, essere
considerati comunque inaffidabili, perché che quello che si riesce
a concordare in un momento così difficile con equilibri così
precari poi venga non riconosciuto, o comunque non mantenuto in un
contesto così importante...è veramente grave che non si abbia il
coraggio di difendere quella che è una prerogativa del Consiglio:
quella di potersi esprimere liberamente. Il Consigliere Guichardaz
l'ha detto: questi sono degli atti che sono accessibili a tutti,
chiunque ne può essere a conoscenza, chiunque ne può usufruire come
meglio crede.
Concludo con una considerazione: fate un po' i conti di quanti
siete rimasti di ex maggioranza, mi pare che in questo momento non
abbiate neanche più i numeri per considerarvi ex maggioranza, siete
solo in 16, mi pare. Con questo, e concludo, eventualmente per
chiedere una verifica di un conteggio perché mi pare che non
abbiate neanche più i numeri per sostenere o comunque per avere il
coraggio, ecco, torno a dire, di prendere una posizione così
importante e soprattutto a discapito di quello che è un ruolo
istituzionale come il Consiglio regionale.
Président -
A demandé la parole le collègue Grosjean.
Grosjean (UVP)
- Che tristezza...ma a che gioco giocate?
Veramente ci fate perdere delle ore, ma fuori ci guardano, fuori la
gente ci vede! Un atto di una semplicità incredibile...gente che
cambia idea, che interpreta in un modo, poi in un altro e sarebbero
dei Capigruppo! Ma qui sono tutti dei soldatini comandati, l'ho già
detto una volta...qui dobbiamo cambiare lo Statuto, qui dobbiamo
dire che c'è un capo che decide e i soldatini che marciano e si va
avanti come prima del 1945, basta, non c'è più democrazia, ma,
Signori, vi guardate allo specchio qualche volta? Avete il coraggio
di guardare i vostri figli in faccia? Ve l'ho già detto una volta,
per delle cose così semplici...per il rispetto di un collega!
Chiaro che anch'io oggi ho paura...non so neanche come si fa
YouTube
, quelle cose, stamattina ero su in alpeggio, quindi
non è che vado tanto di
YouTube
o
Tweet
, o queste
cose qui, però anch'io rischio di essere querelato per questo mio
intervento, ma dove andiamo a finire? Ma qui che strategia avete?
Chi credete ancora di incantare? Credo che fuori la gente sia
arrabbiata, ma non poco e poi dopo oggi sarà ancora di più!
Continuate pure così, io sono sicuro che avrete un grandissimo
successo alle prossime elezioni...avanti così!
Presidente -
La parola al collega Cognetta.
Cognetta (M5S)
- Grazie Presidente.
Esprimo anch'io quello che è stato detto già dai miei colleghi.
Certo, se questa è la strategia per intimidire Ferrero o me, eh,
eh...
(risata ironica)
...avete davvero preso la strada
peggiore che potevate prendere! Prima, diciamo così, in Consiglio o
nelle commissioni non si hanno le risposte...noi facciamo le
domande, nessuno ci risponde, facciamo Consigli straordinari,
nessuno ci risponde, ma non solo a noi due o ai Consiglieri di
opposizione, lo hanno fatto con tutto il Consiglio, va beh, chi se
ne frega, in fondo ci danno anche 5.500 e rotti euro al mese,
possiamo anche prendere degli schiaffoni in faccia, pagati così
bene, che problema c'è... Delle persone pagate dalla Regione poi si
arrogano il diritto di querelarci, in altre occasioni è capitato,
invece, di sindacare le dichiarazioni di Consiglieri regionali...ma
sì, chi se ne frega, siamo sempre pagati 5.500 euro al mese,
possiamo anche permettercelo, che problema c'è. In tempi non
sospetti, prima di questa meravigliosa crisi politica, avevo fatto
più volte la domanda: che ci stiamo a fare noi qua, no? Avevo
detto: ma noi in fondo che ci stiamo a fare qua? Noi potremmo
eleggere ogni 5 anni il "gran duca", da solo, magari ogni 10,
perché pure ogni 5 diventa fastidioso andare a votare, per 10 anni
questa persona governa, si sceglie i suoi, gestisce tutto e noi
risolviamo ogni problema, perché tanto alla fine è questa la
questione molto semplice: noi qua possiamo esserci o non esserci e
non cambia nulla. Quand'anche cerchiamo di fare delle azioni che
dovrebbero in qualche modo...come dire? sviluppare una sensibilità
politica, piuttosto che cercare di risolvere qualche problema che
magari la gente ha fuori, nella maggior parte dei casi ai
Consiglieri di maggioranza non interessa. Noi ci facciamo dei
problemi, magari ci diciamo che così le cose non possono andare
avanti, ma alla fine non lo dobbiamo decidere noi che così le cose
non possono andare avanti, lo decidono gli elettori, come ha
ricordato prima il collega Grosjean, però una cosa dovrebbe farvi
riflettere, perché cambiare palesemente idea da un momento
all'altro, avere quest'atteggiamento, che non è mai coerente fino
in fondo, ma è sempre spezzettato, è sempre: "mo' dico una cosa, ne
faccio un'altra", e così via, al di là della questione politica, dà
proprio l'idea di persone che non hanno nessun tipo di indirizzo
mentale, cioè che alla fine non contano niente, perché tu dici una
cosa e poi in qualche modo cerchi anche di sostenerla, di
mantenerla, insomma di restare su quel punto lì, per quanto ti
riesce. Non è che fai l'arrampicata sugli specchi...c'era un rumore
assordante di là di "unghie sugli specchi" durante la Capigruppo,
era una cosa fastidiosissima, non si riusciva più a parlare quasi,
per cercare di affannarsi a recuperare delle posizioni che erano
indifendibili.
Voi pensate che questa è la soluzione? Voi pensate che vi sarà
chiesto un voto politico? Eppure il mio collega Ferrero aveva detto
chiaramente che è un altro tipo di discorso, lo volete trasformare
in un voto politico? Non volete essere accusati fuori di qui di
essere pro Ferrero o contro Ferrero? Fate pure, è soltanto la
misura della meschinità di un pensiero che non è assolutamente un
pensiero che dovrebbe stare qui dentro rispetto a quest'argomento.
Noi vi abbiamo illustrato in diverse occasioni, non solo oggi, che
facciamo dei ragionamenti che vanno al di là delle questioni di
posizioni politiche. Pare che voi queste cose non le cogliate, vi
diventano difficili da capire, perché capisco che per voi è
difficile capire quando uno dice una cosa e poi la fa, diventa
veramente un problema, però sai...sapete, scusate, potete anche
riempire di querele me o lui, come avete già fatto, non è che la
cosa cambia...noi continuiamo non ad esprimere i giudizi, ma a
raccontare fatti, che è una cosa un po' diversa e lo avete notato
in tutti questi passaggi, qua non ci siamo mai permessi di
offendere personalmente nessuno. Se voi ritenete offese personali
quello che diciamo, allora forse dovremmo raccontare quello che ci
raccontate voi a noi in separata sede...quelle magari sono offese
personali! Noi valutiamo atti politici, che è una cosa un po'
diversa, voi questo è chiaro che non lo potete capire, ma tanto
meno lo potete accettare, non lo avete mai fatto... Ho scoperto
oggi che è dal 2005 che c'è questa legge, non è mai successo di
parlare dell'insindacabilità di un Consigliere regionale, e già
questo mi fa riflettere, in nove anni, se la notizia è vera - ma
penso sia vera -, non è mai successo...beh, è chiaro il perché...mi
sembra veramente chiaro il perché...ma non perché non ci siano
stati altri casi in cui era sotto giudizio un Consigliere
regionale, è capitato anche ad altri Consiglieri, no? Nella passata
legislatura e anche in quella prima...si è preferito non arrivare
ad utilizzare questa legge per il motivo ovvio che è quello che
stiamo vedendo qui oggi. Non ci state facendo quindi un dispiacere
con la vostra azione, anzi, al contrario, ci state dando un
magnifico segnale di come siete.
Président -
La parole au collègue Roscio.
Roscio (ALPE) -
Grazie Presidente.
Volevo dire anch'io due parole su questa questione fintanto che
sarà concesso ad un Consigliere regionale esprimere liberamente
un'opinione. Ecco, io non vorrei esprimere dei giudizi, delle
valutazioni sulla maggioranza, nel senso che con la vostra
coscienza ci fate i conti poi voi singolarmente, ma ho sentito sia
le opinioni espresse nel dibattito di oggi e ho avuto modo anche di
seguire le Conferenze dei Capigruppo che hanno affrontato questo
tema sull'insindacabilità del collega Ferrero. Qualche giorno fa
penso sia arrivato a tutti i Consiglieri il documento allegato che
penso sia prodotto...un documento ufficiale che è prodotto dagli
uffici del Consiglio, allegato all'ordine del giorno odierno, dove
si fanno diverse premesse sull'istruttoria e si dice che
"si
riferisce al Consiglio regionale proponendo di deliberare la
sussistenza di una causa di insindacabilità..."
, eccetera,
eccetera, cioè a me dagli uffici arriva una richiesta nella quale
si dice che sussiste nel merito l'insindacabilità del Consigliere
Ferrero e si dice anche che il giudice, comunque, non è vincolato
dalla delibera consiliare di insindacabilità. In tutto ciò quindi
c'è qualcosa che non mi è chiaro e non capisco e magari qualcuno mi
potrebbe spiegare dove il mio ragionamento non sta in piedi. Se nel
merito, anche nelle Conferenze dei Capigruppo vi siete espressi in
una direzione e, siccome è una questione che...dovrebbe attenere al
Consigliere singolo di esprimersi su questa vicenda, come mai oggi
la posizione della maggioranza va in tutt'altra direzione rispetto
alle posizioni che erano state prese in passato? Grazie.
Presidente -
Ci sono altre richieste di intervento? Ha
chiesto la parola il collega Fabbri.
Fabbri (UVP) -
Merci Madame. Grazie a tutti.
Vorrei anch'io prendere un attimino la parola e, non avendo
partecipato a riunioni di Capigruppo e a queste riunioni in cui si
era eviscerata tutta la cosa, sono ancora più allibito di tutta la
discussione che è venuta fuori adesso. Se io leggo l'ultimo
capoverso della documentazione che ci è stata trasmessa, non posso
aver dubbi su quello che mi potevo aspettare oggi in una
discussione consiliare:
"si propone che il Consiglio regionale
deliberi in ordine alla sussistenza di una causa di insindacabilità
del Consigliere..."
, eccetera, eccetera. Mi sembra una frase
piuttosto chiara, perché non è che si dice: "si propone di
discutere..." oppure "si deliberi in ordine della sussistenza o
meno..." di questa cosa. Io sono venuto qui veramente...ovvio,
dico: va bene, è una cosa che si discute, ma verrà presa quasi
quasi all'unanimità sicuramente. Viene fuori invece, direi, una
discussione un po' kafkiana proprio perché non c'è chiarezza negli
scopi di questa discussione, nella strada che ha preso questa
discussione.
Io dico che non si può assolutamente passare sotto silenzio il
fatto che da quest'aula esca l'idea che un Consigliere possa venire
perseguito per le sue opinioni, che vengono trasmesse al di fuori
di quest'aula coi mezzi che ci sono attualmente, sono facilmente
reperibili da tutti...senza che il Consiglio prenda le sue difese.
È una cosa per me inconcepibile, non vedo come noi possiamo non
preoccuparci di difendere un nostro collega, al di là poi delle
questioni contingenti; è una cosa illogica, è veramente una cosa
che non sta né in cielo, né in terra! Io vi prego di riconsiderare
questa vostra posizione proprio sotto quest'aspetto. Inoltre ai
Consiglieri Capigruppo della maggioranza vorrei anche ricordare
che, come è stato già detto più di una volta, è una questione di
principio, non è una questione di sostanza, cioè la nostra idea non
andrà mai ad incidere quello che è poi l'intervento della
Magistratura, è semplicemente una difesa del Consiglio e dei
Consiglieri. Grazie.
Président -
A demandé la parole la collègue Certan.
Certan (ALPE) -
Grazie Presidente.
Io penso che in quest'aula, e anche fuori, ognuno di noi sia
responsabile delle proprie azioni, di quello che dice, di quello
che non dice, però in tutta questa situazione c'è qualcosa che a me
sfugge e credo sia anche molto grave. Presidente Rini, penso che
lei presieda le riunioni dei Capigruppo e quindi le chiedo che
valore hanno queste riunioni dei Capigruppo, che vengono
verbalizzate, se poi i verbali non contano niente? E soprattutto
che valore hanno queste relazioni che vengono redatte, dove
leggiamo...il documento che è arrivato da lei...
(interruzione del Presidente del Consiglio, fuori
microfono)
...no, aspettavo perché...
(nuova interruzione del Presidente del Consiglio, fuori
microfono)
...ah, grazie, perché parlavo proprio a lei, se lei parla con
altri...allora, visto che in questo documento che credo lei ci
abbia fatto pervenire...che ho letto velocemente e mi sembrava
talmente ovvio che non sono andata a leggere tra le righe...però io
leggo:
"tutto ciò premesso...preso atto...valutata...considerato
l'orientamento giurisprudenziale della Corte costituzionale citato
in premessa, dopo ampio e articolato dibattito, ad unanimità di
voti favorevoli, riferisce..."
, eccetera, eccetera. L'ha già
detto quindi il collega Roscio, io lo sostengo di nuovo...perché in
tutto questo allora a me nasce spontanea un'altra domanda: o si è
degli irresponsabili e si scrivono cose che poi non si leggono,
qualcun altro scrive cose che poi non vengono lette, oppure c'è
qualcosa invece di grave, cosa che otrebbe essere...però a questo
punto chiedo che vengano date le motivazioni all'aula del perché
c'è stato un cambio di opinione, cosa lecita, per carità! Se però è
appurato che quanto viene detto in aula è insindacabile e non può
essere, diciamo, oggetto di querela, se quello che viene postato,
cioè preso ed esattamente riportato dal sito della Regione, viene
messo sul sito...anzi dal sito del Consiglio viene messo su un
post
, lo stesso identico intervento, io mi chiedo che cosa
c'è invece di nuovo, che magari è sopraggiunto, che noi non
sappiamo. Su questo chiedo, per favore, di avere una risposta,
perché l'ha già chiesto la collega Morelli e per ora tutti acqua in
bocca e nessuno parla.
Ripeto: ognuno di noi è responsabile di quello che dice, posso
anche capire che si voglia magari dare una sberla politica, una
sberla così tanto per togliersi qualche soddisfazione ad un
collega, però credo che quest'aula abbia un altro ruolo e
soprattutto dovrebbe soffermarsi su altre cose. Poi - ripeto - ci
fossero stati altri passaggi, ma se il
post
è stato preso e
copiato...beh, allora spiegateci quali sono le motivazioni di
questo cambio di opinione che è verbalizzato da Conferenze di
Capigruppo e su questa relazione, perché allora veramente...non
vorrei andare oltre, però qua "o lo facciamo, o lo siamo", però
credo che allora siano altre le valutazioni che dobbiamo fare,
perché siamo anche cittadini e forse ci sono dei cittadini fuori
che si stanno chiedendo che cosa stiamo facendo qua!
Presidente -
Ci sono altre richieste di intervento? Ha
chiesto la parola il collega Borrello?
Borrello (SA) -
Grazie Presidente.
Ho ascoltato con attenzione e ovviamente nel rispetto di tutti i
colleghi che sono intervenuti, io intervengo solo per dire quello
che è stato il percorso all'interno della Capigruppo, che - ripeto
- deve essere analizzato in un contesto particolare, che è quello
di crisi politica. È proprio all'interno dei verbali che voi avete
citato che si evidenzia come, per poter discutere di questo tema,
bisognava raggiungere i tre quinti nella votazione della Conferenza
dei Capigruppo, al fine di poter iscrivere il punto all'ordine del
giorno. Era proprio all'interno della Conferenza dei Capigruppo che
in una prima battuta noi ci eravamo astenuti in merito alla
possibile convocazione di un Consiglio straordinario solo per
questo punto e avevamo dato la disponibilità dal punto di vista
dell'iscrizione del tema all'ordine del giorno al primo Consiglio
utile, che si è concretizzato con il Consiglio odierno
straordinario. All'atto della votazione che è stata espressa
all'interno della Conferenza dei Capigruppo, abbiamo dato un voto
favorevole...ho dato un voto favorevole affinché il tema potesse
essere iscritto all'ordine del giorno del Consiglio odierno. Tutto
questo per consentire, come mi avete anticipato benissimo voi, ai
35 Consiglieri, nel pieno rispetto della propria azione, politica
ed amministrativa, di esprimere una valutazione in tal senso. Detto
questo, l'espressione del voto era propedeutica all'iscrizione del
documento all'ordine del giorno dell'attuale Consiglio, questo è
stato fatto e oggi discutiamo di questo tema. Ognuno di noi si
prenderà le proprie responsabilità...e nel merito nel rispetto di
quello che è l'articolo 24 dello Statuto.
Presidente -
Altri? La parola al collega Bertschy.
Bertschy (UVP) -
Al di là dei cambi di idea più o meno
che uno può capire o non capire, per carità, quello che manca a noi
è il perché, ma è un altro discorso. Io credo, invece, che siano
state rivolte a lei, Presidente, un paio di affermazioni che
meritano, quanto meno da parte nostra, una risposta, meritano il
rispetto di avere una risposta, ecco, noi ci stupiamo che su un
elemento come questo, che l'ha vista condurre l'istruttoria, che
l'ha vista condurre gli uffici per garantirci la possibilità di
riunirci a proposito, che l'ha vista testimoniare davanti a noi,
ecco, della possibilità addirittura di anticipare, come ho
ricordato prima, questi atti alla Procura, lei possa oggi farsi
rappresentare semplicemente come componente di un movimento
politico e far dichiarare al Vicecapogruppo dell'Union che, come
tutti gli altri, non parteciperà al voto. Allora, veramente le
chiedo, come Presidente del Consiglio regionale, se non ritiene che
questo sia troppo, se non ritiene che questo per noi sia diventato
insufficiente.
Si ricorda che prima della crisi avevamo aperto una procedura di
autotutela nei suoi confronti, di sottotutela, perché alcuni fatti
non ci avevano convinto, dall'inizio della legislatura riteniamo di
non essere difesi a sufficienza in quest'Assemblea e direi che a
due mesi quest'episodio ci riporta in quella condizione. Allora, se
lei non è in grado di metterci in condizioni oggi di capire cosa è
successo...non per i Capigruppo, che hanno anche delle
responsabilità di tipo politico, che, per carità, avranno fatto le
loro valutazioni e a livello personale non ci fanno una bella
figura, ma è un problema che non ci riguarda...però lei è una
rappresentante delle istituzioni, allora perché lei cambia idea -
lei Presidente del Consiglio regionale, non Emily Rini
rappresentante ed esponente del gruppo dell'Union Valdôtaine - e
perché lei dà un brutto esempio come Presidente del Consiglio
regionale uscendo da questa sala, o non partecipando al voto, o non
mettendo in condizioni di avere una dichiarazione di voto
legittima, trasparente come ci aspettiamo dal Presidente del
Consiglio regionale. Le schermaglie politiche le possiamo capire,
le abbiamo fatte tutti, ma lei qua oggi è Presidente del Consiglio
regionale, quindi ci metta in condizione di capire cosa sta
passando, cosa è passato, cosa è successo per lei, come Presidente
del Consiglio regionale, di differente rispetto alle cose che
abbiamo discusso in Capigruppo, a maggio, il 14 maggio, che abbiamo
discusso un momentino fa e che abbiamo ribadito oggi. Se oggi
quindi il suo diventa non più un ruolo di super garanzia, ma
diventa un ruolo di semplice appartenenza, beh, ancora una volta
testimonierà quello che noi pensiamo dall'inizio, che non riesce
nelle fasi cruciali, nei momenti importanti di discussione di
quest'Assemblea ad essere indipendente e a rappresentare il ruolo
per il quale la maggioranza l'ha votata, ma tutti quanti ci
aspettiamo di essere considerati e rispettati. Le chiederei quindi
di chiarire la sua posizione al riguardo al di là dell'appartenenza
politica al suo movimento.
Presidente -
Grazie collega Bertschy.
Collega Bertschy non avevo proceduto a dare risposta a quelle
che erano le domande proprio per il massimo rispetto che nutro
verso il ruolo che sono chiamata a ricoprire della Presidenza del
Consiglio e richiamo che il ruolo di garanzia e di
super
partes
è ovviamente limitato allo svolgimento delle mie
funzioni di Presidente del Consiglio. Altra cosa poi è il mio ruolo
come appartenente ad un gruppo politico, cosa che è sempre accaduta
nella storia del Consiglio regionale e naturalmente in questa sede
rivendico l'assoluta mia libertà di espressione politica nella fase
di voto, questa cosa assolutamente non va ad incidere con quello
che è il ruolo invece del Presidente del Consiglio, che è
tutt'altra cosa.
Credo all'interno della Conferenza dei Capigruppo di aver
portato avanti quella che era l'istruttoria, ribadisco la bontà
anche della proposta che avevamo fatto a suo tempo di avanzare
quella che era una deliberazione della Conferenza dei Capigruppo,
che non viene rinnegata, perché è approvata e allegata agli atti
dell'adunanza odierna, semplicemente, com'è giusto che sia, come la
legge prevede è l'aula che è sovrana è chiamata ad esprimersi.
Quell'atto naturalmente non viene rinnegato, è stato fatto, votato
e trasmesso all'aula, ma ovviamente la decisione spetta all'aula e
naturalmente poi ogni singolo Consigliere ha la libertà di
voto.
Ci sono altre richieste di intervento? Non ci sono richieste?
Possiamo procedere alla votazione? Ha chiesto la parola il
Presidente Rollandin.
Rollandin (UV)
- Vorrei fare due semplici sottolineature.
È già stato detto che il voto dell'aula sarà comunque ininfluente
nei confronti di quello che avviene in altre sedi, questo credo che
sia stato detto. Si è molto discusso su come interpretare il voto
in questo caso per un collega, quasi a tutela di quello che è il
ruolo dei Consiglieri. Mi permetto di sottolineare un aspetto un
po' diverso, noi credo che siamo tutti per la tutela
dell'insindacabilità di quello che uno dice in quest'aula, stando a
quello che dice la legge, opinioni che possono essere chiaramente
condivise o meno, ma opinioni. Quando si va oltre, come in questo
caso, l'ipotesi - ripeto l'ipotesi -, su cui non entriamo nel
merito, perché non abbiamo elementi, è che l'affermazione che è
stata fatta non sia corrispondente al vero. Ci sono anche delle
motivazioni di altro tipo legate al perché sono stati oscurati i
mezzi di informazione al di fuori, i
network
, e non è a noi
oggi qui di interpretare, perché questi sono stati oscurati, non
dimentichiamolo, con un provvedimento del giudice.
Oggi allora io voglio solo sottolineare questo, che sono
assolutamente d'accordo sul fatto che le opinioni giustamente sono
tutte rispettabili, ma, ripeto, le opinioni, non quello che, mi
permetta di dire, va al di là e oltre, quello che magari ogni tanto
viene anche preso un po' come un insulto, perché tutta una serie di
espressioni, se mi permettete, anche altri colleghi in quest'aula
hanno avuto modo di dirlo, ci sembra vadano un po' oltre le righe.
Non è un discorso che si riferisce solo alla nostra piccola Regione
Valle d'Aosta, il Parlamento francese sta prendendo delle decisioni
su questo tema, sta intervenendo per dire la differenza tra le
logiche affermazioni e opinioni e quelli che sono gli insulti, o
comunque una serie di atteggiamenti non consoni a quello che è
invece un atteggiamento dei Consiglieri.
Credo che questo non possa essere interpretato quindi come un
venir meno all'insindacabilità delle espressioni, delle opinioni
dei Consiglieri, che ribadiamo sono non solo giuste e legittime, ma
da rispettare. Altro è se qualcuno...su cui non entriamo nel
merito, io non voglio entrare nel merito di questa diatriba...se
qualcuno si sente leso in qualcosa di quello che è stato fatto e
che non ritiene opinione si rivolge ad un altro palazzo...per cui
io non voglio entrare, lo ripeto, né in una situazione, né
nell'altra, però non possiamo confondere le due cose e dire: "ah,
non viene votata l'insindacabilità del collega e quindi voi non
riconoscete questo qui". È esattamente il contrario, perché questo
è il concetto, questa è la valutazione che ci porta a dire che la
non espressione...non è che non vogliamo...non ce ne frega niente,
non è un discorso del voto...non interessa oggi entrare nel merito,
mentre ribadiamo la perfetta sintonia con l'insindacabilità. Non ci
siamo mai espressi contro qualsiasi opinione che è sui colleghi,
sgradevole o più o meno, quello è un discorso, ci sta, ma se qui
viene detto qualcosa che la parte lesa interpreta come falso, credo
abbia il diritto...poi non entro nel merito, sarà in altre sedi che
si discuterà, ma non è un'occasione per dire: "qualsiasi cosa uno
dica qui in aula è comunque da valutare che non può essere
attaccata", non esiste, questo non esiste, questa è la differenza
sostanziale ed è la ragione per cui noi riteniamo di poter dire che
il non voto ha questa ragione, non è sull'insindacabilità...che noi
votiamo il principio dell'insindacabilità, che è in legge, quello è
correttissimo, quello che è meno corretto è l'uso che se ne fa, e
noi riteniamo in questo caso...c'è un contenzioso, io non so come
andrà a finire, né so gli estremi di quello che è il contendere, e
non è l'interesse nostro nel merito...interessa sapere che non
venga presa in considerazione l'opinione del collega nel merito di
un qualsiasi argomento espresso in quest'aula. Ecco la ragione per
cui noi riteniamo che ci sia un atteggiamento corretto, non
discrezionale, non contro qualcuno, assolutamente, ma proprio con
questa linea noi riteniamo che sia corretto esprimerci con un non
voto.
Presidente
- Altri? La parola al collega Viérin
Laurent.
Viérin L. (UVP)
- Merci Madame la Présidente.
Nel merito della questione altri sono già intervenuti, volevo
semplicemente ribadire un concetto. Presidente Rini, lei, in quanto
teoricamente garante del funzionamento di quest'aula e di tutti i
crismi democratici che quest'aula deve avere, nell'occasione di un
voto segreto come questo che ci accingiamo ad affrontare, lei, con
una posizione che non è
super partes
, come ricordava il
collega Bertschy, si allinea alla non partecipazione al voto
attraverso una non espressione di questo voto. Al di là di tutto
ciò che è stato ribadito adesso dal Presidente, ciò che altri
colleghi hanno espresso nel merito di parti politiche...il
Capogruppo Borrello, che con un sibillino atteggiamento di libertà
di ognuno probabilmente cerca di ritagliarsi uno spazio di
autonomia all'interno di una maggioranza, o di ciò che ne è rimasto
e vedremo come si comporterà...e, collega Restano, non capiamo se è
diventato Capogruppo o se il Capogruppo sia diventato qualcuno dei
Consiglieri residui, cioè la collega Bertolin o il collega La
Torre, sarebbe un buon Capogruppo per l'Union Valdôtaine, a nostro
avviso... Al di là delle battute, noi quello che denunciamo,
Presidente Rini, è che lei dall'inizio di questa legislatura - lo
abbiamo più volte sottolineato - non ricopre questo ruolo in modo
super partes
.
Questa legislatura è iniziata in malo modo, lo abbiamo ricordato
anche oggi, ha dovuto votarsi per essere e diventare Presidente del
Consiglio, perché gli appetiti erano superiori al numero di
poltrone, anzi erano quasi collimanti e oggi noi, dopo 10 mesi di
legislatura, ci troviamo con un ruolo che non è esercitato con
equilibrio. Oggi veramente però, se lei, Presidente Rini, non
dovesse partecipare a questo voto, in occasione di un voto segreto,
avvallerebbe la possibilità di controllare chi si esprime e chi non
si esprime in una votazione segreta, quindi una sorta di controllo
del voto, come qualcuno ha già sottolineato, che è grave: è grave
nell'atteggiamento del ruolo che lei dovrebbe ricoprire in un certo
modo. Oggi affrontiamo una questione che è quella
dell'insindacabilità, si rinuncia a partecipare all'espressione in
un certo modo di un certo principio, che è quello sancito anche
dallo Statuto di autonomia, ma la cosa più grave è che ci troviamo
in aula con un Presidente del Consiglio che parteggia su una
votazione che favorisce il controllo del voto; questo è l'elemento
più grave di questa questione, al di là del merito della questione
stessa, che altri hanno affrontato molto bene.
Noi quindi crediamo, Presidente Rini, che oggi lei abbia toccato
veramente il fondo in questa legislatura nel ruolo che lei sta
esercitando. Lo abbiamo vissuto anche durante questa crisi, in
altre occasioni, ci aspettiamo anche altre sorprese, magari di
altre innovative interpretazioni che lei ci darà, sugli iter da
seguire, ma la cosa più grave è che oggi lei non esercita questo
ruolo nel modo che dovrebbe essere quello di garante di tutti. Noi
non ci sentiamo rappresentati da lei. Al di là dell'appartenenza
politica, Presidente Rini, quando si esercita un ruolo di figura
apicale - come lei ricorda spesso nei suoi viaggi, nelle sue
trasferte di queste settimane -, si dovrebbe rappresentare l'intero
Consiglio Valle. In questo modo, se lei non partecipa a questo
voto, lei parteggia...parteggia, tra l'altro, non con un voto
espresso, ma con un non voto, con una non partecipazione al voto,
che non è degno di chi dovrebbe rappresentare le istituzioni!
Presidente
- Ci sono altre richieste di intervento? La
parola al collega Guichardaz.
Guichardaz (PD-SIN.VDA)
- Grazie.
Io sono un po' testone, lo ammetto, per cui mi sono riletto
tutta l'istruttoria e dall'istruttoria io derivo che c'è stata
un'indagine, c'è stata una fase, diciamo, di tipo...come si può
dire? proprio di tipo istruttorio di questa delibera o di
quest'atto intitolato:
"Valutazioni in ordine alla
sussistenza
dell'insindacabilità"
. Beh, io, colleghi,
compresi i colleghi che non hanno avuto il tempo in questi due mesi
di andarsi a vedere gli atti o di andare a sbirciare nel sito del
Consiglio...tra l'altro, è qua, basta cliccare la frecciolina e
viene fuori la Presidente Rini che dà la parola a Stefano
Ferrero...
(il Consigliere Guichardaz mostra all'aula il proprio
computer posizionato su un file audio del Consigliere Ferrero
relativo alla seduta consiliare antimeridiana del 23/10/2013, e fa
ascoltare le sue testuali parole: "I Consiglieri regionali di
opposizione possono controllare, lo dice il
Regolamento...")
...esattamente, questo è quanto è scritto, e quindi è
facilissimo da ricavare...
(interruzione del Presidente della Regione, fuori
microfono)
...mi scusi, Presidente Rollandin, che è anche diventato
Presidente del Consiglio e che mi ha un po' bacchettato, perché ho
fatto vedere questa cosa. Beh, è facile andare a ricercare sul sito
del Consiglio regionale cari colleghi che non avete avuto né
l'occasione, né il tempo e probabilmente non siete stati così...non
so...non siete così ferrati da poter andare a pacioccare...beh, vi
dico, basta andare sul sito del Consiglio VdA,
Podcast,
si
cerca Stefano Ferrero, 23 ottobre 2013, l'intervento relativo,
question time
, risposta immediata. C'è una prima parte più
una replica, quindi è facile un po' per tutti, magari anche chi non
è così pratico di Internet è capace ad arrivarci.
Quello che dico io è che quest'istruttoria, che io presumo abbia
un nome e cognome...quindi, Presidente Rini, io le chiedo proprio
cortesemente chi è che ha sprecato tutto il suo tempo a chiedere
integrazioni al collega Ferrero, perché qua c'è scritto che il
collega Ferrero è stato sollecitato a fornire ulteriori
precisazioni in merito alla questione oggetto della delibera, no?
la Presidente del Consiglio, ha riscontrato la richiesta e quindi
ha chiesto di fornire elementi utili a fini della valutazione,
"il Consigliere Ferrero ha precisato che la pubblicazione sui
siti Internet di cui sopra è riferito al mero intervento del
Consigliere, senza l'aggiunta di scritte, commenti,
rappresentazioni grafiche o altro"
. Collega Borrello, questo
vuol dire che lei va a vedere l'estratto di quell'interrogazione e
prende atto di quello che c'è scritto qui, poi, se non è vero,
questa è un'altra questione, questo attiene a tutta un'altra
questione.
Questi sono gli atti, quindi come fate a dire che voi non siete
stati in grado di risalire alla pubblicazione, quando è specificato
nell'atto di istruttoria addirittura come si fa ad arrivarci. C'è
l'indirizzo...tant'è vero che si dice:
"...è comprovata dal
fatto che le sedute del Consiglio sono trasmesse mediante TV
digitale...nonché pubblicate per la libera fruizione sul sito del
Consiglio...sulla base della documentazione prodotta dal
Consigliere Ferrero e alla luce di tale orientamento
giurisprudenziale -
bla, bla, bla, bla -
che
la
pubblicazione su Internet del video dell'interrogazione a risposta
immediata del Consigliere illustrata nel corso
dell'adunanza...costituisce una mera riproduzione di tale
intervento consiliare e che, conseguentemente, sussista una causa
di insindacabilità"
. Allora, questo lo ha scritto un ufficio
legislativo a seguito evidentemente di una richiesta di parere da
parte del Presidente del Consiglio, tant'è che alla fine c'è
scritto:
"ritenuto sulla base della documentazione...preso atto
di quanto riferito dal Presidente del Consiglio regionale, valutata
la documentazione prodotta dal Consigliere Stefano Ferrero,
considerato l'orientamento giurisprudenziale della Corte
costituzionale citato in premessa, dopo ampio dibattito, ad
unanimità di voti favorevoli..."
, qualcuno ci manda questa roba
che deve avere richiesto probabilmente anche un certo tempo di
elaborazione...
"all'unanimità dei voti favorevoli"
, beh,
oggi allora veniamo a scoprire che il Presidente del Consiglio non
è molto convinto. Si è fatta dare tutta una serie di elementi
integrativi, si è fatta, probabilmente, ricostruire i fatti per
essere certa di poter inviare a tutti e 35 Consiglieri questa di
bozza dell'oggetto n. 3, dopodiché oggi il Presidente del Consiglio
dice: "no, io non voto, mi rimetto..." non so se alla singola
coscienza individuale o alla disciplina del partito. Beh, almeno
lei, Presidente, mi scusi...dopo tutto questo lavoro di
approfondimento che ha fatto, dopo aver messo in premessa e in
calce, valutato tutto questo "ambaradan" di roba che lei si è fatta
fornire, oggi mi viene a dire... Capisco i due Capigruppo che
avevano probabilmente tanto da fare, facevano...non so se delle
trattative o che cosa altro hanno fatto...ma lei, Presidente, che è
pagata dalla collettività per fare il Presidente, non per fare
probabilmente le trattative private, ci dà una delibera, un atto,
un oggetto in cui viene indicato un iter, una serie di
approfondimenti e oggi ci viene a dire che lei non vota, per chissà
quali oscure ragioni lei non vota. Allora qua si pone veramente un
problema sull'utilità del Presidente del Consiglio! Probabilmente
non serve un Presidente del Consiglio: non serve perché se all'atto
poi della presa d'atto di ciò che viene fatto dai propri uffici il
Presidente si astiene dal votare, è come in qualche maniera
sfiduciare la propria attività, la propria opera. Quanto tempo ci
ha messo, Presidente, a fare questa delibera? Quanti incontri avete
fatto con i vostri uffici legali? Ha un nome e un cognome questa
delibera o i cittadini hanno speso dei soldi inutili per far tirare
giù un brogliaccio, che non avrà poi il voto dei Consiglieri?
Perché questa è la questione.
Allora, colleghi, se noi prendiamo atto di quello che è scritto
qua sopra, qua sopra c'è scritto che ciò che ha detto il 23 di
ottobre del 2013 il Consigliere Stefano Ferrero è oggetto di
insindacabilità, poi il contenuto, se è vero o non vero, quello che
è, questo lo valuta il giudice! Non siamo noi qua dentro a dare uno
scudo e un'immunità al Consigliere Ferrero! Qua il principio è: è
corretto votare l'insindacabilità per le opinioni espresse da un
Consigliere all'interno di quest'aula? Se le opinioni sono opinioni
oggetto di querelabilità, perché sono offensive, non sono vere,
eccetera, Presidente Rollandin, non è lei che lo deve giudicare!
Lei mi deve dire...
(nuova interruzione del Presidente della Regione, fuori
microfono)
...però, siccome è intervenuto facendo su tutto una
disquisizione sull'offensività o meno, diciamo, delle terminologie
usate dal collega Ferrero, che a volte magari le usa in maniera
così...è un po' colorito, ma non è l'unico, anch'io mi ci metto
all'interno di questo novero, diciamo, ogni tanto di esagitati,
però il problema qua è un problema anche di tipo tecnico, cioè qui
è scritto nero su bianco che il Consigliere Ferrero dichiara di
aver riportato su un sito uno stralcio di un intervento, che io
sono in grado di farvi vedere, se aveste la pazienza di vederlo,
integrale, facendolo riprendere dalle televisioni e da chissà che
altro. Dove sta quindi, diciamo, il dubbio di votare
l'insindacabilità di questa roba qua? Tant'è vero che avete
richiesto al collega Ferrero di specificare in relazione che non vi
è null'altro che quello. È lui che ha detto che ciò che è stato
riportato sul sito è quello, tolte, diciamo, altre considerazioni
di carattere personale. Oggi votiamo quest'aspetto, cioè il
principio.
Quello che diciamo qua dentro noi oggi se venisse immediatamente
scaricato,
ritwittato
, diciamo, risparso, qualcuno qua sa
cosa vuol dire...come si chiama? le questioni virali, ecco,
insomma, che tanti danni fanno e tanti danni hanno fatto...è
possibile. Allora, se noi oggi votiamo il principio secondo cui non
è neanche più insindacabile il passaggio di ciò che diciamo qua
dentro, dalla piattaforma del Consiglio ad un sito privato, ma,
scusate, ma questa, non dico che è follia, ma quanto meno è un
ragionamento che ha dello strano. È solo quello che io voglio dire.
Colleghi, qua nessuno oggi assolve Stefano Ferrero, è una questione
di votare un principio e qui è scritto molto bene, l'istruttoria in
calce dice esattamente:
"preso atto delle precisazioni, delle
sentenze, dei pareri..."
e l'Ufficio legale ha elaborato una
delibera, ha elaborato un atto, che poi verrà inviato, può essere
considerato, può non essere considerato, ma quanto meno il giudice
avrà come elemento il fatto che quelle cose sono cose che sono
state dette all'interno del Consiglio regionale, anche se
trasferite in un'altra piattaforma, sempre dette all'interno, poi
che siano opinioni e non siano fatti questo è un altro discorso, ma
lo giudica il giudice, non lo giudichiamo noi! Non siamo noi i
giudici che oggi diamo la patente di veridicità a ciò che ha detto
Stefano Ferrero. Nessuno mette in discussione il contenuto, tant'è
che le conclusioni...e qui concludo anch'io:
"in considerazione
dell'identità di contenuti tra le opinioni espresse dal Consigliere
Stefano Ferrero nell'esercizio delle proprie funzioni e quanto reso
pubblico all'esterno, trattandosi di un atto di sindacato ispettivo
svolto nella sede del Consiglio regionale, e quindi nell'esercizio
delle funzioni consiliari tipiche, e della pubblicazione su
Internet, e quindi al di fuori della sede tipica dell'attività
consiliare, del video dell'atto di sindacato ispettivo stesso".
Non è che dice che Stefano Ferrero non è stato, diciamo,
calunniatore, o non è stato maleducato, o ha detto tutte le cose
giuste: semplicemente si dice che Stefano Ferrero ha detto una
roba, l'ha riportata sul suo sito e questo è oggetto di...poi se il
giudice ha ritenuto di oscurarlo e altro...noi è questo l'atto che
abbiamo...
Io qua vado a farmi un giudizio rispetto alle cose, perché
neanch'io ho potuto vedere ciò che era stato pubblicato sul sito,
ma se io ho una delibera ed è stata fatta un'istruttoria dove si
dice che quello è l'estratto riportato quello giudico, sarà poi il
giudice a verificare se è vero o non è vero ciò che è stato
detto...tutto qua. È per quello, colleghi, che io credo che
quest'oggetto qua non possa diventare motivo di lotta politica o di
dubbio rispetto ad altri, piuttosto vi invito a chiedere
un'interruzione, vi andate a vedere questo video, dopodiché
fate...non lo so, fate una valutazione, ma non entrate nel merito
di ciò che è stato detto, perché questa delibera non dice e non
assolve il merito e il contenuto di quanto è stato detto nel corso
di quell'intervento. Grazie.
Presidente
- Grazie. Era solo per rispondere brevemente.
Naturalmente sono gli Uffici della Presidenza del Consiglio che
hanno fatto i doverosi approfondimenti con gli elementi in loro
possesso e sulla base delle dichiarazioni del collega Stefano
Ferrero. Naturalmente poi è la Conferenza dei Capigruppo che vota,
le motivazioni le hanno già ricordate, anche per consentire la
discussione in aula, ma sovrana è e rimane l'aula del Consiglio
regionale. Non rientrando nel merito, come ho già detto prima,
vorrei solamente ribadire la rivendicazione della libertà
dell'espressione di voto di tutti in quest'aula, ivi compresa la
mia.
Ci sono altre richieste? Possiamo procedere alla votazione? No,
ha chiesto la parola il collega Bertschy. Prego.
Bertschy (UVP)
- Sì, ma...se mi permette, la sua
posizione è assolutamente diversa da quella di tutti gli altri. È
come se il Presidente del Governo sconfessasse gli atti istruttori
di una delibera che arriva in Giunta, che hanno tutte i pareri
favorevoli per essere deliberati e poi ad un certo punto, ecco, si
decide di non andare oltre. Allora o è una valutazione nel merito,
ma lei non può dire che l'istruttoria dei Capigruppo è positiva,
che gli atti ci portano a dichiarare insindacabile quanto fatto e
poi venire qua e rappresentare un altro ruolo, perché allora è a
capo di una struttura? Perché legittima attraverso il suo lavoro
fino ad un certo percorso il suo lavoro? Ad un certo punto poi qua
in aula qualcuno lì dice: "no, adesso per un momentino non può più
fare il Presidente del Consiglio, fa il semplice Consigliere, in
questo caso dell'Union Valdôtaine". Permette che noi non ci capiamo
più niente? Perché se si entra nel merito di un atto che è stato
costruito, come ha ricordato il collega Guichardaz in maniera
corretta...e che ci porta a fare un certo tipo di valutazioni come
Consiglieri dopo la Capigruppo, allora c'è qualche cosa che non
funziona. Mi pare che si dia un giudizio di merito, allora è meglio
dire: "voto contro", ma che problema c'è? Che problema c'è? Ognuno
si fa la sua valutazione, ma come si fa a dire: "l'istruttoria è
positiva, l'atto è insindacabile e mi astengo", ma dove siamo?
Presidente del Consiglio, dove siamo? Lo possono fare quelli che
sono seduti qua, ma lei non può smentire così gli atti dei suoi
dirigenti. È vero che in questo mese e mezzo di crisi politica
anche loro hanno avuto qualche sbandamento dovuto alla fretta, però
in questo caso sono stati precisi, ci hanno dato la possibilità di
esprimerci e se manca qualche cosa...abbiamo fatto una Capigruppo
per aggiungerla, ma non mancava niente, è rimasto tutto come prima.
Allora, cosa cambia per lei rispetto al discorso fatto a livello
istruttorio? Nulla.
Allora, se permette, c'è qualche cosa che non funziona nella
struttura della Presidenza del Consiglio e nel ruolo del Presidente
del Consiglio qui, perché o è favorevole, o è contraria. Astenersi
per impedire di esprimere il giudizio, da parte sua, è
politicamente scorretto nei confronti di un collega che lei
dovrebbe difendere. Se è da difendere...perché nessuno si sarebbe
qui mai immaginato di sforzare un atto che invece veniva ritenuto
sindacabile, l'istruttoria non la facevamo noi, anzi, quindi non è
su questo che noi ci stiamo esprimendo: noi stiamo dicendo che è
stato fatto un percorso, questo percorso ha dichiarato che tipo di
atto abbiamo fatto. Sono stati dati anche dei giudizi su come si
interviene in aula, l'abbiamo detto anche di là...ognuno fa la
politica come meglio crede. Se sbaglia, è giusto che paghi, ma in
questo caso, visto che l'istruttoria porta questo tipo di
valutazione, astenersi non è un giudizio, evitate evidentemente di
contarvi in un momento un po' delicato. Per carità, è una scelta
politica, però le scelte politiche non andrebbero fatte sulle
persone, sulle spalle delle persone, sulle spalle del lavoro che
facciamo tutti noi qua. Sarebbe stato forse più opportuna una
Conferenza dei Capigruppo dove si diceva: "mah, forse moderiamo un
po' i toni, cerchiamo di lavorare in maniera diversa". Ci si
confrontava a livello politico, ma arrivare a non dare un giudizio
su un atto che è chiaro è veramente delegittimare il ruolo e il
lavoro che hanno fatto le strutture che sono qui per noi come
Consiglieri, quelle su cui poter contare per fare bene il nostro
lavoro, ma sono soprattutto le strutture che legittimano il suo
ruolo e che ci permettono a noi di essere sicuri che, fatta
un'istruttoria, si è compiuto l'atto necessario.
È inutile quindi argomentare su cosa è giusto e su cosa è
sbagliato, era già stato fatto prima, piuttosto era più utile che
ogni Consigliere, perché qualche dubbio a questo punto mi viene,
avesse richiesto un approfondimento ancora in Capigruppo per capire
meglio cose che non erano state comprese, invece no, si cerca
ancora una volta di provare a mettere il coperchio sulla pentola,
di evitare di rispondere al proprio ruolo e di sconfessare ancora
una volta il lavoro dei dirigenti.
Président
- La parole au collègue Bertin.
Bertin (ALPE)
- Grazie.
Anche io come il collega e vicino di banco Fabbri mi aspettavo
una discussione rapida e un voto all'unanimità, anche perché i
presupposti c'erano tutti. C'era innanzitutto un'istruttoria chiara
e precisa, che collegava quanto detto dal Consigliere in aula a
quanto riportato su
YouTube
e, oltre a questo, c'è una
dichiarazione dei Capigruppo di maggioranza. Questo cambiamento di
opinione è assolutamente grave, anche perché non è la questione del
Consigliere Ferrero, si va a decidere su un principio generale. A
decidere nel merito sarà la Magistratura, non saremo noi, pertanto
il nostro deve essere un voto assolutamente favorevole e non può
essere che favorevole ed è una cosa estremamente grave questo
cambiamento di opinione e la superficialità con cui si affronta
quest'argomento.
Presidente
- Ci sono altre richieste di intervento? Non
ci sono altre richieste? Ricordo che la votazione, visto che
riguarda la persona, sarà una votazione segreta. Colleghi, possiamo
procedere alla votazione? Possiamo chiudere la votazione.
Presenti: 16
Votanti: 16
Favorevoli: 16
Il Consiglio non approva per la mancanza del numero legale.
Procedutosi quindi alla votazione della proposta di
deliberazione, e verificato che i Consiglieri presenti e votanti
sono 16, il Presidente dichiara non approvata la proposta, in
quanto non risulta aver partecipato al voto la maggioranza dei
componenti del Consiglio, come prescritto dall'articolo 76, comma
1, del Regolamento interno per il funzionamento del Consiglio
stesso.
Con questo punto abbiamo terminato i lavori dell'odierna
seduta.
---
L'adunanza straordinaria termina alle ore 20,43.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK