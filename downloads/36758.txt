Consiglio Regionale della Valle d'Aosta - Oggetto del Consiglio n. 693 del 24 settembre 2014 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
MINORANZE ETNICHE E MOVIMENTI MIGRATORI
Movimenti migratori
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 693 del 24 settembre 2014 - Resoconto
OGGETTO N. 693/XIV - Interpellanza: "Adozione di eventuali
misure sanitarie supplementari nei confronti dei cittadini
trasferiti sul territorio regionale a seguito dell'emergenza
sbarchi".
Presidente -
Punto 17 all'ordine del giorno. La parola al
collega Ferrero.
Ferrero (M5S) -
Grazie Presidente.
Parliamo di una questione che riguarda direttamente i
valdostani, in quanto novantacinque profughi sono da alcuni mesi
sul territorio regionale e fanno parte di quelle migliaia di
persone che sono state sparpagliate in tutt'Italia a seguito degli
sbarchi. Si fa presto a dire che gli italiani, magari i valdostani,
sono razzisti quando si parla di immigrazione clandestina, però poi
bisogna vedere un attimo e fare qualche riflessione un pochino più
approfondita. Se da un lato non possiamo che avere un'umana
comprensione nei confronti di queste persone che sfuggono e fuggono
da situazioni che sono situazioni di guerra, situazioni di tortura
e terribili, d'altro canto dobbiamo ricordarci che le guerre -
quella dell'Afghanistan, quella dell'Iraq, quella della Libia, che
sono costate agli italiani, e quindi anche ai valdostani, centinaia
di milioni di euro - derivano da vent'anni e anche oltre di Governi
di destra e di sinistra, da Prodi a Berlusconi, da Letta a Bersani,
passando da Monti e arrivando anche adesso a Renzi, tutti si sono
trovati d'accordo su di una cosa: bisognava fare la guerra,
bisognava andare con gli americani, bisognava esportare quella
famosa democrazia che ha ridotto a pezzi l'Iraq, ha ridotto a pezzi
l'Afghanistan e sta succedendo la stessa cosa con la Libia.
Facciamo una guerra senza pensare poi all'emergenza di queste
persone che fuggono disperate, e dove arrivano? Arrivano nel primo
posto del Mediterraneo, quello più a portata di mano, che è il
nostro Paese. I controlli li facciamo un po' così un po' cosà, una
parte li rispediamo, una parte li teniamo, una parte si perdono, si
disperdono sul territorio nazionale. Non dobbiamo dimenticare che
in molte occasioni gli stessi Parlamentari valdostani si sono
schierati per questo tipo di politica di guerra e adesso quindi
anche noi subiamo in percentuale la nostra quota di profughi che
arrivano in Valle d'Aosta.
Un'operazione quella - e poi entriamo nel vivo della questione
-,
Mare Nostrum
, che è un'iniziativa governativa criminale,
che ha aumentato il numero di disperati che parte sui barconi,
sapendo già che la metà finisce in fondo al Mediterraneo e la metà
arriva tramite i traghetti della nostra Marina militare, che sono
quasi dei traghetti di linea per questi disperati. Ovviamente i
morti rimarranno sulla coscienza di chi ha favorito questo turismo
della disperazione. È vero, ce ne siamo accorti tutti, oggi i
Comunisti non mangiano più i bambini, ma, come insegna il nostro
Premier, mangiano il gelato. Chiedo scusa ovviamente a tutti i
compagni e alle compagne che, ascoltandomi e sentendomi dare del
Comunista a Renzi, potrebbero querelarmi, vi prego di avere pietà
di me...
Tornando alla Valle d'Aosta, chi sono questi immigrati e in che
condizioni di salute arrivano qui in Valle d'Aosta? Questo a noi
interessa veramente, perché il razzismo, sapete, lo crea la
diffidenza, lo crea la paura, oltre che certi trattamenti di favore
che in alcune condizioni vedono gli italiani discriminati
addirittura a scapito di chi giunge nel nostro Paese pur in
condizioni disperate. Il razzismo, cioè è il figlio legittimo della
cattiva politica nazionale e quindi noi dobbiamo farci carico per
la nostra parte di tamponare le falle, perché ormai abbiamo tante,
troppe testimonianze sul fatto che al momento degli sbarchi - e
questo ce lo testimoniano le stesse forze dell'ordine - i controlli
sanitari sono dei controlli che vengono fatti in maniera veloce,
raffazzonata, c'è troppa gente, troppi pochi medici e, di
conseguenza, avanti uno, avanti l'altro e analisi poche, test
pochi. Qui in Valle noi abbiamo sperimentato sulla pelle dei nostri
vigili del fuoco, fortunatamente solo il rischio, ma il rischio di
beccarsi la scabbia, dato che dei cinquanta primi profughi della
prima mandata una decina circa era appunto affetta da scabbia.
Questo è avvenuto tranquillamente, senza che nel trasporto fosse
stata consigliata alcuna misura di prevenzione per quanto riguarda
le attenzioni che dovevano essere utilizzate da parte dei vigili
del fuoco, e lo stesso automezzo dei vigili del fuoco dopo ha
dovuto essere disinfettato perché c'era stato questo contatto.
Sappiamo anche che dai sindacati di Polizia, della Polizia di
Stato, che i test effettuati hanno dato poi origine ad una serie -
mi sembra - di circa trenta o quaranta contatti positivi alla
tubercolosi, quindi anche i nostri poliziotti sono venuti a
contatto con malattie che qui erano quasi state debellate
completamente. Ricordo - e non è per fare così dell'allarmismo -
che il virus ebola, il terribile virus che è mortale, ha un periodo
di incubazione di circa tre settimane e allora vorrei sapere un
attimo com'è che la mettiamo.
Un altro problema serissimo è che c'è la possibilità
effettivamente che tra i profughi si nascondano dei delinquenti:
pensiamo ai tagliagola del regime di Gheddafi - alcuni sono stati
anche identificati - che si sono infilati nei barconi e sono
sbarcati da noi o pensiamo ancora...e non lo dice il Movimento
Cinque Stelle, ma lo dice il Ministro Alfano, che ha affermato che
non si possono escludere delle infiltrazioni di matrice
terroristica islamica tra i migranti. Come facciamo allora noi del
Consiglio Valle a dire ai valdostani: "state tranquilli", come
facciamo ad essere sicuri che questi poveracci non possano essere
veicolo di malattie, dato che li troviamo nei nostri giardini
pubblici, dove ci sono anche i nostri figli, li troviamo nelle
nostre biblioteche, spesso poveretti anche in situazioni un po' al
limite,
borderline
, per quanto riguarda la fruizione di
questi servizi...li troviamo nei nostri supermercati. Come facciamo
veramente ad essere certi che la nostra sicurezza sia garantita e
che ci sia una sorveglianza adeguata in un periodo in cui si
svaligiano negozi, case dappertutto, si torna anche ai furti con
scasso delle autovetture? Ecco, penso che bisogna dare una
garanzia, anche perché, ad esempio, dagli ultimi dati che mi sono
stati gentilmente forniti, tre di queste persone risultano essersi
allontanate da quelli che erano i luoghi di accoglienza, dove siano
andate nessuno lo sa.
A nostro avviso, quindi, si tratta di guardare semplicemente in
faccia la realtà, che è una cruda realtà e di fare qualcosa per
salvaguardare subito l'incolumità dei valdostani, soprattutto
perché poi ci sono delle garanzie che noi diamo a questi immigrati,
certamente capiamo che sono delle garanzie che sono stabilite dal
Governo nazionale, però dobbiamo anche porci qualche domanda,
perché questi Signori hanno comunque la gestione amministrativa
degli ospiti, quindi la loro gestione gratuita, l'assistenza
generica alla persona compresa la mediazione linguistica,
l'informazione e il primo orientamento, il servizio di pulizia
compreso, la fornitura di biancheria e abbigliamento adeguato alla
stagione, i prodotti per l'igiene personale, un piccolo
argent
de poche
di 2 euro e 50 al giorno e una tessera telefonica di
15 euro
una tantum
. In più per sei mesi, cioè per il tempo
che intercorre per il riconoscimento della pratica di asilo per
decidere se sono profughi oppure no, non possono lavorare, sono
quindi comunque a carico della collettività. Questo, certo, da un
punto di vista dell'accoglienza, ci sta, ma, vedete, io, come voi,
ricevo spesso delle lettere da parte di valdostani che sono in
situazioni veramente tragiche; io vorrei solamente che si potesse
assicurare ai valdostani lo stesso trattamento di vitto, alloggio e
servizi che viene dato agli immigrati.
Presidente -
La parola al Presidente della Regione.
Rollandin (UV) -
Sì, grazie Presidente.
Ringrazio il collega per aver voluto mettere l'accento su una
tematica sicuramente di grande rilievo. Non entrerò nel merito
delle considerazioni che sono state fatte all'inizio, che vanno
nella logica di fare un'analisi delle motivazioni che oggi ci sono,
mi atterrò alle domande cercando di dare delle risposte puntuali a
quello che lei ha chiesto. Innanzitutto vorrei chiarire,
relativamente alle premesse dell'interpellanza, che la materia di
cui si tratta non rientra tra le competenze regionali, ma tra
quelle di natura prefettizia attribuite alla Regione nel nostro
particolare ordinamento, questo lo dico perché le materie che lei
ha in qualche modo toccato si riferiscono a diversi ambiti...però
viene ripreso e unificato nell'ambito di quelle che sono le
competenze prefettizie.
In secondo luogo l'accordo concluso nella Conferenza unificata a
cui lei fa cenno nell'interpellanza non è l'atto da cui deriva
l'assegnazione dei migranti alle Regioni, ma semplicemente l'atto
che ha stabilito un criterio teorico di ripartizione su base
regionale dei migranti, tenendo conto chiaramente del rapporto
popolazione residente e popolazione possibile in rapporto alla
quota di accesso delle Regioni al Fondo nazionale per le politiche
sociali e i fondi conseguenti alla presenza, come lei sa, sono
rapportati a questo. Questo criterio è utilizzato dal Ministero
dell'interno nell'ambito del programma nazionale di intervento
predisposto per far fronte al continuo afflusso di cittadini
stranieri sulle coste italiane attraverso il reperimento di nuove
strutture di accoglienza su tutto il territorio italiano e di nuove
strutture, quindi riferite a queste persone.
Per quanto riguarda la criticità relativa alle disposizioni di
protezione, il problema si è verificato in occasione del primo
arrivo, e esattamente il 9 luglio scorso, dovuto essenzialmente al
fatto che il trasferimento è stato comunicato al mattino per il
pomeriggio del giorno stesso. In ogni caso mascherine e guanti
monouso per il personale coinvolto sono state acquistate
direttamente a Torino Caselle, mentre in seguito, a partire dal
secondo trasferimento del 25 luglio, questi dispositivi di
protezione individuale sono stati forniti prima della partenza da
Torino. Come ho detto, al mattino per il pomeriggio c'è stato un
po' di improvvisazione, nel senso che successivamente c'è stata
un'organizzazione, che è quella che tuttora persiste.
Per quanto riguarda i casi di scabbia, proprio per evitare, come
indicato da lei, che si generino fenomeni di diffidenza o ostilità
nei confronti dei migranti pervenuti in Valle, è opportuno chiarire
che si tratta di una malattia causata da un parassita facilmente
guaribile: è sufficiente un singolo trattamento con un comune
farmaco per eradicare la malattia ed è sufficiente non utilizzare
il mezzo interessato per quarantotto ore perché il parassita muoia;
le dico questo...come lei ha fatto...per evitare allarmismi.
Chiaramente questo non significa che non si debba fare di tutto per
non contrarre la malattia, però dico, per fortuna, non è ebola,
tanto per intenderci, di cui lei ha parlato subito dopo.
Venendo ora alle domande più puntuali:
"se si intendono
adottare nei confronti degli immigranti giunti in Valle delle
precise verifiche supplementari..."
, oggi c'è un tavolo di
coordinamento regionale per il superamento dell'emergenza sbarchi,
pur in assenza di indicazioni da parte dei Ministeri competenti,
che ha disposto sin da subito l'effettuazione di uno screening
sanitario preliminare a qualsiasi altro adempimento di carattere
amministrativo, nell'immediatezza dell'arrivo dei migranti in
Valle; questo quindi al di là di quello, perché se aspettavamo...ad
oggi non ci sono ancora indicazioni. Pertanto, nonostante i
migranti stessi siano già in possesso di un certificato medico -
però con tutte quelle carenze che lei ha ricordato e che sono anche
documentate - rilasciato dall'autorità sanitaria competente nei
luoghi di partenza, l'Azienda USL della Valle d'Aosta garantisce,
con oneri a carico del servizio sanitario, uno screening sanitario
consistente in una visita medica generale effettuata al momento
dell'arrivo in Valle, atta ad escludere evidenti patologie in atto.
Superato questo passaggio, quindi fatto quest'ulteriore screening,
sono poi effettuati prelievi di base volti alla rilevazione in
particolare dell'HIV, dei marker antiepatici virali e della Tbc,
quindi vengono fatte queste cose. In relazione ai risultati di
detti esami, sono poi previsti ulteriori eventuali protocolli per
il necessario approfondimento di queste patologie, ovvero visite
infettivologiche o pneumologiche qualora i test dovessero risultare
positivi, ecco veramente non si fa generale, si fa mirato nel caso
in cui ci sia la casistica evidente. Inoltre è evidente che,
qualora ci fosse anche il minimo dubbio di positività per qualsiasi
malattia, verrebbero immediatamente attivati gli urgenti e
necessari provvedimenti conseguenti. Tutti i migranti sono infatti
tenuti in osservazione per circa venti giorni dal personale delle
strutture di accoglienza, che hanno il compito di riferire al
Servizio di igiene sanità pubblica dell'USL ogni variazione dello
stato di salute dei soggetti ospitati, è importante prevedere anche
questo, perché ci potrebbe essere, come lei diceva, una fase di
incubazione, che può in qualche modo non essere ancora verificata e
che potrebbe dare delle conseguenze.
Seconda domanda:
"quali sono le misure di sorveglianza e
monitoraggio nei confronti degli immigrati che sono state adottate,
al fine di garantire la sicurezza e l'ordine pubblico"
, la
Questura di Aosta, interpellata sulla questione, ha comunicato di
aver provveduto ad elevare l'attenzione dello standard di sicurezza
sia per quanto riguarda le ordinarie misure di controllo sul
territorio nei confronti delle sedi di residenza dei migranti e
delle comunità limitrofe, sia per quanto riguarda l'attività più
squisitamente preventiva ed informativa di polizia. Al momento, ad
oggi, non vi sono evenienze negative per l'ordine e la
sicurezza.
"Quanti sono i soggetti giunti in Valle ed accolti che si
sono allontanati dai centri di accoglienza senza farvi
ritorno"
, per quanto riguarda questa domanda, oggi sono
arrivati in Valle sessantacinque migranti, tutti provenienti
dall'Africa sub-sahariana. Di questi sessantacinque, sessantuno
cittadini stranieri che si sono...
pardon
, su sessantacinque
sei sono i cittadini stranieri che si sono allontanati dalla
struttura di accoglienza senza fare ritorno e senza dare ulteriori
notizie. Ecco, spero di aver risposto e poi se ha bisogno...
Grazie.
Presidente -
La parola al collega Ferrero.
Ferrero (M5S) -
Ringrazio il Presidente, che ci ha
confortato soprattutto riguardo soprattutto alla questione
sanitaria, che, secondo me, è la questione che veramente più
preoccupa e può preoccupare i valdostani. Ovviamente, certamente la
Regione subisce indirettamente una situazione che è derivata da
scelte sbagliate che sono state fatte da Governi romani, però
sempre nell'ottica di cercare di evitare il nascere di forme di
razzismo...che poi alla fine non si chiama neanche più razzismo,
perché io, quando mi vedo una lettera di una valdostana che con
settecento euro al mese, lo stipendio già in parte pignorato e una
figlia a carico che deve fare rimanere dai nonni...non può più
neanche usufruire dell'emergenza abitativa e quindi non ha a questo
punto neanche il trattamento minimo che viene riservato al
cittadino extracomunitario che arriva e che alla fine è
ovvio...dice:
"vi scrivo mentre attendo l'ufficiale giudiziario
per lo sgombero, non so cosa sarà di me e di mia figlia minorenne,
dettaglio che sembra non interessare nessuno"
. Capite che noi
dobbiamo anche accollarci una responsabilità per quanto riguarda
gli aiuti sociali - mi rivolgo quindi anche direttamente
all'Assessore Fosson -, ci deve essere una responsabilità forte e i
fondi, nel bene o nel male di questo bilancio, in qualche piega
dobbiamo farli venir fuori, perché non possiamo e non dobbiamo
mettere chi ha la cittadinanza italiana in una condizione inferiore
rispetto ad una persona che, pur con tutti i problemi, arriva e,
pur con tutti i problemi, è - bisogna ricordarlo - sempre un ospite
nel nostro Paese, un ospite a cui noi diamo l'assistenza, ma,
attenzione, non creiamo un razzismo al contrario, perché,
purtroppo, le scelte scellerate di questo Governo e dei precedenti
ci stanno portando in quella direzione. Noi qui, secondo me,
possiamo metterci una pezza trovando qualche fondo a disposizione
per riuscire a trovare una soluzione.
Presidente -
Grazie collega. Punto 18 all'ordine del
giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK