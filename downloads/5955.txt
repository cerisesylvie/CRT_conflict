Consiglio Regionale della Valle d'Aosta - Oggetto del Consiglio n. 378 del 28 febbraio 1984 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 378 del 28 febbraio 1984 - Resoconto
OGGETTO N. 378/VIII - UTILIZZAZIONE DI FINANZIAMENTI
DESTINATI ALL'EDILIZIA RESIDENZIALE. (Interpellanza)
PRESIDENTE
: Do lettura dell'interpellanza presentata dai
Consiglieri Tonino e Bajocco.
INTERPELLANZA
Si stanno riscontrando, in questi giorni, gli ennesimi
ritardi nell'utilizzo dei fondi pubblici destinati all'edilizia e
localizzati nella città di Aosta, con il rischio, sempre presente,
di perdere i finanziamenti o di utilizzarli quando sono ampiamente
svalutati.
Più in particolare, non sono iniziati i lavori per 80 alloggi
previsti dal programma 1982/83, non possono essere utilizzati fondi
della C.E.C.A. per altri 69 alloggi, e la situazione è tale per cui
anche le scelte relative agli investimenti del biennio 1984/85 sono
congelate.
Con l'acquisto del quartiere COGNE di Aosta sembrava aprirsi
una possibilità per primi interventi di recupero, se non che la
normativa contenuta nella "variante 10 " del P.R.G.C. (attualmente
in fase di approvazione) comporta tempi tecnici necessariamente
lunghi. In particolare l'art. 11 delle norme di attuazione
prescrive un unico Piano Urbanistico di Dettaglio, esteso
all'intera area del quartiere, che si configura come un nuovo
strumento urbanistico che richiede tempi di redazione ed
approvazione misurabili in anni.
Tenendo conto di tale situazione è giunta la notizia che il
Comune di Aosta vorrebbe riproporre l'utilizzo delle aree situate
in località Borgnalle, al fine di rendere possibile il pieno
utilizzo di tutti i fondi pubblici per la casa disponibili.
Tutto ciò premesso,
i sottoscritti Consiglieri regionali
INTERPELLANO
la Giunta regionale per conoscere:
1)
quali azioni intende adottare la Giunta regionale
per rendere possibile l'utilizzo dei finanziamenti stanziati nel
biennio 1982/83;
2)
se intende la Giunta regionale, in sede di
approvazione della variante n. 10 del P.R.G.C. di Aosta, modificare
la normativa relativa agli interventi nel quartiere COGNE, in modo
tale da rendere possibile l'utilizzo di piani di recupero di rapida
approvazione;
3)
quale è l'opinione della Giunta regionale in merito
all'utilizzo delle aree site in località Borgnalle, quale zona per
l'edilizia residenziale pubblica.
PRESIDENTE
: Ha chiesto la parola il Consigliere Tonino;
ne ha facoltà.
TONINO (P.C.I.):
Io mi trovo costretto a fare interventi
già fatti altre volte. E' un po' la solita storia che si ripete:
ogni volta che la Regione deve attuare o deve programmare un
biennio di interventi nel campo dell'edilizia agevolata,
convenzionata e sovvenzionata, ci troviamo di fronte alle
difficoltà del reperimento delle aree e a delle lungaggini di vario
genere, soprattutto nella Città di Aosta.
In sostanza il problema è questo: siamo alla fine del biennio
1982/83 e sarebbero dovuti partire i lavori per la costruzione di
circa 80 alloggi nella Città di Aosta e di alcuni altri localizzati
in giro per la Valle. Mentre sono iniziati i lavori per quelli
fuori Aosta, gli 80 alloggi di Aosta sono fermi per una vertenza
tra il Comune e il proprietario di un'area compresa nel piano di
zona di via Voison.
Nel biennio 1984/85 una consistente massa di finanziamenti era
stata a suo tempo programmata per la Città di Aosta, sia nel campo
dell'edilizia sovvenzionata, dove tutto l'intervento era assorbito
nella Città di Aosta, sia nel campo dell'edilizia agevolata delle
Cooperative, in cui il 50% degli interventi erano preventivati
nella Città di Aosta. Un anno e mezzo fa, quando fu predisposto
questo programma quadriennale, si pensava che per oggi sarebbe
stato possibile l'intervento nel quartiere Cogne: invece anche in
questo caso ci sono delle difficoltà. La pratica di acquisizione
del quartiere è quasi ultimata e tuttavia, come abbiamo accennato
nell'interpellanza, con le normative che
oggi
esistono e che
si è dato il Comune con la Variante n. 10, noi potremmo intervenire
nel quartiere Cogne, nella migliore delle ipotesi, fra due
anni.
La Variante n. 10 prevede all'art. n. 11 che l'intervento
all'interno del quartiere deve essere preceduto da un piano
urbanistico di dettaglio esteso all'intera area del quartiere e per
"intera area" del quartiere si intende un'area più vasta di quella
oggetto di studio del piano OIKOS, per cui i tempi tecnici nella
redazione di uno strumento urbanistico di questo tipo che prevede
tempi di redazione, pubblicazione, osservazioni da parte dei
cittadini, seconda riadozione e quindi approvazione dello
strumento, sono tempi di questa portata. Non credo che il comune di
Aosta sia in grado di scendere a tempi inferiori ad uno anno due
anni.
La normativa prevede tra l'altro che in assenza di quello
strumento urbanistico generale, nel quartiere si facciano soltanto
interventi di ordinaria manutenzione dei fabbricati per cui
l'attuazione stessa del cosiddetto piano OIKOS non potrebbe andare
avanti trattandosi non di ordinaria o straordinaria manutenzione,
ma di ristrutturazione, nel senso di innalzamento di piani e via di
questo passo. Questo aspetto di come e di quando si potrà
intervenire nel quartiere Cogne è una cosa importante ai fini
dell'utilizzo dei finanziamenti pubblici dello Stato.
Nella interpellanza ricordiamo anche che, tenendo conto della
eventuale possibilità di intervento nel quartiere, era partita già
un anno fa una richiesta di finanziamenti verso la Comunità
Economica del Carbone e dell'Acciaio. I finanziamenti sono arrivati
e permetterebbero un investimento per 69 alloggi, una parte dei
quali di recupero e non solo di nuova costruzione: anche questi
sono finanziamenti destinati ad essere persi perché intervenire nel
quartiere non è possibile.
Gli organi di stampa hanno parlato nei giorni scorsi di una
riproposta da parte del Comune di Aosta dell'area di Borgnalle: la
vicenda è nota perché già a suo tempo il Comune aveva adottato un
piano di zona su quell'area, scelta che fu però bocciata dalla
Giunta regionale in sede di approvazione del piano di zona per
motivazioni di carattere urbanistico.
Mi sembra che il complesso della questione sia piuttosto
contorto, per cui se non si prendono delle decisioni noi perderemo
dei finanziamenti, mentre continuiamo ad andare avanti con un
sistema che, nella migliore delle ipotesi, porta a dei ritardi
nell'inizio delle costruzioni e perciò a degli aggravi che cadono
poi sulle spalle di chi deve costruire, sia esso istituto siano
essi i cooperatori.
Le domande che noi facciamo sono elencate bene nella
interpellanza: "Che cosa si intende fare per quanto riguarda i
finanziamenti del biennio '82 '83 che rischiano di essere persi se
non c'è un provvedimento di Giunta che rilocalizza l'intera
questione?" In secondo luogo: "Come intende muoversi la Giunta
regionale in sede di approvazione della Variante n. 10 per far si
che i tempi di intervento nel quartiere non siano tempi troppo
lunghi?" Un suggerimento recente è quello di prevedere che anziché
con un piano urbanistico di dettaglio sull'intero quartiere, la
ristrutturazione sia attuata per mezzo di piani di recupero più
limitati, soggetti all'approvazione del Consiglio comunale, il
quale avrà la possibilità di valutarli nell'ambito delle proprie
scelte fatte attraverso il piano OIKOS.
I piani di recupero previsti dalla legge n. 457 hanno tempi sia
di redazione che di attuazione accelerati. Ho visto che una
proposta di questo tipo è stata fatta da chi era interessato
all'intervento con i finanziamenti della CECA. Si tratta a mio
avviso, in sede di approvazione della Variante n. 10, di valutare
questo elemento, per evitare che gli strumenti urbanistici portino
a dei tempi troppo lunghi.
Tra l'altro, bisogna anche precisare che la nostra legge
regionale che autorizzava la Giunta all'acquisto del quartiere
prevede in un articolo che il Comune di Aosta, con apposita
variante, definisca le modalità di intervento nel quartiere. Questa
è una condizione per l'intervento della Regione ed è stato un
emendamento introdotto durante il dibattito in aula.
Si tratterebbe di precisare, a mio avviso, che la Variante n. 10
si identifica l'apposita Variante prevista dalla legge perché
definisce come si interviene, altrimenti occorrerebbe addirittura
aspettare un'altra Variante e, subito dopo, lo strumento
urbanistico: valutiamo anche che questo elemento non porti ad
ulteriori ritardi.
La terza domanda è la seguente: "Quale è l'opinione della Giunta
in merito ad un utilizzo della zona di Borgnalle, che potrebbe
essere oggi uno sfogo per l'utilizzo dei finanziamenti nel periodo
che è necessario per approntare gli strumenti urbanistici necessari
per l'intervento nel quartiere Cogne?"
PRESIDENTE
: Ha chiesto la parola l'Assessore ai Lavori
Pubblici Chabod; ne ha facoltà.
CHABOD (D.C.):
A gran parte dell'interpellanza ha già
risposto il Consigliere Tonino. Ha già detto tutto lui perché, dopo
la riunione che abbiamo già fatto con i Consiglieri Tonino e
Lanivi, abbiamo di nuovo convocato la commissione per domani, dopo
aver sentito il sindaco ieri. Il sindaco è in grandissime
difficoltà per individuare delle zone ad Aosta, questo lo sappiamo
tutti.
Sappiamo che nella zona Voison è stato fatto un ricorso al TAR;
adesso sembra che il Comune abbia deliberato per poter di nuovo
assegnare alle Cooperative la zona di Voison.
Abbiamo purtroppo il grosso disagio derivante dalla legge, cioè
che entro dieci mesi devono cominciare i lavori. Questo non è
sempre facile, specialmente adesso, con la questione che non si
possono più fare espropri, le pratiche diventano molto lunghe e
trattare con i proprietario né sempre facile.
D'altra parte noi, come Assessorato, pensiamo che sarebbe
auspicabile che i Comuni adottino diverse strategie nella fase
della individuazione del reale fabbisogno abitativo. Questo lo
abbiamo già detto al sindaco di Aosta e pensiamo di dirlo anche
agli altri sindaci.
Una seconda fase di studio prevede il soddisfacimento del
bisogno abitativo emerso attraverso i canali del recupero o di
nuove costruzioni. Una terza fase consiste dell'approntamento delle
procedure necessarie per l'acquisizione degli immobili e delle aree
in modo da averle disponibili con l'arrivo dei finanziamenti;
questa sarebbe una cosa importantissima così non si rischierebbe di
perdere i soldi che ora rischiamo di perdere.
Se questa strategia, del resto già indicata nelle normative
vigenti, sarà recepita dai Comuni si potranno evitare in futuro
maggiori oneri anche per i proprietari.
Per i programmi in corso la Regione verificherà la volontà dei
Comuni nell'attuare concretamente gli interventi di un nuovo
provvedimento di rilocalizzazione e stabilirà le scadenze entro le
quali dovranno essere necessariamente avviati gli interventi, pena
la revoca definitiva dei finanziamenti.
Per il punto due dell'interpellanza, cioè il quartiere Cogne per
quanto è relativo alla Variante n. 10, non siamo in possesso dei
dati necessari per formulare un giudizio sulla ristrutturazione. Il
tutto è ancora in fase di studio e di elaborazione e si prevedono
tempi abbastanza lunghi. Ritengo inoltre che la questione,
trattandosi di materia urbanistica, non sia di competenza
dell'Assessorato ai Lavori Pubblici. Ieri ho parlato con il sindaco
di Aosta e anche lui è molto preoccupato perché le cose andranno
per le lunghe.
In merito al punto tre, e cioè alla zona di Borgnalle, la Giunta
regionale si era già espressa negativamente una volta perché c'è da
definire la questione dello svincolo per il Gran San Bernardo che
non si sa ancora bene come sarà risolta.
PRESIDENTE
: Ha chiesto la parola il Consigliere Tonino;
ne ha facoltà.
TONINO (P.C.I.):
Naturalmente devo dichiararmi
insoddisfatto, nel senso che l'unico intervento che mi sembra
prospetti l'Assessore Chabod, sia quello di rilocalizzare gli
interventi del biennio 1982/1983 perché dieci mesi non sono stati
rispettati per gli ottanta alloggi previsti nella città di Aosta.
Questo è un intervento, credo, necessario per non perdere i
finanziamenti. Però per il biennio successivo occorre decidere nel
senso che, se noi continuiamo ad avere la previsione di intervenire
nel quartiere Cogne sapendo che i tempi di intervento sono lunghi,
direi che in fondo ci prendiamo in giro e prendiamo in giro quelli
che aspettano le cooperative.
Le strade da seguire a mio avviso sono due: o la Giunta cambia
opinione relativamente a Borgnalle e lì si interviene, oppure
questi finanziamenti vanno localizzati fuori dalla città di Aosta,
e si deve sapere che nella città di Aosta nel prossimo biennio si
faranno limitati interventi perché non esiste la possibilità di
acquisire aree né di intervenire nel quartiere Cogne. Siccome mi
risulta che ci saranno altri interventi possibili in altri Comuni
della Valle bisogna prendere questo tipo di decisione. Io credo che
quella di non decidere sia una posizione ambigua, perché mi sembra
sia questa la posizione che è emersa dalle parole dell'Assessore
Chabod e io ribadisco in questa replica che per l'intervento nel
quartiere occorre mettere mano subito ad una analisi degli
strumenti necessari, perché altrimenti i tempi rischiano di essere
troppo lunghi.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK