Consiglio Regionale della Valle d'Aosta - Oggetto del Consiglio n. 315 del 10 giugno 1982 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 315 del 10 giugno 1982 - Resoconto
OGGETTO N. 315/VII - INIZIATIVE PER LA SOLUZIONE DEL PROBLEMA
DELLA CASA IN VALLE D'AOSTA.- (Interpellanza).
PRESIDENTE:
Do lettura dell'interpellanza presentata dai
Consiglieri Tonino, Cout e Carral:
INTERPELLANZA
Da ormai alcuni anni sono giacenti presso le competenti
Commissioni del Consiglio regionale quattro proposte di legge del
gruppo comunista, che potrebbero permettere un importante
contributo alla soluzione del problema della casa in Valle
d'Aosta.
Le proposte del PCI sono congelate, in attesa di osservazioni
della Giunta ai singoli testi di legge, osservazioni che
l'Assessore ai Lavori Pubblici ha più volte promesso di presentare
in tempi brevi, ma di cui finora non si è avuta notizia.
Una somma di 2 miliardi è poi prevista, nel bilancio di
previsione per il 1982, come stanziamento per la revisione della
legge 24 del 1965, che permetteva l'accesso a mutui regionali per
l'edilizia abitativa: anche in tale settore sembra che tutto sia
fermo.
Tutto ciò quando dal consuntivo regionale per l'anno 1981 si
apprende che:
1)
la Regione ha speso solo 573.750.000 sui
2.459.570.000 disponibili per l'edilizia sovvenzionata(mentre L.
1.885.820.000 sono andate a coprire parte del disavanzo di
amministrazione);
2)
la Regione ha speso solo 88.508.000 sui 645.000.000
disponibili per l'edilizia convenzionata mentre 556.492.000 sono
andate in economia. Tutto ciò premesso i sottoscritti Consiglieri
del P.C.I.
INTERPELLANO
l'Assessore regionale ai Lavori Pubblici per sapere:
1) quando e se presenterà le osservazioni alle proposte per la
casa formulate dal gruppo comunista;
2) quando verrà presentata e con quali contenuti la proposta di
revisione della legge regionale che concedeva mutui per l'edilizia
abitativa;
3) quali provvedimenti intende prendere per evitare la non
utilizzazione di così ingenti somme destinate all'edilizia
sovvenzionata e convenzionata.
PRESIDENTE:
Ha chiesto di
illustrare
l'interpellanza il Consigliere Tonino, ne ha facoltà.
TONINO - (P.C.I.):
Abbiamo più volte sostenuto in
quest'aula che la politica della Casa di questa Giunta è oggi
inesistente, nel senso che manca un adeguato quadro legislativo e
poi ci sono carenze incredibili a livello di gestione. L'unica
legge che funziona, sia pure con dei ritardi dovuti alla mancanza
di finanziamento, è quella relativa ai fondi di rotazione, per cui
è diventata impellente la necessità di darci un quadro legislativo
che risponda ad una strategia. Per questo noi avevamo presentato
delle nostre proposte di legge che avevano per così dire una loro
filosofia, che era quella di cercare di dare ordine al settore e di
privilegiare il recupero, anziché continuare a costruire dal nuovo
con gli scempi che tutti conosciamo. Ma queste proposte sono ferme
da troppi anni, ed
è
necessario discuterle e perfezionarle,
e lo abbiamo detto fino dall'inizio.
L'Assessorato competente aveva promesso di presentare in tempi
brevi delle proprie osservazioni, cosa che finora non è avvenuta.
L'urgenza poi di definire questo quadro legislativo è anche
indicata dall'esigenza ormai improrogabile di legiferare in merito
alla somma di 2 Miliardi prevista nel bilancio regionale per gli
interventi nel settore abitativo. Si tratta di una cifra
significativa, però in un momento in cui c'è una richiesta
generalizzata di mutui, una richiesta crescente da parte di
singoli, di cooperative, e nel momento in cui è sempre più
difficile costruire o acquistare la casa senza il mutuo agevolato,
ecco che diventa urgente quella legge regionale che utilizza i due
miliardi. Siamo dell'avviso che questa proposta di legge debba
essere vista all'interno di un quadro legislativo regionale proprio
per avere un'idea di quella che è la politica regionale nel campo
della casa e dell'edilizia abitativa. Queste sono le ragioni che ci
hanno portato a questa interpellanza, e che vengono rafforzate da
un'occhiata ai dati del consuntivo regionale per l'81, là dove si
vede che anche rispetto alle somme disponibili provenienti dallo
Stato, la Regione
è
molto lenta nello spendere; dei due
miliardi e mezzo circa disponibili per la sovvenzionata si erano
spesi 573 miliardi, mentre 1 miliardo e 800 è andato nel disavanzo
di Amministrazione.
Per quanto riguarda invece la convenzionata, su 645 milioni di
copertura di contributi, se ne sono spesi 88, mezzo miliardo è
andato in economia; segno, questo, anche di ritardi nell'attuazione
della stessa legge dello Stato.
Per queste ragioni chiediamo all'Assessore ai Lavori Pubblici di
spiegare in Consiglio quali sono le proposte che intende formulare
ed in quali tempi; in che modo intende utilizzare i due miliardi e
quali sono poi i provvedimenti organizzativi che intende adottare
affinché le somme destinate alla casa siano spese in tempi
accettabili e non lunghi come fino ad oggi.
PRESIDENTE:
Ha chiesto di parlare l'Assessore ai Lavori
Pubblici Borbey, ne ha facoltà.
BORBEY - (D.C.):
Rispondo in modo particolare
all'interpellante in merito alle domande riguardanti la legge 457,
Piano decennale dell'Edilizia. Concordo con il Consigliere Tonino
sul ritardo di spesa, ma questo non è dovuto all'Amministrazione
regionale bensì alle difficoltà che abbiamo sempre incontrato sul
territorio regionale per avere la disponibilità di aree; noi, come
Giunta regionale - il Consigliere Tonino lo sa bene perché fa parte
della Commissione competente consultiva - abbiamo deliberato sempre
nei termini; e se vi è stato qualche ritardo è stato proprio per
dare modo agli Enti locali di reperire le aree necessarie, per non
dover restituire i fondi allo Stato.
Per quanto concerne nuove leggi, ho dichiarato, in fase di
presentazione del bilancio, che in esso non era stata stanziata
alcuna somma per integrare la legge 457, in quanto per come questa
legge è formulata a livello nazionale è inutile dotarla di nuovi
fondi essendo l'Amministrazione regionale già in difficoltà per
spendere quelli assegnati dallo Stato. In particolare questa
impossibilità si verifica dove c'è carenza di alloggi, come ad
Aosta, dove non esiste la possibilità di consorziarsi con i Comuni
limitrofi e non si può disporre di aree o recuperare i fabbricati
vecchi. Questo proprio per la difficoltà che hanno gli Enti locali
a reperire nuove aree, o per le carenze strutturali dei piani
regolatori che impediscono sia alle imprese sia all'Ente pubblico
di operare nel centro storico.
Per quanto concerne invece la disponibilità dei due miliardi che
era in bilancio, questa era rivolta più alla legge 24, ed al
riguardo penso che il mio collega Assessore Ramera possa darvi
delle spiegazioni meglio di me.
PRESIDENTE:
Ha chiesto di parlare l'Assessore alle
Finanze Ramera, ne ha facoltà.
RAMERA - (D.C.):
Anche noi siamo preoccupati del problema
della casa, perché da mesi stiamo trattando con le banche per
trovare una soluzione, che doveva arrivare proprio oggi ed è stata
invece spostata a domani. Noi avremmo desiderato, anche per
accelerare certi tempi, di ripresentare la stessa legge 24,
modificando gli importi; però volevamo sapere quanto sarebbe venuto
a gravare sul richiedente. Infatti, alzare il tetto attuale dei 16
Milioni, che sono poca cosa se vogliamo veramente aiutare chi vuole
acquistare anche un minimo appartamento, potrebbe mettere forse in
difficoltà il richiedente.
Allora volevamo sapere dalle banche le varie aliquote per poi
stabilire anche la nostra partecipazione come abbattimento
interessi. E' un fatto di pochi giorni, spero per il Consiglio del
15 luglio di portare la legge, perché altrimenti non ce la facciamo
in tempi brevi a soddisfare.
Riguardo la nostra finanza regionale vorrei invitare la gente a
togliersi certe illusioni che si era fatte, e credo che i giornali
dicano chiaramente lo stato in cui si trova il paese, per cui non
so cosa succederà anche per noi nei prossimi mesi.
PRESIDENTE:
Ha chiesto di parlare il Consigliere Tonino,
ne ha facoltà.
TONINO - (P.C.I.):
Devo esprimere ancora una volta la
nostra insoddisfazione per gli interventi della Giunta nel settore
della casa, nel senso che se non si chiarisce quali sono gli
obiettivi che vuol raggiungere la Regione, non è che una manciata
di mutui risolva il problema, soprattutto se questi vengono dati
indipendentemente dalla localizzazione degli altri fondi dello
stato. Questa è una delle ragioni per cui noi siamo insoddisfatti
di come si procede e crediamo sia più serio avere una visione
complessiva, avere dei programmi, fare in modo che gli interventi
siano calibrati sulle esigenze che ci sono, senza andare avanti
sempre a naso.
Prendiamo atto che invece questa Giunta non ci crede e
probabilmente non ci tiene.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK