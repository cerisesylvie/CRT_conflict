Consiglio Regionale della Valle d'Aosta - Oggetto del Consiglio n. 1989 del 6 aprile 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
EDILIZIA
Edilizia pubblica
ISTRUZIONE PUBBLICA
Istituzioni scolastiche
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1989 del 6 aprile 2016 - Resoconto
OGGETTO N. 1989/XIV - Interpellanza: "Spese previste per la
realizzazione della nuova scuola in località Tzamberlet in Comune
di Aosta".
Rosset (Presidente) -
Punto n. 41 all'ordine del giorno.
Per l'illustrazione chiede la parola il consigliere Bertin. Ne ha
facoltà.
Bertin (ALPE) -
Sarò particolarmente breve. Questa è una
vicenda conosciuta e che abbiamo affrontato in molte occasioni. Una
storia così vecchia che addirittura anche l'oggetto è cambiato: si
parlava di scuola polmone per questo immobile in regione Tzamberlet
e ora invece di scuola
tout court
. Le spese restano le
stesse e sono notevoli: circa 24 milioni di euro, per realizzare
questa nuova scuola.
Una vecchia storia che ormai si trascina da anni. Ricordo di
aver già presentato delle interpellanze su questo argomento tre o
quattro anni fa, seguite poi a breve anche da mozioni e
risoluzioni, per tentare di farvi un po' riflettere
sull'opportunità di questa nuova scuola. Una scuola che costerebbe
24 milioni di euro: somma notevole.
La cosa che ci preoccupa è che sostanzialmente si tratta di
un'opera inutile. Se guardiamo il numero di immobili scolastici, di
aule scolastiche e il numero degli alunni che incidono sulla città
di Aosta, sia ora che in futuro con le prospettive da un punto di
vista demografico, sarà più che sufficiente ristrutturare gli
immobili scolastici già presenti all'interno del comune di Aosta,
per poter accogliere gli studenti della città e dei paesi limitrofi
che incidono sulla città. Quindi una spesa inutile e sono 24
milioni di euro che non servono.
Nel momento in cui si farà questa scuola, inoltre ci troveremo
nella condizione di avere degli immobili liberi dei quali non
sapremo cosa fare e che dovremo in qualche modo utilizzare. Si
tratta degli immobili in via Torino e di altri, nati come scuole e
che dovremo poi utilizzare in modo diverso. Già stiamo vendendo
parte del patrimonio immobiliare della Regione, ma la funzione
dell'Amministrazione regionale non è di un'agenzia immobiliare che
acquista e vende immobili, l'obiettivo dovrebbe essere di
utilizzare in modo razionale il patrimonio esistente. Ma questa
nuova scuola è tutt'altro che un'iniziativa razionale, poiché non
serve a niente dal punto di vista dell'utilità pratica.
Oltre al danno ci troveremo anche la beffa di dover utilizzare
una zona nuova, con un consumo di suolo. Avevo già affrontato la
questione in diverse occasioni, anche di recente con
un'interpellanza: il consumo di suolo è comunque un problema
esistente per la parte della
plaine
, perché si va a occupare
nuovi spazi che hanno dei problemi da un punto di vista idrologico,
eccetera. Tanto che le indicazioni dell'Unione europea sono quelle
di andare nel tempo più breve possibile, entro l'anno 2050, a un
consumo di suolo zero, nel senso che va riutilizzato tutto il
patrimonio edilizio esistente, senza andare a occupare nuove
strutture, nuovo suolo, perché questo è un problema che nel lungo
periodo potrebbe avere delle conseguenze.
Tra l'altro, quella è una zona nella quale si dovrà intervenire,
perché è di nuova urbanizzazione. Abbiamo visto che ci sono già 130
mila euro stanziati per delocalizzare il maneggio, ma al di là di
questo, in quella zona si dovrà intervenire con strade, luci e
quant'altro, pertanto volevamo capire quanti saranno questi costi.
Al di là di questo, delocalizzare una scuola dal centro alla
periferia vuol dire anche cambiare da un punto di vista urbanistico
la città, significa spostare dal centro storico delle attività
verso l'esterno.
Lunedì ho partecipato al funerale del centro storico, iniziativa
un po' goliardica e provocatoria, organizzata da una serie di
commercianti soprattutto di via Porta Pretoria e via Sant'Anselmo,
per mettere in evidenza il problema che il centro storico sta
lentamente morendo. Non è una morte naturale, ma se continuiamo a
delocalizzare attività verso l'esterno, evidentemente si spostano i
flussi di persone rispetto al centro storico. Inoltre, sappiamo
l'effetto che ha avuto sul commercio e in generale sul centro
storico l'aumento dei costi per i parcheggi.
È un modello di urbanizzazione diverso. In Europa i modelli sono
centrati sui centri storici, storicamente dal Medioevo in poi. In
altre zone, come negli Stati Uniti, - immaginiamo Los Angeles che è
la città forse più conosciuta da questo punto di vista - sono altri
i modelli: un tipo di espansione urbanistica diffusa, senza un
centro, con un'occupazione di suolo enorme, con tutto un problema
di viabilità estraneo alla tradizione europea. Al di là di questo,
nei centri storici delle nostre città il mantenere le scuole ha un
suo perché. Vuol dire valorizzare anche questa parte di città che
ha sempre rappresentato un aspetto storicamente importante in
Europa e nei modelli di espansione urbanistica del nostro
continente.
Volevamo sapere, oltre i 130 mila euro stanziati, quali altre
spese ci saranno e chi le sosterrà. Il Comune di Aosta non mi
sembra nelle condizioni di poter sostenere grandi spese. Poi vedo
che probabilmente il primo cittadino di Aosta è rimasto a fare il
Sindaco di Rhêmes, perché non si interessa di questi aspetti, come
di altre questioni. Bisognerebbe forse che anche questo problema
venisse affrontato dall'Amministrazione comunale, anche perché avrà
degli effetti sull'organizzazione della città.
C'è anche un terzo aspetto. Volevamo sapere, oltre alle
infrastrutture collegate a questa struttura che inevitabilmente si
dovranno fare, se si intende esternalizzare i servizi tecnici di
direzione lavori e di coordinamento della sicurezza, o se questi
rimarranno interni all'Amministrazione regionale. Nel caso si
faccia tale scelta, quali sono i costi di questi due servizi.
Presidente
- La parola all'assessore Baccega.
Baccega (SA) -
Torniamo a parlare della nuova scuola di
Tzamberlet, che insisterà su aree pubbliche che sono dismesse.
L'area Sacco e parte del maneggio sono di proprietà del Comune di
Aosta, quindi andiamo a riqualificare quella zona.
Mi limiterò a rispondere ai quesiti della sua interpellanza,
senza ritornare a quelle valutazioni che lei costantemente fa
quando parla di questa scuola. Noi riteniamo che quella scuola sarà
certamente utile, d'accordo con la Soprintendenza agli studi, dove
c'è un quadro di interventi che andrà a definirne la validità. È
una scuola che nasce da un accordo di programma del 30 settembre
2011, che lei conosce sicuramente bene, tra la Regione e il Comune
di Aosta, il quale proprio al punto n. 1 diceva che la Regione si
trova nella necessità di effettuare la ristrutturazione e la messa
a norma di numerosi edifici scolastici di secondo grado. Questa è
la premessa da cui partiva quell'accordo di programma sul quale si
è deciso. Io all'epoca ero in un'altra sede, però ricordo molto
bene che il percorso avviato anche in Consiglio comunale fu quello
e vi fu ampia disponibilità della Giunta comunale, rispetto alla
Giunta regionale, di andare in quella direzione.
Per rispondere al primo quesito: "se, oltre ai 130 mila euro
stanziati per la delocalizzazione provvisoria del maneggio di
Aosta, siano previste altre spese per infrastrutture riconducibili
all'apertura della scuola polmone", sottolineo che intanto lo
stanziamento è di 25 milioni di euro ed è onnicomprensivo di tutte
le ulteriori spese che verranno poste. Le infrastrutture
indispensabili per il funzionamento della nuova scuola riguardano
l'implementazione della rete idrica e fognaria, che deve essere
progettata e realizzata dal Comune di Aosta. Le risorse necessarie
per questo intervento sono a carico della Regione e sono stimate in
500 mila euro onnicomprensivi, quindi con tutte le opere di
urbanizzazione.
Il secondo quesito: "se, oltre ai circa 24 milioni - sono 25
milioni, non 24 - stanziati per la scuola polmone, si prevedano
ulteriori spese per la realizzazione della struttura": eventuali
ulteriori spese necessarie per la realizzazione della struttura
saranno quelle legate all'esternalizzazione, totale o parziale, dei
servizi di direzione lavori e coordinamento della sicurezza; nel
caso sia necessario, si spera di fare affidamento su un eventuale
ribasso d'asta. Poi su questo punto ritorniamo a rispondere al
punto n. 3, perché per la scelta dell'ufficio di direzione lavori,
si deve procedere ai sensi di legge, nel rispetto di quanto
stabilito dall'articolo 130 del decreto legislativo n. 163/2006,
che prevede che le amministrazioni aggiudicatrici siano obbligate a
istituire un ufficio di direzione lavori costituito da un direttore
lavori e da eventuali assistenti. Nello specifico, la competente
struttura, considerato che trattasi di speciale complessità dei
lavori, ritiene che l'ufficio di direzione lavori debba essere così
composto: un direttore dei lavori; dei direttori operativi che
rientrano nei quattro ambiti specifici della richiesta dell'opera
pubblica (mi riferisco al coordinamento della sicurezza in fase di
esecuzione, alle opere specialistiche delle strutture, alle opere
specialistiche degli impianti elettrici e alle opere specialistiche
degli impianti idrotermosanitari e aspetti energetici che su quella
scuola hanno un'importanza piuttosto significativa); infine, tre
ispettori di cantiere (assistente di cantiere, contabilizzatore,
assistente al coordinamento della sicurezza). Pertanto, ai fini
della costituzione di questo importante ufficio, la struttura opere
edili deve preliminarmente verificare la presenza di personale
regionale disponibile e in grado di svolgere le suddette funzioni e
in caso negativo procedere, ai sensi del citato articolo 130, ad
affidamento esterno all'Amministrazione regionale. In base a quanto
prescritto con la deliberazione dell'autorità di vigilanza sui
lavori pubblici n. 90 del 26 ottobre 2005, qualora non vi sia del
personale interno alla Regione con le richieste competenze a
copertura di tutte le figure necessarie per la costituzione
dell'ufficio di direzione lavori, è possibile costituire un gruppo
misto con l'apporto di professionisti estranei all'organizzazione
del committente pubblico. Al momento, a seguito della complessità
dell'opera e delle specifiche caratteristiche dei professionisti da
coinvolgere, è stata elaborata una ricognizione interna per
individuare le professionalità necessarie.
Il quesito n. 4: "in caso di esternalizzazione dei servizi
soprariportati, quali siano le previsioni di spesa". Nell'ipotesi
di esternalizzazione totale di tutte le figure che ho elencato poco
fa, quindi attinenti alla direzione dei lavori e al coordinamento
della sicurezza, le somme necessarie sono state stimate in 1
milione 650 mila euro lordi.
Concludo con una riflessione. Da una parte abbiamo gli ordini
professionali, gli architetti, gli ingegneri, i geologi, i geometri
che chiedono fortemente di essere coinvolti nelle progettazioni e
nelle direzioni lavori che comunque le opere pubbliche pianificano,
e chiedono più attenzione alle gare per loro e per i servizi di
ingegneria e architettura. Dall'altra parte c'è la normativa che ho
citato, per non far pesare sull'opera i maggiori costi, e l'Anac la
sottolinea in modo ancora più pressante nella nuova normativa che è
in itinere
al Parlamento, imponendo quindi di operare
secondo le regole. Quello che possiamo garantire è il rispetto
delle regole, la massima trasparenza e credo che per un'opera così
importante sia opportuno formare un ufficio di direzione lavori
efficiente e competente, che vigili attentamente sulla
realizzazione dell'opera, nel rispetto del capitolato e soprattutto
del cronoprogramma che sarà elaborato.
Presidente
- La parola al consigliere Bertin.
Bertin (ALPE) -
25 milioni di euro per un'opera inutile!
Allora io dico: è un po' come per l'aeroporto. 25 milioni di euro
ai quali potremmo aggiungere un altro milione e 600 mila euro per
la direzione lavori, nel caso lo si faccia in modo integrale. Mi
sembra francamente una follia. Si può esternalizzare quando non vi
siano le risorse sufficienti all'interno della struttura, ma di
questi tempi le strutture hanno sufficientemente tempo per
realizzare tali lavori e anche dal punto di vista delle
professionalità, credo che all'interno dell'Amministrazione
regionale queste ci siano. Mi parrebbe uno scandalo esternalizzare
poco o tanto di questi servizi, anche perché, ripeto, questi 25
milioni sono inutili e, se andiamo anche ad aggiungerci questi
aspetti, mi pare francamente una cosa insostenibile.
Lei dice delle richieste degli architetti: ma cos'è! dobbiamo
fare della beneficenza? Non c'entra niente, da questo punto di
vista. Qui si tratta di fare un'opera pubblica e non confondiamo il
clientelismo con altre questioni. Si tratta di fare dei lavori: se
si possono fare interni, lo si fa; se non si può, si fanno
esterni.
Ma la questione è che tutta quest'opera è inutile e ci sarebbe,
oltre al danno, anche la beffa di dover spendere ulteriori soldi,
oltre i 25 milioni di euro, per fare un'opera assolutamente
inutile. È un modo di procedere che non capisco e francamente è
tutta una questione che andrebbe fermata al più presto, così come
altre. Sono spese enormi che non hanno più ragione di esistere,
quando basterebbe ristrutturare quelle presenti per avere le classi
sufficienti al fabbisogno della città.
Peraltro, lei proprio nel rispondere cita le ragioni che hanno
portato a fare questa scuola e l'accordo con il Comune di Aosta. Ma
queste ragioni non esistono più, perché giustamente la finalità di
questa scuola ormai non è più di ristrutturare le altre. La
finalità di questa scuola è fare una scuola e basta. Delle altre
vecchie scuole non sapremo cosa farcene: dovremo venderle,
liberarcene o chissà che cosa. Anche la sua risposta conferma che
tutta questa operazione non ha senso e sarebbe stata da evitare fin
dall'inizio.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK