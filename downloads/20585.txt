Consiglio Regionale della Valle d'Aosta - Oggetto del Consiglio n. 595 del 12 maggio 2004 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Ordinamento degli uffici e del personale
ASSISTENZA SOCIALE
Disabili
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 595 del 12 maggio 2004 - Resoconto
OGGETTO N. 595/XII - Censimento delle barriere architettoniche
negli edifici pubblici della Regione. (Interpellanza)
Interpellanza
Richiamate le precedenti iniziative consiliari con le quali a
più riprese è stata sollevata la necessità di provvedere a un
censimento delle barriere architettoniche presenti negli edifici
delle strutture pubbliche della nostra regione al fine di poter
poi, una volta conosciuta la situazione complessiva, predisporre un
preciso piano di intervento finalizzato a eliminare le barriere
architettoniche presenti negli edifici pubblici valdostani;
Sottolineato il fatto che recentemente è stata organizzata
dall'assessorato regionale alla Sanità una simulazione atta a
sensibilizzare l'opinione pubblica sui problemi che un disabile
deve affrontare quotidianamente di fronte alle barriere
architettoniche urbane, nonché di fronte ai problemi relativi ai
parcheggi destinati agli stessi disabili;
Tenuto conto che l'Ufficio accessibilità dell'assessorato ha
commissionato uno studio in merito all'accessibilità dei fabbricati
di proprietà regionale in modo da verificare la situazione delle
barriere architettoniche tuttora esistenti;
Evidenziato il fatto che dallo studio sopraccitato
emergerebbe che non tutte le strutture sottoposte a verifica, che
rappresentano solamente una parte degli edifici pubblici
valdostani, risulterebbero a norma per quanto concerne
l'abbattimento delle barriere architettoniche;
Tenuto conto altresì delle sollecitazioni avanzate dai
disabili in merito a una migliore dislocazione e fruizione dei
parcheggi urbani a loro destinati;
I sottoscritti Consiglieri regionali
Interpellano
l'Assessore competente per sapere:
1) se l'indagine sopraccitata commissionata sia da
considerarsi completa o se sono in corso o saranno predisposti
ulteriori accertamenti al fine di completare la verifica su tutte
le strutture pubbliche aperte;
2) se i risultati evidenziati da tale studio, alla luce anche
delle percentuali delle strutture esaminate trovate a norma, sono
considerati un obiettivo raggiunto o un punto d'immediata
ripartenza volto a una soluzione definitiva del problema;
3) qual è, allo stato attuale delle cose, il piano delle
iniziative da intraprendere e quali sono i tempi entro i quali la
soluzione dei problemi inerenti l'abbattimento delle barriere
architettoniche e la predisposizione e la miglior fruizione di
parcheggi per i disabili saranno da considerarsi finalmente
ottenute.
F.to: Lanièce - Comé - Viérin Marco - Stacchetti
Président - La parole au Conseiller Lanièce.
Lanièce (SA) - Più volte all'interno di questo Consiglio e fuori
di esso ci siamo interrogati su cosa fosse necessario fare a
sostegno dei disabili e su cosa già fosse stato fatto, una
discussione indispensabile e costruttiva portata avanti anche sulla
spinta delle diverse associazioni che li rappresentano e ne fanno
sentire la voce e la volontà ad essere partecipi della vita
comunitaria a pieno diritto.
Recentemente l'Assessorato della sanità ha promosso
un'interessante manifestazione dal titolo "Simulando": una
simulazione tesa a verificare la situazione e soprattutto a
sensibilizzare i normodotati sulle difficoltà, spesso
insormontabili, che i disabili incontrano quando le barriere
architettoniche non sono affatto abbattute o non lo sono
completamente. Infatti di questa manifestazione è stata data anche
notizia sugli organi di informazione ed è emerso che fra i vari
problemi, oltre a quello dell'abbattimento delle barriere
architettoniche per l'accesso agli edifici, vi è anche quello dei
parcheggi: se da una parte vi sono numerosi parcheggi, e quindi,
dal punto di vista numerico, è stato fatto parecchio, dall'altra
parte però molte volte essi non sono completamente utilizzabili
perché vi sono altre barriere, ad esempio i marciapiedi, che ne
impediscono l'utilizzazione completa.
Questa è stata sicuramente una manifestazione importante, che ha
dimostrato la volontà di seguire con attenzione questo problema
portando avanti maggiori iniziative, tenuto conto delle diverse
iniziative che sono state già poste in essere nel passato tra cui
alcuni interventi dal punto di vista legislativo per quanto
riguarda la nuova costruzione, interventi che consistono nel dare
indicazioni agli architetti e a coloro che realizzano gli edifici
di prevedere all'atto della progettazione l'abbattimento delle
barriere, perché sarebbe assurdo parlare di abbattimento di
barriere architettoniche e lasciar perdere i nuovi edifici, facendo
sì che anche nei nuovi edifici vi siano ulteriori barriere. In
passato inoltre è stata commissionata dall'Ufficio accessibilità,
sempre della Regione, una specie di indagine conoscitiva per
verificare la situazione delle barriere architettoniche ancora
esistenti nei fabbricati di proprietà regionale. Da tale indagine
emerge - l'Assessore ha mandato a tutti i gruppi consiliari questa
documentazione e lo ringrazio per questo - che non tutte le
strutture sottoposte a verifica, che sono ovviamente una parte e
non tutti gli edifici di proprietà regionale esistenti, sono
completamente a norma, per cui ci sarebbero ancora degli interventi
da fare. Con questa interpellanza chiediamo se a questa prima
indagine conoscitiva ne possa seguire un'altra più completa,
perché, come avevo detto in passato - torno agli anni 2000 quando
avevo presentato una mozione in Consiglio regionale -, la cosa
importante è fare un censimento globale sugli edifici pubblici
esistenti in Valle d'Aosta, perché solo attraverso un censimento
globale si può intervenire negli anni e poter finalmente eliminare
del tutto queste barriere, altrimenti, non avendo una visione
completa del problema, si rischia di fare degli interventi
positivi, ma senza sapere fino a quando ci saranno ancora da
abbattere queste barriere. Secondo me, quindi, occorre un'indagine
completa per poter programmare negli anni a venire degli
stanziamenti di fondi necessari per eliminare queste barriere.
Penso che questo sia un segnale positivo sul quale tutto il
Consiglio possa concordare, anzi penso che tutte le forze politiche
siano d'accordo nel cercare di eliminare questo problema che da
anni si ripete. Restiamo in attesa della risposta dell'Assessore,
per poi replicare.
Président - La parole à l'Assesseur à la santé, au bien-être et
aux politiques sociales, Fosson.
Fosson (UV) - Grazie per questo interesse verso un problema di
civiltà che ci sta molto a cuore.
Prima di rispondere a queste domande, vorrei fare due premesse.
È vero intanto che, in seguito alla sua sollecitazione, nell'anno
scorso ci siamo attivati affinché questo studio fosse consegnato
nel mese di dicembre; in effetti anche "schiacciando
sull'acceleratore" siamo stati abbastanza corretti, è stato
distribuito questo primo rapporto sulle barriere architettoniche,
che poi è stato passato ai Lavori pubblici perché intervenissero;
quindi è anche grazie alla sua sollecitazione che questo si è
potuto fare nei termini. È stato anche distribuito a tutti, adesso
però mi chiedo serenamente se è servito, se lo ha guardato chi lo
ha richiesto o tutte le associazioni e su questo mi permetto di
avanzare dei dubbi. Non so se lei ha guardato la pagina
sull'aeroporto Corrado Gex, perché lì c'erano diverse osservazioni
e, purtroppo, nessuno di quelli che hanno ricevuto questo manuale
ci ha fatto alcuna osservazione su questo studio. Le dirò che sono
abbastanza critico sul fatto di completare uno studio a 360° se poi
questo studio magari non serve a nulla, cioè non viene utilizzato
da chi ne ha bisogno; probabilmente sono quelle indagini complete
che sono giuste a livello di principio, però a livello pratico le
difficoltà che i disabili hanno sono altre.
Seconda premessa: è chiaro che al nostro Assessorato sta molto a
cuore questo problema delle barriere architettoniche, lei ha citato
lo sforzo fatto per organizzare "Simulando", che ha avuto un
risultato positivo, ma non solo, cioè il nostro rapporto con
l'ASPHI, l'Associazione di ingegneri, che ha lo scopo di migliorare
la disabilità attraverso la tecnologia... ha visto la Valle d'Aosta
e in particolare l'Assessorato come il primo sostenitore di questa
nuova fondazione. Una grande attenzione quindi, che mi permetto di
dire mia personale, in quanto sono, fin dalla nascita di questa
associazione, membro del Direttivo dell'Associazione valdostana
paraplegici ed ero proprio lì quando lei ha telefonato. Anche il
convegno di quest'ultimo sabato sulla chiusura "dell'Anno della
disabilità" - a cui, purtroppo, non hanno partecipato molti
consiglieri, mentre il Presidente della Regione ci ha onorato della
sua presenza - ha avuto dei riflessi positivi e ha testimoniato
come il nostro interesse verso questo problema non sia terminato
con "l'Anno della disabilità".
Visto che lei è sensibile a questo problema, le dico su cosa ci
stiamo movendo: intanto questo studio è stato passato ai Lavori
pubblici perché facciano gli interventi previsti sui locali
pubblici attualmente non accessibili. I Lavori pubblici, ma anche
tutti quelli che costruiscono in Valle degli uffici, ma anche degli
studi pubblici, dovrebbero e devono per bando di concorso
sottoporre il progetto all'Ufficio accessibilità; questo è un dato
molto importante perché sicuramente, se lavoreremo bene, non vi
saranno più barriere architettoniche. Come le dicevo, considerando
questo studio e il risultato che ha ottenuto e parlando con le
diverse associazioni, ci siamo accorti che forse i problemi in
questo momento sono proprio degli altri - come ha citato lei -, per
esempio i parcheggi: è un errore del Comune averli messi dalla
parte... questo sarà sicuramente modificato; per esempio, vi sono
180 parcheggi per disabili in Aosta e la maggior parte delle volte
essi sono occupati non solo da non disabili, ma addirittura delle
volte dei non disabili utilizzano delle auto di parenti o
conoscenti disabili. Fra l'altro, il nuovo Codice della strada -
che è stato eccezionale da quel punto di vista - prevede
addirittura due punti di penalizzazione sulla patente per chi
occupa un parcheggio senza essere in regola. È iniziata una grossa
azione di "rapporti" con i vigili, che però hanno delle difficoltà
oggettive perché, se arrivano, vedono una macchina con il
contrassegno del disabile, dovrebbero aspettare la persona che
sale, d'altronde la persona che sa di non essere in regola guarda
bene che non vi sia alcun vigile, quindi non è semplice, anche se
vi è una grossa sensibilizzazione su questo.  Non solo i
marciapiedi sono un problema ma, per esempio, i giardini pubblici
che spesso hanno la ghiaia: il disabile non riesce ad andarci, ci
si era fermati sul tipo di piastrella da mettere, adesso siamo
arrivati con le Belle arti alla conclusione che non è il caso di
piastrellare tutto il parco giochi, ma di fare dei corridoi in cui
il disabile possa andare. Proprio parlando con le associazioni dei
disabili ci siamo resi conto che forse più che fare una
continuazione di un grosso piano... che probabilmente in questo
momento serve poco... ci siamo messi d'accordo sul sentirci più
spesso per risolvere questi piccoli problemi o questi problemi
forse più concreti, del momento; ad esempio, siamo addivenuti
all'idea di potenziare il nostro Ufficio accessibilità, che in
questo momento ha dei problemi perché il personale che lavora ha
una "malattia" ingravescente, l'associazione a volte con l'Ufficio
barriere non funziona bene, dunque lo vorremmo potenziare in modo
che diventi il punto di riferimento per tutte queste difficoltà e
il vero punto di partenza per risolvere questi inconvenienti.
Sempre con il nostro lavoro è stato recepito dalla Valle d'Aosta
recentemente un contratto fra la Presidenza del Consiglio dei
ministri e FIABA, Associazione italiana per l'abbattimento delle
barriere architettoniche, nell'ottica di sensibilizzare ancora di
più chi non lo fosse sul problema delle barriere
architettoniche.
Président - La parole au Conseiller Lanièce.
Lanièce (SA) - Prendiamo atto della risposta dell'Assessore,
dalla quale emerge la volontà di seguire questo problema, anche
perché, come tutti sanno, l'Assessore fa parte dell'Associazione
valdostana paraplegici.
Sicuramente il nostro intento era quello di continuare a
sollecitare questo problema, alla luce anche di quello che era
emerso durante questa interessante manifestazione intitolata
"Simulando", e cioè che esistono ancora barriere architettoniche
non solo nel Comune di Aosta, ma anche in altri comuni. In più vi è
anche la questione dei parcheggi, che è un problema più immediato e
anche di più facile soluzione, perché in effetti si tratta intanto
di fare maggiore informazione nei confronti dell'opinione pubblica,
facendo capire che questi posti sono riservati a chi purtroppo ne
ha bisogno, sensibilizzando la gente a non sfruttare posti che non
gli competono, in modo da lasciarli a chi ne ha bisogno.
Inoltre siamo convinti che uno studio più completo sia
necessario, ma più che altro nell'ottica di riservare all'interno
del budget regionale degli stanziamenti adeguati, perché sappiamo
che ogni anno l'Amministrazione regionale stanzia cospicui fondi
per l'abbattimento delle barriere architettoniche su richiesta dei
vari comuni che presentano le opportune domande, però si rischia
sempre di intervenire su richiesta, mentre avere di fronte una
visione più completa del problema permetterebbe alla stessa
Amministrazione regionale di poter programmare nell'arco di 5-6
anni degli interventi, in modo da poter dare una volta per sempre
soluzione a questo problema. Ho verificato questo piano, e anche se
è incompleto è sicuramente una prima dimostrazione di come si possa
verificare nei luoghi dove le barriere sono state abbattute che vi
sono altri problemi, fra questi ad esempio il problema del citofono
che si trova ad un'altezza che il disabile non riesce a
raggiungere, o il fatto che molte volte le persone disabili devono
invitare i responsabili degli uffici regionali ad uscire "in
strada" per svolgere le pratiche normali e non penso che questa sia
una cosa positiva.
Credo pertanto si debbano portare avanti due azioni: da un lato,
un'iniziativa più completa, anche se difficoltosa, finalizzata a
realizzare un censimento delle barriere esistenti in tutti gli
edifici pubblici; dall'altro, invece cercare - grazie ad un
potenziamento dell'Ufficio accessibilità - di risolvere
immediatamente quei problemi che sono quelli più piccoli, ma anche
più facili da risolvere: a questo riguardo ricordo l'esempio che
riportava poc'anzi l'Assessore della ghiaia nei parchi pubblici o
il problema dei parcheggi.
Confidiamo nella volontà dell'Assessore di risolvere questo
problema, sul quale, anche nella precedente interrogazione, aveva
riconfermato tutto il suo impegno e ci auguriamo che possano
continuare manifestazioni come "Simulando", che sono molto
importanti per sensibilizzare l'opinione pubblica ad evitare il
ripetersi di questi episodi poco positivi come quelli di chi occupa
i parcheggi dei disabili approfittando della situazione. Invitiamo
l'Assessore a continuare su questa strada, tenendo conto anche di
questa mia richiesta, da più tempo sollevata, di realizzare un
censimento complessivo delle barriere architettoniche presenti in
Valle, proprio per poter programmare dal punto di vista finanziario
un intervento pluriennale per mettere la parola "fine" a questo
problema.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK