Consiglio Regionale della Valle d'Aosta - Oggetto del Consiglio n. 2261 del 18 ottobre 2001 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
EDILIZIA
Edilizia residenziale
Precedente
Successivo
Resoconto integrale del dibattito dell'aula
Oggetto del Consiglio n. 2261 del 18 ottobre 2001 - Resoconto
OGGETTO N. 2261/XI Mandato alla Giunta regionale per
l’assunzione di iniziative in materia di emergenza
abitativa nella città di Aosta. (Ritiro di mozione)
Mozione
A conoscenza dell’aggravarsi
dell’emergenza abitativa in Aosta e
nell’intera Regione;
Constatata la necessità che venga messa in essere una vera e
propria politica abitativa onde far fronte al prevedibile
peggioramento della situazione, a seguito
dell’allargamento dell’area di
povertà e di disagio abitativo;
Vista la liberalizzazione del mercato della casa al di fuori
praticamente di ogni regolamentazione pubblica dei canoni in
oggetto;
Constatata la ripresa dell’esecuzione degli
sfratti, nonché l’ulteriore innalzamento dei
fitti;
Preso atto della necessità di un potenziamento del patrimonio di
edilizia pubblica;
Ritenuto che la casa è un problema sociale e che per risolverlo
occorrono scelte di campo e programmi precisi;
Dà mandato
alla Giunta regionale:
1) di realizzare un "Piano Casa" regionale tramite
l’ARER, e in concorso con gli Enti locali e con le
Autonomie locali;
2) di riferire al Consiglio in merito al mandato ricevuto entro
60 giorni.
F.to: Beneforti - Squarzino Secondina
Président
La parole au Conseiller Beneforti.
Beneforti (PVA-cU)
Sono trascorsi ormai dieci mesi dalla
seduta consiliare del 24-25 gennaio 2001,
dall’ultima volta che portammo in questa sede il
problema relativo all’emergenza casa. Non era
certamente la prima volta, altre interpellanze e mozioni erano
state presentate dal nostro gruppo, come da altri gruppi di
opposizione.
Purtroppo a distanza di mesi, adesso, ma di anni se si considera
anche il passato, il problema casa si presenta con le stesse
dimensioni per quanto riguarda l’emergenza, anzi si
è aggravato da quando presentavamo interpellanze e interrogazioni
anche insieme ad altri consiglieri di opposizione con cui
chiedevamo alla Giunta quali erano i suoi intendimenti su questo
problema di così grande rilevanza sociale. Oggi mi sembra che siamo
rimasti soli a chiederlo e, nonostante siano passati tanti mesi e
tanti anni, gli intendimenti non si conoscono ancora, almeno noi
non li conosciamo. Infatti non solo non sono stati elaborati
programmi o prese iniziative, ma non sono stati rispettati neppure
quei pochi impegni presi nel passato al momento della discussione
in aula.
Vorrei domandare cos’è che vi impedisce di
affrontare fino in fondo un problema sociale come quello della
casa, che oggi investe le famiglie più disagiate, i poveri, coloro
che vivono con un basso reddito, le giovani coppie e le famiglie
monoreddito. Sono queste categorie di persone che oggi risentono
più di altre dell’emergenza casa. E voglio sgombrare
subito il campo, l’ho detto sempre e lo ripeto, per
la casa in Valle d’Aosta molto è stato fatto
attraverso la legge concernente il mutuo per la prima casa e anche
con altre iniziative.
Forse siamo all’avanguardia, ma dobbiamo renderci
conto che tutto questo non è sufficiente. C’è chi
non può accedere al mutuo non solo perché non può restituirlo, ma
perché non può coprire la differenza che intercorre fra il mutuo e
il costo dell’alloggio, in questa situazione versa
circa il 25-30 percento della popolazione e questo accade mentre
gli alloggi pubblici disponibili non bastano a soddisfare la
domanda.
Se in questi ultimi dieci anni ci fosse stata la volontà
politica di affrontare gradualmente il problema, forse oggi non ci
troveremmo nell'attuale situazione di emergenza la cui esistenza è
riconosciuta dalle Organizzazioni sindacali e da altri
organismi.
Lo stesso Difensore civico ha rappresentato alla II Commissione
consiliare lo stato di emergenza dallo stesso constatato dalla
Questura. Ci ha detto che occorre approfondire ed interpretare il
"problema emergenza", che occorre far chiarezza sulle scelte
politiche del settore abitativo e che occorre una politica di
investimenti per la casa. Questa esigenza si rileva anche da tanti
casi che quotidianamente vengono denunciati anche dagli organi di
informazione, sono casi che toccano i disabili, gli immigrati, i
malati di mente, gli anziani, gli sfrattati, tutte le categorie più
deboli che non possono farsi carico degli affitti che vengono
richiesti dal mercato.
Voglio dire questo ai colleghi, all’Assessore e
alla Giunta: quello che andiamo sostenendo da tempo è dimostrato
chiaramente che non è strumentale, ma è la verità checché ne dica
qualcuno. La situazione che esiste ad Aosta, in un settore di
primaria importanza sociale come quello della casa, è stata
denunciata non soltanto da noi, ma dal Presidente
dell’ARER, l’Azienda regionale per
l’edilizia residenziale. Ho letto una sua intervista
sui giornali dove ha detto né più né meno quello che andiamo
dicendo da circa dieci anni.
Il Presidente Salzone, resosi conto dell'emergenza casa che
esiste e dell’ampiezza del problema, ha lanciato un
allarme che mi auguro almeno venga recepito sul piano umano e anche
sociale. Non avete ascoltato gli appelli e le richieste che
formuliamo noi, c’è da augurarsi almeno che il
Presidente di un ente, nominato dalla Giunta, lo vogliate
ascoltare. Ha detto che continuando così, avremo la situazione
peggiore d’Italia. Ora che la Valle
d’Aosta arrivi ad essere considerata la Regione dal
punto vista dell’emergenza casa peggiore
d’Italia... Nel 2000 sono stati esaminati 300 casi
di emergenza abitativa?
(interruzione di un consigliere, fuori microfono)
? si tratta perciò di 300 famiglie che vivono in condizioni
estremamente disagiate.
Dice anche che, con la pubblicazione del nuovo bando di concorso
il 1° dicembre da parte del Comune di Aosta -
l’ultima pubblicazione del bando risaliva al 1996 -
si prevede l’arrivo di 800 domande di emergenza
abitativa, non di richiesta di case, di emergenza abitativa; a
queste vanno aggiunte anche le situazioni che esistono nel resto
della regione. Di fronte alle così numerose domande, di fronte a
una situazione che è gravissima, la risposta delle istituzioni su
questo canale è stata inesistente con il rischio di battere ogni
primato e di squalificarci rispetto ad enti territoriali per quanto
riguarda la tensione abitativa. Per questo motivo io vi chiedo come
intendete affrontare il problema.
Per noi occorre - lo stesso dice anche il Presidente
dell’ARER - considerare con maggiore responsabilità
questo problema, garantendo alloggi a chi ne ha diritto, dato che
fino ad oggi il problema è stato sovente ignorato, oppure
affrontato in termini approssimativi. Il Presidente
dell’ARER ha fatto queste affermazioni perché si è
reso conto dell’ampiezza del "fenomeno casa", e non
per scaricarsi la coscienza ribaltando ogni responsabilità sulla
Regione.
Noi abbiamo fatto una riflessione. Ci rendiamo conto che ciò che
contribuisce ad aumentare gli sfratti è il mercato nonché la
legislazione attuale, unitamente a tante sentenze della
magistratura e della Corte costituzionale, per cui oggi, in base a
questa nuova legislazione di mercato, alle sentenze che ci sono
state, l’inquilino oggi o paga quanto gli viene
richiesto oppure si trova sulla strada!
Questa è la situazione per tante famiglie e molte volte, oltre
all’affitto, deve anche erogare somme di denaro per
garantire il pagamento dell’affitto, altrimenti gli
danno lo sfratto. Infatti, quali sono state le conseguenze della
nuova normativa di legge? L’immediata ripresa
dell’esecuzione degli sfratti,
l’ulteriore aumento dei fitti, la carenza sui
finanziamenti predisposti per affrontare il caro affitti a favore
delle famiglie meno abbienti, il famoso fondo sociale, il mancato
potenziamento di un reale patrimonio di edilizia pubblica perché
questo è il discorso di fondo: il mancato potenziamento di un reale
patrimonio di edilizia pubblica.
L’instaurazione del regime di mercato, che è
avvenuto per favorire il privato, ha portato all'eliminazione dei
dispositivi di affitto controllato, come sappiamo tutti, e questo è
avvenuto senza una politica pubblica della casa che si ponesse in
concorrenza con quella privata, tant’è vero che sono
aumentati i costi degli affitti e degli acquisti immobiliari.
Per questo occorre che l’ente pubblico, che a
livello regionale con la legge dei mutui per la prima casa, con la
legge di ristrutturazione dei centri storici e il recupero delle
vecchie abitazioni, nonché con altre normative, molto ha fatto,
occorre che oggi si faccia carico del nuovo fabbisogno in modo da
cercare di dare nel tempo un alloggio a chi non ce
l’ha. Ritengo che fino ad oggi non sia stato preso
nella dovuta considerazione il diritto all’alloggio,
molto spesso è stato ignorato, non si è pensato di dare una
risposta a chi attende un'abitazione dignitosa. Non ci si è resi
conto che non si può fare affidamento sul privato per risolvere i
nostri problemi; si è tentato, ma non si può fare; che non
c’è nessun fondo sociale con cui far fronte al
mercato degli affitti che rincara ogni giorno di più.
Anche l’incontro svoltosi in questi giorni
dimostra che il problema esiste, che l’emergenza
casa esiste, che quanto è stato detto e si ripete da anni è stato
compreso.
All’incontro oltre al Comune e
all’ARER partecipavano il Presidente della Regione e
l’Assessore competente, stando a quanto riportato
dai giornali. Sicuramente avrete compreso da
quell’incontro che oggi non si può più procedere con
i "rattoppi", non bastano più le promesse e poche lire di
assistenza per risolvere il problema. Occorre affrontare il
problema alla base se si vuole fronteggiare veramente il
fabbisogno, che riguarda, ripeto, coloro che rientrano in quel
25-30 percento di persone che non sono proprietarie di alloggio e
che, per la loro composizione e situazione economica familiare, non
hanno la possibilità di acquisto né oggi né in futuro, nonostante
che la casa sia un diritto umano e sociale.
Ma riguarda anche le giovani coppie che desiderano formarsi una
famiglia, i portatori di handicap che vogliono vivere la loro vita
autonomamente, gli sfrattati, gli anziani singoli e in coppia, le
famiglie di profughi, gli extracomunitari che si trovano nella
regione da anni e che vivono in ambienti malsani; riguarda coloro
che abitano in alloggi in affitto e che desiderano lasciare per i
canoni troppo alti di affitto che richiedono i locatori.
È da anni che indichiamo la strada da seguire su cui aprire un
confronto, sul come affrontare il "problema casa"; sono anni che
sosteniamo che l’ente pubblico se ne deve fare
carico immettendo sul mercato alloggi di edilizia popolare. Sono
anni che si dice che occorre un piano casa per dare una casa a chi
non ce l’ha e non potrà mai averla per uscire
dall'emergenza, che occorre seguire l’esempio del
Governo centrale quando, dopo la guerra, buttò sul mercato, tramite
gli enti statali, un numero di alloggi necessario per coprire anche
allora, per quanto possibile, la domanda e nello stesso tempo
svolgere un’azione calmieratrice nei prezzi di
locazione.
È questa oggi la scelta da fare, non se ne può fare a meno.
Naturalmente è difficile perché è una scelta politica e sociale di
grande rilevanza che comporta un'intesa fra la Regione,
l’ARER e i comuni e il reperimento delle risorse
necessarie. Però, come accade sempre quando c’è di
mezzo una spesa, si tratta di fare delle scelte di campo: o si
spende in un modo o si spende in un altro. La scelta è quella se
conviene investire nel sociale o in altri settori.
Noi crediamo si debba investire nel sociale e nella casa, su
questo crediamo convenga anche la Consulta per la casa alla cui
attività, dal suo insediamento avvenuto il 6 giugno 2000, non si è
avuto più notizia. Tale organismo fu costituito con la legge, però
io so che non si è avuta più notizia degli ottanta alloggi che
dovevano essere costruiti nel quartiere Dora e di circa altre venti
unità negli altri comuni della Valle per un totale, se ricordo
bene, l’offerta che era stata portata ed illustrata
dall'Assessore qui, doveva essere di circa 160 alloggi.
Dalla mia quotidiana esperienza, in quanto residente al
quartiere Dora, non ho notato alcuna iniziativa concernente la
realizzazione di nuove unità immobiliari.
Comunque avremo chiarimenti dall’Assessore quando
fra poco interverrà su questa mozione, presentata per tentare di
sopperire all’emergenza abitativa esistente ad Aosta
e nell’intera Regione. Mi auguro che
l’Assessore e la Giunta e la maggioranza che la
sostiene, intendono affrontare il problema alla radice e in tal
caso come intendono recuperare le risorse che sono necessarie. Io
dico che l’accensione di mutui in questo caso
sarebbe più che accettabile, compresa e giustificata.
Mi auguro che questa mozione venga accolta dalla Giunta e dalla
maggioranza non perché l’abbiamo presentata noi, ma
per dare una risposta ad un problema vero che esiste e che non si
può più ignorare. Accogliendola l’intero Consiglio
fa suo l’appello che da più parti è stato rivolto
alle istituzioni, in particolare alla Regione. Dare una risposta
positiva a un problema importante come quello della casa vuol dire
far fronte alle ricadute sociali negative che si sono create a
seguito del regime di mercato, vuol dire farsi carico delle
condizioni in cui vivono tante famiglie con i loro figli in Aosta,
vuol dire dare una risposta ad un problema sociale che riteniamo
che non sia più rinviabile.
Président
La discussion générale est ouverte.
La parole au Conseiller Borre.
Borre (UV)
Questo è un argomento che per la sua importanza
doveva essere affrontato forse in un momento di minore stanchezza
del Consiglio regionale, al di là di grida di emergenza o necessità
di prima casa? che è tutto da verificare sui numeri e sulla
"qualità" dell’emergenza. Vorrei iniziare questo mio
intervento parlando di politica dell’abitazione,
dell’abitare, non più semplicemente di politica
della casa, Consigliere Beneforti, perché, parlando di politica
della casa, a me sembra voler affrontare in maniera vecchia ed
inadeguata oggi il problema.
Mi sembra si voglia affrontare ancora con i vecchi schemi il
difficile momento di integrazione, mentre è necessario più che mai
oggi cambiare, vista l’ulteriore ed inarrestabile
crescita immigratoria. Vogliamo anche i quartieri ghetto? Forse non
vi ricordate del quartiere Europa, quanto tempo ha tribolato per
uscire da quella che era la sua purtroppo destinazione iniziale.
Sono necessari programmi ed interventi che colleghino i problemi
dell’individuo, della famiglia con il tessuto
sociale della città, dei villaggi, dei comuni, con il territorio,
con i servizi che il territorio deve poter offrire. Si deve
lavorare per una politica che offra non la casa per alloggiare, ma
la casa dove abitare con tutto quello che abitare significa.
Oggi vi ripeto alcuni miei pensieri maturati già dai tempi
dell’utile, per me, esperienza di Assessore ai
lavori pubblici ed edilizia pubblica del Comune di Aosta. Questi
concetti o indicazioni sono peraltro gli elementi che costituiscono
la relazione di una bozza di legge da me presentata nel 1996 avente
ad oggetto: "Programmi integrati di riqualificazione urbanistica ed
ambientale". Dicevo allora e dico ancora oggi che devono essere
promosse strategie ed attività che permettano di incidere non solo
sul problema abitativo, ma anche nel più vasto settore della
riqualificazione urbana e ambientale, strategie ed attività per
conseguire i seguenti obiettivi:
- promuovere il coordinamento fra i vari tipi di intervento nel
settore dell’edilizia e dei servizi per migliorare
la qualità complessiva delle iniziative di costruzione;
- diffondere un innalzamento della qualità della vita nel
maggior numero possibile dei luoghi di intervento;
- verificare e migliorare l’efficienza dei
servizi e delle infrastrutture esistenti nei luoghi di insediamento
previsti sia attraverso operazioni di integrazione, sia attraverso
il raggiungimento di soglie minime ottimali di utenza;
- promuovere, organizzare, coordinare processi che comportino
l’interazione di soggetti diversi, fra i quali la
fruizione di finanziamenti misti e provenienti da fonti
diversificate;
- investire i fondi provenienti dall'alienazione di alloggi di
edilizia residenziale pubblica rivedendo, se è il caso, anche il
piano di vendita, facendo sì che i quartieri pubblici siano
elementi portanti di programmi di riqualificazione urbana, con
interventi finalizzati a superare la monofunzionalità che
caratterizza i quartieri di edilizia residenziale pubblica.
Il disegno di legge di cui dicevo prima prendeva il via dal
fatto che la sentenza della Corte costituzionale n. 393/1992
dichiarava illegittimi i commi 3, 4, 5, 6 e 7 della legge n.
179/1992, l’articolo 16, "Norme per
l’edilizia residenziale pubblica", introduceva
appunto i programmi integrati di riqualificazione urbanistica,
edilizia e ambientale. La legislazione statale in materia di
programmi integrati, al fine di diventare operativa, necessitava
pertanto, in seguito alla citata sentenza della Corte
costituzionale, di una legge regionale integrativa concernente
essenzialmente le procedure.
Devo però dire che il legislatore regionale, in fase di
predisposizione della legge regionale 6 aprile 1998, n. 11:
"Normative urbanistiche e di pianificazione territoriale della
Valle d’Aosta", ha avuto ben presente tutta la
materia e ha trovato una disciplina organica
all’articolo 51 della legge medesima: "Programmi
integrati, intese e concertazioni per la riqualificazione del
territorio".
Disciplina organica, ma non completa però a mio parere, infatti
non trovano spazio all’interno della disciplina
della legge regionale n. 11/1998 tre articoli della mia proposta,
articoli che ritenevo e ritengo indispensabili per poter avviare
una seria politica programmata con interventi integrati di
riqualificazione, sono:
- l’articolo 8: finanziamento pubblico;
- l’articolo 10: fondi di edilizia
sovvenzionata;
- l’articolo 12: tempi di attuazione.
È evidente che oggi, a fine 2001, le norme contenute negli
articoli 10 e 12 dovrebbero essere riviste, aggiornate o adeguate.
Sarebbe inoltre da valutare se queste norme non possano essere più
correttamente oggetto di disposizioni regolamentari anziché
legislative. Mi ripeto: è questo il tipo di intervento che credo
possa rispondere all’esigenza
dell’abitazione e nello stesso tempo una corretta
programmazione urbanistica del territorio.
Ho forse divagato, ma credo di non essere andato fuori tema. La
mozione parla di aggravarsi di emergenza abitativa, della necessità
del potenziamento del patrimonio edilizio, di realizzare un piano
casa. È necessario:
- avere dei dati sul numero di alloggi pubblici e privati
sfitti;
- dare il giusto giudizio sul numero di domande e sul numero di
domande ammesse sia per l’accesso che per
l’emergenza;
- soffermarsi sui casi sociali, tracciando se possibile un
confine che sia veramente sociale;
- riproporre ai privati convenzioni con gli enti locali;
- considerare, riconsiderare o accelerare i tempi per la
costituzione di un'agenzia garante dell’ente locale
verso il privato, sia per gli affitti che per il mantenimento e il
rilascio del bene locato, convenzioni con imprenditori edili al
fine di ristrutturare edifici e locali a prezzi concordati, come
previsto peraltro dagli articoli 8 e 9 della legge n. 179/1992;
- rivedere il sistema dei mutui per la prima casa;
- recuperare in tempi brevi alloggi di edilizia popolare oggi
sfitti e in attesa di ristrutturazione o messa a norma, eliminando
lungaggini burocratiche e tempi morti.
Concludo dichiarando di votare contro questa mozione perché non
posso pensare di demandare all’ARER la politica
dell’abitazione. All’ARER è demandata
per legge sì l’attività istituzionale al servizio
della Regione e degli enti locali nei settori delle nuove
costruzioni, del recupero, delle manutenzioni ordinarie e
straordinarie, la politica, cioè gli indirizzi su cosa fare e come
fare, è però competenza, non solo, è dovere della Regione e dei
comuni.
Apro una breve parentesi: all’ARER è demandata
l’unicità della gestione di tutto il patrimonio
abitativo pubblico per motivazioni più che valide, oggi
l’ARER non gestisce ancora tutto il patrimonio
pubblico, manca una grossa fetta, la fetta del patrimonio pubblico
del Comune di Aosta, circa 1.042 alloggi. Ritornando alla mozione:
sì alla realizzazione da parte dell’ARER del piano
abitazione quando Regione e comuni avranno tracciato gli indirizzi,
formalizzato un programma, pianificato gli interventi. Voterò
contro anche perché questa mozione non mi sembra voglia percorrere
strade nuove per rimuovere il problema.
Schemi vecchi: ci sono 373 domande di case popolari,
c’è la risposta solo per 20 o 30, ci sono 60 domande
di emergenza abitativa, c’è la risposta solo per 25,
quindi mancano circa 350 alloggi, dobbiamo costruire 350 alloggi.
Forse ho banalizzato un po’ troppo, ma lo ritengo
necessario per uscire da quel tipo di ragionamento; aumentare la
qualità di alloggi in affitto non vuole, non può essere ulteriore
consumo di territorio, ma al contrario affrontare con queste
finalità il difficile problema del recupero, della riconversione di
aree e di edifici oggi inutilizzati, fonte di degrado della città e
dei comuni.
L’edilizia pubblica deve far parte di programmi
di riqualificazione urbana, di interventi edilizi finalizzati a
superare la monofunzionalità - lo dicevo già prima -
l’edilizia pubblica deve far parte della politica
dell’abitare, non più solo della casa. Questa
politica deve essere affrontata in una logica che coinvolga
soggetti pubblici e privati, evitando sì le speculazioni, ma
garantendo una giusta remunerazione degli investimenti. È questa
un'operazione politica che richiede forse un cambiamento di cultura
in tanti di noi, ma sicuramente richiede forti, coraggiose
decisioni, nuovi strumenti e grandi finanziamenti.
Si lavora sul territorio quindi sulla qualità urbanistica,
sull’individuo quindi l’obiettivo è
migliorare le condizioni culturali, economiche e sociali degli
ambiti urbani, caratterizzati da situazioni di criticità che quasi
sempre sono associate a presenze di case popolari. Ecco, forse
tempo e denaro troveranno in questi obiettivi un buon riscontro e
il risultato potrebbe ripagare nel tempo la comunità
valdostana.
Dicevo che forse abbiamo iniziato questa discussione ad
un’ora un po’ tarda e non so se alla
fine la mozione sarà respinta. Io ho dichiarato che voterò contro,
ma chiederei all’Assessore che non chiuda la
discussione del problema dell’abitazione con questa
riunione di oggi, ma verifichi se non è possibile dare mandato alla
III Commissione competente in materia di mettere in piedi un
convegno che trovi tutti gli operatori del settore intorno ad un
tavolo.
Certamente il più importante è il Comune di Aosta, poi
l’ARER, ma soprattutto i più importanti siamo noi
come Regione, che abbiamo l’obbligo di dare
indirizzi che devono essere indirizzi nuovi proprio per non avere
più davanti agli occhi quel sistema di costruzione che continuiamo
a pensare tutti e a vedere tutti: quei grossi condomini dove
infiliamo tutti quelli che hanno il problema della casa, per dare
una risposta alla loro emergenza abitativa. Cerchiamo invece di
integrare tutta la gente che ha bisogno di abitare.
Président
La parole au Conseiller Beneforti pour deuxième
intervention.
Beneforti (PVA-cU)
Mi aspettavo un intervento del collega
Marguerettaz che aveva presentato nel novembre 1993, insieme ai
Consiglieri Rini e Lanièce, un'interpellanza per sapere quali
iniziative intende assumere per far fronte alle esigenze degli
inquilini sfrattati e senza alloggio. Primo firmatario è Lanièce,
poi viene Rudi Marguerettaz, ma ci sei anche tu. Io quando firmo
un'iniziativa con gli altri colleghi del mio gruppo me ne assumo la
responsabilità.
(interruzione del Consigliere Marguerettaz, fuori
microfono)
Ho ascoltato l’intervento del Consigliere Borre,
ma mi aspettavo questa risposta perché questo intervento di Borre
mi è risuonato all’orecchio già in passato, non è un
discorso nuovo. Ma tu pensi che io non condivida le cose che tu hai
detto? Io le condivido, ma oggi ho messo l’accento
sull'emergenza casa; a chi la mattina arriva la polizia giudiziaria
in casa per cacciarlo via e non dispone di alloggio, non sa dove
mettere la mobilia, e ha i bambini lì, vai a fare a lui il tuo
discorso. Sono convinto che se ti capita il caso, non gli fai quel
discorso lì, ma gli dici:
"Sì, si vedrà?, ci
impegneremo"
.
Quanti chiedono di essere ricevuti dal Presidente Viérin, fanno
la coda per essere dichiarati casi sociali o perché assicuri il suo
interessamento per il reperimento di un alloggio?
Quante informazioni chiedete sullo stato di queste famiglie,
quanti casi disagiati ci sono? Non si può rispondere nei termini
che dici tu. Mi domando come si fa a non comprendere che a fronte
di assenza di interventi pubblici, il problema non trova soluzione.
Come si fa, Borre, a non comprendere che solo con un nuovo impegno
sui problemi della casa e del territorio si può portare avanti una
politica sociale e della casa?
Come si fa a non comprendere che l’alternativa al
potenziamento dell'edilizia abitativa, è l’aumento
degli incentivi, dell’assistenza, dei fondi sociali,
che aiutano, perché non dico che il fondo sociale non aiuti, ma non
risolve il problema perché la precarietà esiste e può andare avanti
per sei mesi o per un anno?
Ed è anche mortificante per tante famiglie ricevere le 500 o le
600 mila lire per pagare l’affitto al mese, se dura
un periodo in attesa di un bando di concorso per la casa, la gente
le accetta volentieri per far fronte all’immediato,
ma nel lungo andare è un'offesa anche per tante famiglie, è colpire
la dignità di tante famiglie. Ci sono famiglie che vivono in certi
tuguri che bisognerebbe vederli e i loro bambini non invitano mai
gli amici di scuola perché si vergognano della casa che hanno. Se
avete dei figli che vanno a scuola, ne sarete a conoscenza. Come si
fa a non comprendere che l’assistenza abitativa non
può essere data all’infinito e che occorre giungere
alla disponibilità di un alloggio? Se si comprendono queste cose,
allora si acquisisce anche la volontà politica di affrontare il
problema con progetti e programmi precisi per rilanciare
l’edilizia pubblica, per il recupero
dell’esistente, delle vecchie abitazioni.
Il piano non vuol dire soltanto costruire il nuovo, ma anche
recuperare le vecchie abitazioni, ricercare le risorse per far
fronte alle spese necessarie facendo a bilancio, come dicevo prima,
delle scelte e se c’è la necessità di ricorrere ai
mutui, lo si fa. Per queste cose io credo che nessuno sia
contrario. C’è la necessità di vedere, di costituire
un osservatorio regionale per l’abitazione, per
avere uno strumento di programmazione e di monitoraggio delle
scelte politiche e di gestione, perché oggi cosa succede? Il Comune
chiama il Presidente della Regione a un incontro perché ha
l’emergenza, c’è il caso
dell’handicappato che va sul giornale, vi sono poi
le situazioni particolari e non si conosce la reale situazione.
Allora cerchiamo di mettere gli enti, le strutture, la Giunta e
gli Assessorati competenti nelle condizioni di conoscere qual è il
fenomeno. E questo vale con il discorso
dell’Osservatorio regionale per
l’abitazione. Se si comprende questo, si fa
assolvere anche alla Consulta per la casa, che è stata costituita
in sostituzione della presenza sindacale in certe strutture ed
organismi, il ruolo consultivo e propositivo che la legge le
assegna, mettendola nelle condizioni di conoscere le carenze e le
precarietà esistenti e quindi di proporre e suggerire i progetti e
i programmi per eliminare l’emergenza in cui ci
troviamo.
Ho cercato di affrontare il problema in modo di far comprendere
anche a voi della maggioranza l’importanza che
riveste e a voi consiglieri in particolare perché sono convinto che
il Presidente della Regione e gli assessori conoscono il problema
per esperienza diretta. Oggi bisogna invece cercare di fare un
discorso innovativo; voi pensate che nel dopoguerra se non fossero
nate le "case Fanfani" e tutte le case che sono nate, si fosse
potuto far fronte in quel momento alla speculazione edilizia e
immobiliare che c’era? E lo stesso è oggi. Oggi
dobbiamo fare i conti con un mercato degli affitti e la legge ha
permesso che vada avanti così con tutte le revisioni delle leggi
che ci sono state.
Ha annunciato il Consigliere Borre che voterà contro; è libero
di farlo, in democrazia tutti si può votare contro tutti e contro
tutto, però votare contro pensando di voler arrivare a fare molto
di più trascurando oggi quello che è urgente, mi sembra una
soluzione non attendibile. Che il problema esiste lo abbiamo
dimostrato noi, lo hanno dimostrato anche gli enti preposti a
questo problema; esisteva già dieci anni fa e, come dicevo prima,
ho qui un'interpellanza presentata da tre colleghi che chiedevano
dieci anni fa le stesse cose che chiedo io oggi e che ho chiesto da
quando sono stato rieletto in questo Consiglio e anche voi che
avete firmato questa interpellanza oggi voterete contro la mozione,
ma cosa è cambiato in questi dieci anni? Rini: cosa è cambiato in
questi dieci anni? Marguerettaz: cosa è cambiato in questi dieci
anni?
Voi ci potete anche ridere su questo, io questa cosa
l’ho citata non tanto per ottenere voti, ma per dire
che è una situazione che esiste da tempo perché ho tutta una
raccolta di iniziative su questo tema e potrei dire di tante altre
cose.
Vogliamo rimandare il problema alla III Commissione che lo
esamini approfonditamente, Presidente e Assessore? Siamo
d’accordo. Vogliamo vedere se si fa un lavoro in III
Commissione o in un’altra commissione? Facciamolo,
ma che ci sia la volontà politica di affrontarlo in certi termini
il problema, di non aspettare altri dieci anni per arrivare a
risolverlo!
Si dà atto che dalle ore 17,10 presiede il Vicepresidente
Viérin Marco.
Presidente
La parola alla Consigliera Squarzino
Secondina.
Squarzino (PVA-cU)
Vorrei solo aggiungere alcuni dati
rispetto all’intervento articolato fatto dal mio
collega. Sono andata a rivedere quali sono le linee politiche e gli
strumenti di cui si è dotata la Regione per affrontare il problema
dell’abitazione. Noi abbiamo una legge per il mutuo
prima casa, che risale al 1984, è una legge che aveva lo scopo di
dare un'abitazione.
Questa legge ha funzionato bene, è riuscita dal 1985 ad
impegnare più di 600 miliardi, a soddisfare 7.343 richieste su
16.000 domande, quindi la metà circa di quelli che hanno chiesto e
ha dato una risposta in modo particolare ai comuni della Valle, nel
senso che il 62 percento dei mutui concessi si riferiscono ai vari
comuni della Valle e il 28 percento alla città di Aosta. Quindi per
certi aspetti possiamo vedere che alle famiglie che hanno una
capacità di spesa e di risparmi consistenti o la prospettiva di un
lavoro stabile? le leggi regionali hanno dato una risposta. Ripeto:
sono più di 7.000 soggetti che hanno usufruito del mutuo prima
casa, che ha dato loro la possibilità di avere un'abitazione dove
volevano, come volevano, o come prima casa o come acquisto alloggio
o come ricostruzione e via dicendo. Se andiamo
nell’altro versante, quello di chi non ha gli
strumenti per accedere al mutuo prima casa, allora vediamo che il
problema si sposta in modo particolare sulla città di Aosta.
Capisco l’appello appassionato del Consigliere
Borre, appello che faccio mio, che dice:
"Assessore, al di là di
come si voterà questa mozione, il problema abitativo per la città
di Aosta esiste ed è grande e lei lo sa molto bene".
Vediamo ora gli altri due strumenti legislativi di cui la
Regione si è dotata e di cui anche lo Stato si è dotato per far
fronte alle famiglie disagiate.
Con la legge n. 431 dello Stato, in cui viene dato un sostegno
all’accesso alle abitazioni in locazione, nel 2000
si è data una risposta a 297 persone, di cui 160 ad Aosta e 137 in
Valle. Nel 2001 ci sono più di 400 domande. Se guardiamo anche la
legge regionale n. 36/1998 in cui si prevede un fondo regionale per
l’abitazione, vediamo che in questi tre anni, dal
1999, sono stati dati contributi a 188 soggetti di Aosta e 16 fuori
Valle.
Meno del 10 percento di chi chiede, di chi è in emergenza
abitativa o di chi ha difficoltà a far fronte agli affitti, vive
nei 71 comuni della Valle, mentre ad Aosta vivono 188 richiedenti,
un numero enorme. Qui vorrei far notare che al contributo, che era
previsto per le famiglie di nuova formazione, soltanto 9 famiglie
di nuova formazione hanno chiesto di accedervi e, di queste 9, una
sola in Valle e 8 ad Aosta. Ho ricordato questi dati perché questo
ci fa capire come le categorie più disagiate sono concentrate
proprio ad Aosta e la città di Aosta è proprio la zona in cui
c’è più difficoltà ad accedere a degli alloggi.
Faccio notare che questa Regione con la legge n. 40/1995 ha dato
avvio alla vendita di parte del patrimonio di edilizia residenziale
pubblica. Eppure, possediamo poco patrimonio di edilizia
residenziale pubblica per rispondere alle domande di coloro che non
sono in grado né di acquisire un alloggio e di ricorrere al mutuo
prima casa, né di pagarsi un affitto che è caro. Vediamo che con
questa legge si è venduto una parte consistente del patrimonio,
senza che si riuscisse nel frattempo ad integrarlo con altre
costruzioni. Quindi abbiamo ancora diminuito la capacità di questa
città e di questa Regione di rispondere alle esigenze della
gente.
Anch’io vorrei ricordare, come ha fatto il
collega Beneforti, non un intervento, ma le considerazioni che già
nel 1993 esprimeva in quest’aula
l’allora Assessore Ferrero proprio a fronte di
questa serie di iniziative:
"È urgente un'iniziativa pubblica
sia per favorire l’accesso alla proprietà della
casa?"
su cui però mi sembra che si sia andato molto avanti
"? sia per garantire una quota di alloggi e
l’affitto controllato, così come è fondamentale la
presenza di un polmone consistente di edilizia residenziale
pubblica per calmierare il mercato e per dare risposta alle fasce
più deboli della popolazione?".
A questo problema a
tutt’oggi non è stata data una risposta. Vorrei
ricordare qui che anche a questi soggetti bisogna pensare. Prima
Borre nel suo intervento faceva riferimento agli extracomunitari e
via dicendo.
Oggi chi di voi ha letto "Il Corriere della Valle" ha visto
nella seconda pagina i dati di coloro che frequentano la tavola
amica, che è una mensa pubblica. Su 6.680 buoni pasti erogati tra
residenti ad Aosta e residenti in Valle si raggiunge la cifra di
5.111 pasti. È vero che questi sono tanti pasti delle stesse
persone, però questo vuol dire che ci sono persone ad Aosta e in
Valle che vanno ad una mensa pubblica perché non hanno i soldi per
poter mangiare.
Questa è gente residente ad Aosta o in Valle, non parlo neanche
di extracomunitari, al limite parlo dei "nostri", cioè
l’esigenza abitativa riguarda tutti. Non è un
problema solo di altri immigrati che sono arrivati in Valle, ma
riguarda gente che vive, lavora ed è nata in Valle. Per cui credo
che a questo problema debba essere data una risposta organica che
tenga conto di tutte queste esigenze e questi bisogni e non solo di
coloro che sono in grado di accedere ad un mutuo prima casa.
E ripeto, sono stati in questo periodo più di 7.000 coloro che
hanno usufruito di questo mutuo prima casa, mentre, oggi come oggi,
coloro che usufruiscono degli alloggi concessi in affitto
dall’ARER sono 757, quindi c’è un
patrimonio edilizio messo a disposizione molto povero.
Presidente
La parola al Consigliere Borre per il secondo
intervento.
Borre (UV)
Non ho detto che voglio fare molto di più per
fare niente, Beneforti. Ho solo detto che si deve cambiare sistema
di concepire l’abitazione e queste cose si possono
fare oggi con gli stessi tempi che servono per fare i grattacieli.
Gli strumenti ci sono, ci sono delle convenzioni con gli
imprenditori, si possono fare, si può lavorare
all’interno del centro storico?
(interruzione dei Consiglieri del gruppo
dell’Ulivo, fuori microfono)
?
"La vendita del patrimonio pubblico riduce la possibilità
di accesso alle case popolari"
ha detto la Consigliera
Squarzino. Andate a vedervi all’interno del
quartiere Cogne quanti anni che sono gli stessi inquilini e non
andranno mai via da lì finché non si trasferiranno in un altro
posto. Il reddito dell’accesso è per due persone di
35 milioni, per tre persone di 60 milioni, per quattro di 70, e per
cinque di 100 milioni, quindi ditemi voi se quei Signori andranno
via perché arriverà qualcuno più povero di loro.
Presidente
È chiusa la discussione generale.
La parola all’Assessore al territorio, ambiente
ed opere pubbliche, Vallet.
Vallet (UV)
Abbiamo affrontato oggi un tema che ricorre
con una certa costanza in quest’aula e sul quale
credo sia opportuno ogni tanto ritornare anche perché si ha così il
modo di fare il punto della situazione.
Mi pare che la discussione introdotta da questa mozione debba
avere uno svolgimento in due tempi.
Il primo è la necessità di dare risposta rispetto al problema
che viene inquadrato genericamente come emergenza abitativa, quindi
risposta ad un problema immediato; il secondo, un tema di più ampia
"envergure", è il problema dell’abitazione in senso
generale.
Devo dire però che il Consigliere Beneforti nella sua
introduzione ha introdotto argomenti che non è che posso
condividere.
"Non ci sono programmi, non ci sono state
iniziative, c’è una risposta inesistente"
ha
detto, contraddicendosi in qualche maniera, nel senso che poi dice:
"In Valle d’Aosta molto è stato fatto, siamo
all’avanguardia", "Non esiste una vera e propria
politica, quindi a questo punto bisogna spremersi per predisporre
un piano case"
. E allora, proprio per rispondere, in due
"volets", alle questioni che mi pare di avere evidenziato, da una
parte credo sia necessario ricondurre il tema
dell’emergenza nel suo giusto filone, per evitare
che alcuni casi che vengono portati all’onore della
cronaca, casi peraltro penosi, che meritano sicuramente tutto il
nostro interessamento, non siano però il termometro di una
situazione di emergenza, perché emergenza significa spesso
catastrofe e io non credo che sia questa la situazione né nella
città di Aosta, né nella nostra regione. Quindi, poi, dopo aver
inquadrato nei giusti binari la questione emergenza, il modo
migliore per rispondere alle affermazioni che Beneforti ha fatto, è
quello di presentare il quadro degli strumenti che costituiscono la
politica della casa nella nostra Regione.
Per quanto riguarda la questione emergenza, ha già dato alcuni
dati il Consigliere Beneforti, ma sono dati non del tutto esatti.
Dal 1998 ad oggi sono state esaminate 203 domande di emergenza
abitativa dalla Commissione, delle quali 60 sono state valutate
inquadrabili come emergenza abitativa e che quindi devono avere una
risposta attraverso la riserva di alloggi, di queste 60, 35 hanno
avuto risposta, 25 la stanno per ottenere. Quello che voglio far
rilevare è che comunque non deve essere il numero delle domande
presentate il termometro dell’emergenza abitativa,
perché meno del 30 percento delle domande che vengono presentate
sono inquadrabili in quella che la legge prevede essere
l’emergenza abitativa. Qui bisogna dire con
franchezza che purtroppo questa dell'emergenza abitativa è stata
una scorciatoia che qualcuno ha individuato in assenza di
graduatoria aggiornata per l’assegnazione ordinaria
degli alloggi di edilizia residenziale.
Quindi su questo fronte due sono le azioni necessarie: la prima,
che il Comune di Aosta esca quanto prima con il nuovo bando e con
la nuova graduatoria, che riassorbirà sicuramente quel 70 percento
di domande che non avevano i requisiti per essere classificate di
emergenza abitativa; la seconda, che è necessario ridefinire il
concetto di emergenza abitativa. La procedura prevista è una
procedura che deve concludersi - nel caso in cui il soggetto, la
famiglia venga dichiarata in stato di emergenza abitativa - con
l’assegnazione immediata di un alloggio, quindi deve
dare risposta a quelle che sono delle vere e proprie emergenze. Gli
attuali criteri portano a volte a ricomprendere in questa casistica
anche casistiche che devono essere classificate nella graduatoria
normale. Voi mi direte che non c’è e giustamente
bisogna farla.
In questo senso, se i numeri possono essere interpretati
rispetto alle domande che sono giacenti e sono un centinaio, se
tanto mi dà tanto, 30 percento di 100, circa 30 alloggi saranno
necessari. Vi faccio fare mente locale alla polemica che
c’è stata nelle settimane scorse rispetto al numero
di alloggi che sarebbero lasciati vuoti dal Comune di Aosta e
vedete che il problema emergenza abitativa è già risolto. Si tratta
di utilizzare gli strumenti che ci sono, si tratta di "manutenere"
gli alloggi vuoti che ci sono per metterli a disposizione, perché
gli alloggi ci sono per far fronte all'emergenza abitativa, a
quella che la legge prevede sia l’emergenza
abitativa.
Chiuso l’argomento emergenza abitativa, credo sia
necessario ricapitolare, seppure per brevi capi, e qui riprenderò
degli argomenti che sono stati evidenziati in maniera puntuale dai
Consiglieri Borre, Beneforti e Squarzino, passando in rassegna
quelle che sono le misure che stiamo portando avanti.
Non mi può dire, Consigliere Beneforti, che il piano di
interventi per la realizzazione di nuovi alloggi è fermo. Il piano
non è fermo; mi potrà osservare che andiamo lentamente, e su questo
potrei concordare, ma non siamo fermi.
Il 31 ottobre e il 14 novembre si svolgono le gare di appalto
per il completamento del fabbricato di 24 alloggi in via Chambéry
ad Aosta, il cosiddetto "lotto C", per 3,6 miliardi. Il Consigliere
Beneforti mi dirà che dovevano essere pronti 3, 4 anni fa;
certamente, ma il Consigliere Beneforti sa e ricorda il perché sono
ancora da completare, sicuramente non per volontà ascrivibili a
questa Amministrazione. Sono in corso le formalità per
l’appalto dei lavori del contratto di quartiere per
20 miliardi; è vero, sono 85 alloggi che non si aggiungono al
patrimonio abitativo del Comune di Aosta, ma che aumentano la
qualità dell’edilizia disponibile per il Comune di
Aosta. A Aymavilles sono in costruzione 15 alloggi e 30
autorimesse. In Comune di Chambave stanno per essere ultimati 4
alloggi. In Comune di Champdepraz sono in corso le procedure per
l’appalto di 8 alloggi. In Comune di
Pont-Saint-Martin è iniziata la procedura preliminare per la
costruzione di 6 alloggi. A Perloz stanno per essere assegnati a
seguito di concorso 5 nuovi alloggi?
(interruzione del Consigliere Beneforti, fuori
microfono)
? per quanto riguarda il lotto A di via Chambéry saranno
consegnati a breve 26 alloggi.
E vengo adesso alla questione quartiere Dora. C’è
una novità sostanziale rispetto a quanto ci siamo detti lo scorso
anno e la novità sostanziale è che l’anno scorso non
avevamo i finanziamenti, adesso disponiamo dei finanziamenti. Mi
dirà:
"Ci avete messo un anno"
. Ci abbiamo messo un anno
perché nel mese di aprile 2000 è stata siglata
l’intesa in Conferenza Stato-Regioni con il Governo
per la riassegnazione dei finanziamenti ex GESCAL dello Stato alle
Regioni, nel mese di luglio di quest’anno il
Presidente per l’edilizia agevolata e il
sottoscritto per l’edilizia sovvenzionata hanno
firmato con il Ministero dei lavori pubblici
l’accordo di programma che mette a disposizione per
la Regione Valle d’Aosta 14 miliardi per
l’edilizia agevolata e 17 miliardi per
l’edilizia sovvenzionata, senza vincolo di
destinazione.
Quindi avremo la possibilità nel corso dei prossimi due mesi di
definire l’attribuzione di queste risorse. Posso
fare un piccolo anticipo: una parte di questi fondi sarà destinata
alle cooperative edilizie che hanno la disponibilità
dell’area e possono effettivamente partire, si
tratta di cinque interventi; ci sarà una norma nella finanziaria
che attribuisce al fondo di rotazione della nostra legge questi
finanziamenti perché possano essere utilmente allocati e per il
resto andremo a finanziare programmi che dovranno essere realizzati
dall’ARER, "in primis" la realizzazione degli 80
alloggi nel quartiere Dora.
Rispetto a questioni di più ampia "envergure" evidenziate, una
risposta viene sicuramente da alcuni provvedimenti che stanno per
giungere all’approvazione in sede statale. Sono
all’esame della Conferenza Stato-Regioni e
riguardano il cosiddetto "piano delle ventimila abitazioni in
affitto", finanziamenti per la realizzazione di alloggi a canone
convenzionato. Stiamo valutando l’opportunità di
anticipare con una legge regionale la possibilità di attribuire
finanziamenti agevolati per la realizzazione di alloggi di
cosiddetta "edilizia convenzionata". Con questo si dà risposta a
quella fascia, valutata dal Consigliere Beneforti in una
percentuale del 25-30 percento, di persone che non possono accedere
all'abitazione in proprietà e che hanno redditi che non consentono
loro di rimanere o di avere i requisiti per avere attribuiti gli
alloggi di edilizia residenziale. Un altro provvedimento molto
importante all’esame in questo momento riguarda i
programmi innovativi in ambito urbano e qui il riferimento è quello
a cui faceva cenno il Consigliere Borre, parlando della necessità
di definire programmi integrati di riqualificazione urbana. Qui mi
auguro che il Comune di Aosta sappia farsi attore e promotore di
questi interventi.
Del finanziamento della legge n. 56, del fondo di rotazione
previsto con i fondi di edilizia agevolata a favore delle
cooperative ho già detto.
Un cenno ha fatto la Consigliera Squarzino ai contributi per
l’affitto; i dati che lei ha letto credo che
testimonino della validità di questi strumenti. Con il fondo
sociale nel 1999-2000 abbiamo attribuito 1.400 milioni, abbiamo
anche qui accumulato qualche ritardo; entro questo mese liquideremo
il fondo sociale relativo all’anno 2000, entro la
fine di novembre usciremo con il bando relativo ai finanziamenti
dell’anno 2001.
Un'iniziativa, a cui credo sia importante prestare particolare
attenzione, è quella a cui ha fatto riferimento il Consigliere
Borre. Lui credo abbia parlato di Agenzia, non so se sarà
un'Agenzia o quale veste giuridica si potrà immaginare di dare,
comunque si tratta della messa a punto di uno strumento che si
faccia garante e mediatore fra i proprietari di alloggi e gli
inquilini. Teniamo conto che nel Comune di Aosta esistono dai 700
agli 800 alloggi sfitti per delle ragioni abbastanza evidenti, che
sono quelle riferibili ai timori che i proprietari hanno rispetto
alla garanzia del pagamento del canone, alla garanzia in termini di
restituzione nei termini voluti e dovuti
dell’alloggio, e difficoltà rispetto allo stato
manutentivo degli alloggi stessi nel momento in cui vengono
restituiti. Se riusciamo con la collaborazione dei Comuni a mettere
in piedi uno strumento che garantisca il proprietario degli alloggi
rispetto a questi tre problemi, credo che una parte di quei 7-800
alloggi potrà essere messa sul mercato
dell’affitto.
Qualche idea l’abbiamo anche per snellire le
procedure e quindi accorciare i tempi per
l’affidamento dei mutui prima casa, ma di questo
avremo modo di parlare quando discuteremo di finanziaria di qui a
qualche mese.
Ancora un cenno voglio fare, perché è stato ripetutamente tirato
in ballo, all’Osservatorio per la casa. È chiaro che
per poter mettere in piedi politiche o iniziative bisogna partire
da un'analisi della situazione che non può prescindere dai dati. Su
questo siamo a buon punto, nel senso che il Ministero e le Regioni
hanno ultimato gli studi concernenti l’attuazione
delle reti di osservatori regionali. Il prototipo che era stato
affidato alla Regione Piemonte è stato ultimato e con la
collaborazione del nostro Dipartimento per il sistema informativo
di qui a qualche mese saremo in grado di far funzionare questo
strumento.
In conclusione, per quanto riguarda il problema dell'emergenza e
quindi la possibilità di dare risposte immediate a quelle
situazioni che necessitano di una risposta immediata, credo che non
ci si debba inventare niente. Gli strumenti ci sono, a chi li deve
utilizzare e a chi li deve far funzionare il compito di utilizzarli
al meglio e di farli funzionare al meglio. Ma qui vorrei che fosse
ben distinto il ruolo e la responsabilità delle Amministrazioni: a
noi il compito di programmare e definire, ad altri il compito di
gestire.
Per quanto riguarda la questione più generale, so che in II
Commissione c’è stata un'audizione del Difensore
civico che ha chiesto di essere sentito sul tema dell'emergenza e
so che per competenza la questione è stata trasferita alla III
Commissione che ha predisposto una serie di audizioni alle quali
parteciperò con interesse. Credo che sia quella la sede per
approfondire l’argomento e c’è tutta
la mia disponibilità a contribuire agli approfondimenti e a
quant’altro la III Commissione vorrà fare.
In questo senso, raccogliendo l’invito del
Consigliere Beneforti, di voler farsi carico interamente del
problema, chiedo ai Consiglieri Beneforti e Squarzino di voler
ritirare la mozione perché l’obiettivo che loro
volevano cogliere e che era quello di sensibilizzare "in primis"
l’Assessore, poi la Giunta e poi il Consiglio
rispetto ad una tematica che è sempre attuale e degna di
attenzione, credo che sia stato colto.
Presidente
La parola al Consigliere Beneforti.
Beneforti (PVA-cU)
Ho ascoltato con attenzione la replica
dell’Assessore e devo dire che gli interventi che ci
ha illustrato per combattere l’emergenza sono più o
meno gli stessi in occasione di precedenti dibattiti consiliari.
Quello che c’è di nuovo è che ci si mette un
po’ di peperoncino in modo da vedere accelerare la
soluzione degli impegni che erano stati presi e che oggi sono stati
riconfermati in questa sede. Però ritengo che tutti gli interventi
previsti non siano sufficienti a far fronte all'emergenza in
essere.
Il problema di un piano casa per la costruzione di nuovi alloggi
però rimane, tenuto conto di tutto quello che volete. Ci deve
essere un’opera calmieratrice del mercato.
Assessore, quando mi dice:
"Inventiamo
l’agenzia"
, io le dico:
"Inventiamo quello
che ci pare, troviamo dei mediatori fra proprietari e
inquilini"
, ma se non costruiamo e non creiamo qualcosa di
concorrenziale, i prezzi li determinano i proprietari degli
alloggi, molti infatti li tengono sfitti perché vogliono arrivare
ad avere certi introiti e non li cedono. È vero che una parte non
li affitta perché vuole le garanzie.
Mi ricordo che quando era l'Avvocato Oreste Marcoz Sindaco di
Aosta, un giorno mi chiamò, io ero Presidente
dell’ECA, e mi disse:
"Affittami 30-40 alloggi
perché devo risolvere una certa emergenza".
E questo perché chi
disponeva di alloggi non li affittava, se non dietro precise
garanzie da parte della Regione o del Comune. Però ci trovammo
anche nelle condizioni che i prezzi degli affitti li determinavano
i proprietari di alloggi. Ecco allora perché bisogna, da una parte
cercare di risolvere le emergenze e dall’altra ci
dobbiamo porre il problema della costruzione di nuovi alloggi
perché con la loro immissione sul mercato facciamo
un’opera calmieratrice nelle vendite degli immobili.
Con la legge sui mutui per la prima casa abbiamo fatto lievitare il
prezzo degli immobili. Quindi una soluzione è quella di fare
concorrenza e la concorrenza si crea immettendo sul mercato nuovi
alloggi. Oggi il mercato degli affitti purtroppo è questo e,
siccome abbiamo un problema sociale da assolvere, dobbiamo cercare
di assolverlo venendo incontro alle categorie particolarmente
bisognose.
Cerchiamo poi di non avere questi ritardi del fondo sociale;
capita che mi senta dire da un inquilino, che ha avuto lo sfratto
perché non ha potuto pagare, in quanto non ha ancora ricevuto il
contributo regionale. Allora qualcuno viene da me e mi chiede:
"Ma è vero che la Regione ritarda a pagare?"
Io rispondo che
è possibile, però lo tranquillizzo dicendogli che la Regione paga
sempre e che l’inquilino lo pagherà non appena gli
danno i soldi. Però ci sono una serie di problemi per cui sarebbe
opportuno accelerare le pratiche di evasione dei contributi.
Cerchiamo di inquadrare il problema della casa e di interpretarlo
come un problema sociale. La Valle d’Aosta ha fatto
tanto, continuiamo a fare quello che è necessario perché certe
situazioni non abbiano a verificarsi nuovamente.
Assessore, siamo d’accordo di rimandare la
problematica alla III Commissione per un approfondimento, sono
certo che se lo chiamiamo l’Assessore Vallet verrà e
ne discuteremo, però mi piace fare le cose seriamente e il
confronto deve essere serio e non cercare di fare sempre la
politica del rinvio?
(interruzione dell’Assessore Vicquéry, fuori
microfono)
? la III Commissione è senz'altro la sede opportuna per
continuare il confronto su questi problemi e pertanto annuncio il
ritiro della mozione, a fronte della disponibilità della Giunta di
un dibattito in Commissione.
Presidente
La mozione è ritirata.
Il Consiglio prende atto
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK