Consiglio Regionale della Valle d'Aosta - Oggetto del Consiglio n. 141 del 10 marzo 1983 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 141 del 10 marzo 1983 - Resoconto
OGGETTO N. 141/VII - SITUAZIONE DEL MOVIMENTO FRANOSO
VERIFICATOSI NEI PRESSI DELLA FRAZIONE BUISSON DEL COMUNE DI
ANTEY-SAINT-ANDRE' - (Interrogazione).
PRESIDENTE:
Do lettura dell'interrogazione presentata dal
Consigliere Carlassare:
INTERROGAZIONE
CONSTATATO
lungo la strada statale per Cervinia, nei
pressi della località Buisson nel Comune di Antey-Saint-André, la
presenza di alcuni massi ai margini della carreggiata,
presumibilmente franati dal costone sovrastante;
RAMMENTATO
che questa zona, l'anno scorso, è stata
interessata da un imponente fenomeno franoso;
INTERROGA
l'Assessore ai Lavori Pubblici per sapere:
se detto fenomeno franoso può considerarsi in seguito ai
lavori eseguiti, definitivamente bloccato;
come viene effettuato il controllo per accertare che non
riprenda lo smottamento del terreno.
PRESIDENTE:
Ha chiesto di parlare l'Assessore ai Lavori
Pubblici Borbey. Ne ha facoltà.
BORBEY - (D.C.):
Viene richiesto se il movimento franoso
può considerarsi, in seguito ai lavori eseguiti, definitivamente
bloccato: ho scritto due righe, quindi le leggo.
Nonostante i lavori eseguiti a monte della frazione Fiernaz, con
l'esecuzione di due ordini di valli sovrapposti di metri lineari
300 l'uno con una sezione media di mq. 60, allo scopo di fermare il
materiale di massi che tendono a rotolare dalla zona interessata al
movimento franoso, enorme quantità di materiale ancora giacente sul
sovrastante pendìo, che ha uno sviluppo verticale di circa metri
lineari 800, richiederà sicuramente ulteriori interventi per una
continua manutenzione dei valli, specialmente dopo abbondanti
piogge. Il materiale di questo pendio è molto instabile ed è
costituito da materiale molto fine salvo grossi blocchi ancora
instabili e quando, a causa delle abbondanti piogge, scende a
valle, mette allo scoperto abbondanti blocchi, cosicchè noi poi
dobbiamo intervenire per farli brillare. Pertanto non si può
ritenere il fenomeno franoso definitivamente bloccato sino a quando
non si farà scaricare tutto il materiale giacente a monte e
provveduto al brillamento tramite esplosivo di questi famosi massi
che ogni tanto, quando scende a valle il materiale fine, vengono
messi allo scoperto.
Raggiunto lo scopo di quanto sopra, si potrà successivamente
intervenire per una sistemazione definitiva nel ripristinare il
vecchio torrente che portava ad un sottopasso della Statale 406.
Tutta la zona è sempre sotto il controllo dei tecnici
dell'Assessorato ai Lavori Pubblici, che hanno avuto da parte del
sottoscritto disposizioni precise al riguardo, quindi
periodicamente si fanno dei sopralluoghi tramite elicottero. I
tecnici dell'Assessorato ai Lavori Pubblici sono in contatto con la
Caserma Forestale di Antey che invia, dietro disposizione del
Maresciallo della Forestale, alcuni forestali ogni quindici giorni,
a fare dei sopralluoghi a piedi.
In località Fiernaz ci sono dei massi lungo la statale ma
questi, salvo uno che era caduto e che l'ANAS ha messo a fianco
della strada, sono stati avanzati da parte dell'Impresa Freydoz che
ha fatto per conto dell'ANAS una parte di vallo, che poi ha
eseguito l'ANAS non in terra naturale come lo abbiamo fatto noi -
che ritengo sia stata la scelta migliore - bensì con scogliera in
pietrame.
L'interrogante mi parla qui della zona di Buisson; devo dire che
anche in questa zona siamo intervenuti facendo un vallo a monte di
92 metri lineari con una superficie di mq. 50, ma siamo intervenuti
per il ripristino di un vecchio vallo che era stato negli anni
riempito.
Quella zona non è sotto il controllo periodico del nostro
Assessorato, perchè è una zona che non ha avuto, in questi anni,
movimenti franosi o cadute di massi.
PRESIDENTE:
Ha chiesto di parlare il Consigliere
Carlassare. Ne ha facoltà.
CARLASSARE - (Dem. Proletaria):
La mia poca precisione
deriva dal fatto che questa osservazione l'ho fatta viaggiando in
macchina, quando ho notato dei massi di una certa dimensione sulla
carreggiata. Si trattava di massi non imponenti, di circa 50-60 cm.
di diametro, comunque pericolosi se arrivano addosso.
Il problema di fondo è se possiamo considerare sicuro il
transito delle persone su questa strada che è limitrofa al fenomeno
franoso, perchè in tal caso gli accorgimenti da adottare, i
controlli da effettuare, sono tutti finalizzati a rendere al
massimo sicuro il passaggio delle persone, oltre che garantire gli
abitanti delle frazioni. Pertanto il suggerimento che mi permetto
di dare all'Assessore è quello di predisporre un servizio che
controlli attentamente, non tanto per riuscire ad avere un precisa
dimensione del fenomeno quotidianamente, ma per avere la certezza
che non arrivino su strada dei massi che, anche se non imponenti,
bastano a sfasciare un'automobile o ad ammazzare una persona.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK