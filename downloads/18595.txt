Consiglio Regionale della Valle d'Aosta - Oggetto del Consiglio n. 1702 del 6 dicembre 2000 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
SPORT E TEMPO LIBERO
Sport invernali
Precedente
Successivo
Resoconto integrale del dibattito dell'aula
Oggetto del Consiglio n. 1702 del 6 dicembre 2000 - Resoconto
OGGETTO N. 1702/XI Rettifica del percorso della pista di
fondo di Flassin nel Comune di Saint-Rhémy-en-Bosses.
(Interrogazione)
Interrogazione Appreso che, nel ripristino della pista di
fondo di Flassin, a Saint-Rhémy-en-Bosses, si è spostato il
percorso di tale pista all’interno
dell’alveo del torrente Artanavaz;
Ritenendo che il ripristino di opere alluvionate debba avvenire
nel rispetto delle fasce fluviali e dell’alveo
naturale dei corsi d’acqua;
Considerando infine che i recenti fatti alluvionali hanno
evidenziato la necessità di rispettare le aree di scorrimento dei
corsi d’acqua,
la sottoscritta Consigliera regionale
Interroga
l’Assessore competente per sapere:
1) se corrisponde al vero la notizia di cui in premessa;
2) se esiste, e in quale fase della procedura, un controllo da
parte degli uffici regionali competenti in materia
sull’adeguatezza delle opere ripristinate dopo
l’alluvione.
F.to: Squarzino Secondina
PrésidentLa parole à l’Assesseur au
territoire, à l’environnement et aux ouvrages
publics, Vallet.
Vallet (UV)
Nel tratto del torrente Artanavaz a cui si
riferisce l’oggetto dell'interrogazione il corso
d’acqua durante l’evento alluvionale
ha depositato ingenti quantitativi di materiali sia in alveo sia
sulle sponde modificando in modo rilevante la morfologia dei
siti.
Il Comune di Saint-Rhémy-en-Bosses ha quindi avviato un
intervento di disalveo effettuato sotto il controllo dei tecnici
della Direzione bacini montani presenti in loco.
L’intervento è consistito nello spostare sulle
sponde il materiale in eccesso depositato in alveo. Tale intervento
ha modificato l’assetto morfologico delle sponde
rispetto alla situazione precedente l’evento che
risultano ora più alte.
L’impressione che se ne coglie è pertanto quella
di un restringimento dell’alveo. In realtà, la
sezione del fondo alveo è analoga a quella originaria con la sponda
sinistra però più elevata.
Sulla sommità della sponda il comune ha poi fatto passare la
pista di fondo, il cui ripristino era stato concordato durante
l’incontro tecnico che il comune ha avuto con i
tecnici dell’Assessorato del territorio il 30
ottobre scorso quando era stato evidenziato
l’aspetto comunque della provvisorietà della
soluzione in attesa della definizione dell’assetto
idraulico del corso d’acqua.
La sistemazione effettuata è dal punto di vista idraulico
compatibile, considerato che in inverno il rischio di piena del
torrente è nullo. In primavera verrà esaminata la situazione del
corso d’acqua definendo l’assetto
definitivo del torrente.
Per quanto riguarda la seconda domanda, devo dire che tutti gli
interventi che interferiscono con i corsi d’acqua,
quando sono realizzati dal comune, sono preventivamente concordati
e poi supervisionati durante la loro esecuzione dai tecnici dei
competenti uffici regionali che si occupano di sistemazioni
idrauliche.
Président
La parole à la Conseillère Squarzino
Secondina.
Squarzino (PVA-cU)
Ringrazio l’Assessore
per le sue informazioni. Vorrei sottolineare due informazioni: la
prima è una cosa positiva ed è il fatto che queste opere, sia
l’apparente restringimento
dell’alveo, sia il passaggio della pista di fondo su
questo argine più alto, queste sono frutto di due scelte che hanno
carattere provvisorio. È proprio l’aspetto della
provvisorietà che voglio sottolineare.
Se da una parte questo è positivo, d’altra parte
questo mi pone anche alcuni interrogativi: e cioè, quando si decide
di togliere questa pista? quando decade il carattere provvisorio?
quando si decide di rivedere l’intera arginatura?
chi decide di asportare questo cumulo di materiale e come si decide
di farlo?
È vero che, si dice, sarà in primavera; ma
l’Assessore sa benissimo che a volte alcune giornate
calde possono effettivamente accelerare e concentrare in pochi
giorni l’abituale azione di disgelo per cui non
vorrei che questo alveo così ristretto diventasse a sua volta
nuovamente un pericolo.
Sottolineo poi un altro aspetto. A me sembra che non sia tanto
accettabile come logica, se non in questo periodo strettamente
invernale, il fatto di dire che non è avvenuto alcun
restringimento, che l’alveo è rimasto uguale.
Se effettivamente in questa alluvione quest’alveo
così com’era non è stato in grado di contenere tutto
il materiale che l’acqua ha portato, vuol dire che
questo alveo nel suo complesso va sicuramente rivisto. Quindi se,
da una parte, accetto la provvisorietà, dall’altra
chiedo e suggerisco che nel momento in cui si rivede
l’intera opera lo si faccia con il rispetto della
portata che ha avuto il torrente in questo evento.
La seconda cosa che vorrei sottolineare è la risposta che lei ha
dato alla seconda domanda che avevo posto con cui chiedo se
c’è un controllo da parte degli uffici. Lei mi ha
detto che tutti gli interventi sulle aste fluviali, sulla
regimazione delle acque avviene in accordo con gli uffici
regionali. Da quanto risulta, anche se non so a chi credere a
questo punto, ma il sindaco credo sia una voce autorevole (poi uno
può non condividere l’osservazione che ha fatto): il
sindaco ha detto molto chiaramente che c’è stata da
parte degli uffici regionali una protesta nei suoi confronti.
Quindi, mentre una parte di uffici regionali ha detto di sì,
altri sono intervenuti con parere contrario, tant’è
vero che il sindaco afferma di non capire perché
l’ingegnere che coordina il Dipartimento del
territorio, ambiente, dell'Assessorato dei lavori pubblici, dica
che in questo periodo non ha autorizzato la costruzione di piste
nell’alveo del torrente. Pertanto il sindaco invita
i diversi centri decisionali dell'Assessorato a mettersi
d’accordo.
Non c’è infatti coordinazione fra gli uffici:
qualcuno dice sì e concorda su di una soluzione, qualcun altro dice
no e giustamente solleva un problema.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK