Consiglio Regionale della Valle d'Aosta - Oggetto del Consiglio n. 1734 del 14 luglio 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
OPERE PUBBLICHE
TRASPORTI E VIABILITÀ
Viabilità
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1734 del 14 luglio 2022 - Resoconto
OGGETTO N. 1734/XVI - Interpellanza: "Risoluzione delle
criticità strutturali del ponte di Issogne al fine di riaprirne la
viabilità al traffico pesante".
Bertin (Presidente) -
Punto n. 45. Per l'illustrazione il
consigliere Ganis.
Ganis (LEGA VDA) -
Quest'iniziativa ha come finalità
quella di conoscere la data presunta dell'apertura del ponte di
Issogne ai mezzi pesanti oltre le 3,5 tonnellate, visto che il 17
novembre 2021 è stata disposta la temporanea limitazione del
transito e a oggi non si è avuto nessuna notizia. Da quello che è
emerso, il ponte ha evidenziato delle problematiche statiche dovute
al passare degli anni, e per questo è stata disposta la limitazione
del transito. Ecco che, tramite le attività di monitoraggio e di
programmazione che analizzano i ponti e i viadotti, il ponte di
Issogne rientra tra quelli che necessitano di interventi utili a
ripristinarne il transito senza limitazioni di carico. Per ovviare
a questa problematica, esiste un percorso alternativo per i mezzi
superiori a 3,5 tonnellate, passando per i ponti di
Champdepraz.
In attesa che vengano effettuate tutte le analisi tecniche
strutturali del ponte, ci si domanda quando verrà riaperto, anche
perché, viste le numerose segnalazioni dei cittadini di Issogne, il
transito dei mezzi di trasporto non rispetterebbe gli orari
stabiliti e questo è, per chi deve recarsi a scuola o al lavoro, un
enorme disservizio. Tra l'altro, è bene ricordare che durante la
stagione estiva ci sono numerosi autobus di gite organizzate che
dovrebbero transitare sul ponte per raggiungere il castello,
importante meta turistica della nostra regione, ragione per cui il
ponte non può rimanere chiuso ancora per tanto tempo.
Per queste motivazioni chiediamo quindi all'Assessore competente
di conoscere: quali siano i tempi previsti per la riapertura del
ponte di Issogne anche ai mezzi superiori alle 3,5 tonnellate; se
le problematiche rilevate rispetto al trasporto pubblico
corrispondono al vero e, in caso affermativo, cosa intende fare
l'Amministrazione regionale per risolvere le problematiche
evidenziate.
Presidente -
Risponde l'assessore Marzi.
Marzi (SA) -
Collega Ganis, proverò naturalmente a
rispondere in maniera puntuale alle tre domande da lei
rappresentate e, nel frattempo, ne approfitto anche, perché il
ponte di Issogne è da questo punto di vista emblematico, per dare
un minimo di ragguaglio rispetto a un'azione straordinaria che
spesso abbiamo dovuto rappresentare nel corso di questi due anni,
per una giustissima azione ispettiva posta in essere dai colleghi
della minoranza. Spessissimo abbiamo dovuto trattare temi che
avevano a che fare con i ponti e la viabilità regionale,
richiamando il fatto che è in corso a partire dal 2021 un'azione di
ispezione, che è per la prima volta a livello regionale, su tutti i
337 ponti. Naturalmente queste azioni ispettive poste in essere per
192 ponti nel 2021, che intendono completarsi con il 2022, stanno
cominciando a dare una serie di primi riscontri; ad esempio, alcuni
dei riscontri di riferimento hanno riguardato il ponte di Issogne e
altri ponti, che poi alla fine dell'iniziativa proverò al meglio
delineare.
Entro il mese di luglio si completerà l'attività di verifica,
monitoraggio e indagine strutturale del ponte sulla Dora Baltea
realizzato nel 1935. Tra l'altro, come abbiamo avuto modo di
raccontare e di ricordarci scherzando prima dell'iniziativa,
addirittura ci sono dei video dell'Istituto Luce che mostrano il
vecchio ponte di Issogne nel 1924, che era naturalmente molto
diverso da quello attuale.
Le risultanze di tali attività consentiranno di determinare il
livello di sicurezza globale della struttura e daranno indicazioni
sulla possibilità di rimuovere o meno la limitazione di carico e di
definire quindi gli interventi da porre in atto. Grazie alla
collaborazione tra il Comune di Issogne e la Regione, dal 17
novembre scorso il transito sul ponte è stato garantito attraverso
la temporanea limitazione di transito ai soli mezzi di massa
complessiva a pieno carico fino a 3 tonnellate e mezzo, come tra
l'altro richiamato nella sua presentazione dell'iniziativa,
evitando così di dover chiudere completamente il ponte.
La limitazione di sicurezza si è resa necessaria a seguito della
verifica sul ponte, svolta dall'imprese incaricata del censimento e
dell'ispezione dei 327 ponti esistenti lungo tutta quanta la rete
viaria regionale. Tale verifica ha messo in luce la complessità
della struttura e in particolare lo stato di degrado dei supporti
denominati
selle Gerber
, elementi che hanno avuto grande
diffusione tra gli anni '60 e '80 del secolo scorso.
Da tale verifica è emersa la necessità di svolgere le seguenti
ulteriori ed accurate attività: un monitoraggio visivo a cadenza
mensile, indagini specifiche sui materiali, prove di carico
statiche e dinamiche e una modellazione numerica calibrata, oltre
alla valutazione sulla sicurezza. Le risultanze di tale attività
indicheranno quali interventi saranno da porre in essere sul
ponte.
Ai mezzi pesanti è stato comunque garantito, come da lei
richiamato, un percorso alternativo che prevede l'utilizzo del
ponte che raccorda la Statale 26 con la strada regionale 6 di
Champdepraz, proseguendo poi verso la strada intercomunale di
collegamento con Issogne. Il servizio di trasporto pubblico è stato
garantito con l'istituzione, tra l'altro, di un servizio navetta
sostitutiva con un percorso alternativo a collegamento tra i Comuni
di Issogne e Verrès.
Riguardo alle segnalazioni da lei richiamate sul trasporto
pubblico, riportate nelle premesse della sua iniziativa, il Sindaco
di Issogne riferisce che le stesse, pervenute all'amministrazione
comunale da parte di alcuni cittadini residenti, erano riferite a
richieste di continuità del servizio di navetta che con la chiusura
delle scuole era stato ridotto nella fascia pomeridiana. Su
richiesta dell'amministrazione comunale tali corse sono state
ripristinate a partire dal primo di luglio scorso, con
soddisfazione dei residenti che usufruiscono del servizio. Anche
rispetto al trasporto pubblico ulteriori valutazioni potranno
essere condivise, a seguito delle indicazioni che emergeranno
conseguentemente alle verifiche strutturali eseguite sul ponte di
varia natura, come richiamato poc'anzi.
La vigilanza dei ponti e viadotti storicamente svolta dal
personale cantoniere regionale è stata supportata a partire dal
2019 da alcune specifiche attività di ispezione da parte di ditte o
professionisti specializzati. Come abbiamo avuto modo di
richiamare, purtroppo spesso in amministrazione devono prima
accadere dei fatti eclatanti, e di solito anche tragici;
naturalmente nel caso specifico sui ponti e viadotti italiani si
sta parlando della tragica evenienza rispetto al ponte Morandi, di
conseguenza da quel momento è partita un'azione straordinaria.
Successivamente è partita la prima importante azione finalizzata al
censimento e all'ispezione di tutti i 327 ponti e viadotti presenti
nella rete viaria regionale, con l'affidamento di uno specifico
servizio specialistico. Nel 2021 sono stati ispezionati 192 ponti e
contiamo di analizzare i 135 rimanenti nel 2022.
A seguito delle verifiche, abbiamo approvato l'esecuzione dei
seguenti principali interventi per un importo complessivo di euro
13 milioni 450 mila: lavori di rifacimento del ponte di Chevril
sulla strada regionale 47 di Cogne nel Comune di Aymavilles, con la
realizzazione della variante provvisoria di euro 7 milioni 800 mila
(progetto esecutivo approvato); lavori di risanamento del ponte di
Issime sulla regionale 44, lì per un altro tipo di problema di
matrice alluvionale della Valle del Lys, per euro 1 milione 100
mila (lavori sono conclusi); lavori di manutenzione straordinaria
del ponte sulla regionale 47 in località Cretaz nel comune di Cogne
per euro 450 mila (lavori sono conclusi); lavori di risanamento
strutturale del viadotto di Acque Fredde sulla regionale 18 di Pila
nel Comune di Gressan per euro 1 milione 900 mila (lavori sono in
fase di conclusione); lavori di manutenzione straordinaria del
cavalcavia ferroviario della strada regionale 27 nel comune di La
Salle, per euro 700 mila (lavori sono conclusi); lavori di restauro
del ponte sulla regionale 23, con la realizzazione del percorso
pedonale tra l'area di servizi e il capoluogo comunale in Comune di
Introd, per euro 1 milione e mezzo (lavori conclusi e adeguati
anche per gli eventi anticonservativi).
È in corso inoltre lo sviluppo della progettazione dei seguenti
interventi, successivamente alle analisi che sono state poste in
essere, che sono: i lavori di risanamento del ponte sulla Dora
Baltea posto sulla regionale 2 di Champorcher nel Comune di Hône; i
lavori di risanamento del ponte sulla Dora Baltea della regionale
10 nel Comune di Pontey; i lavori di risanamento del ponte sulla
Dora Baltea, sempre della regionale 15 tra i Comuni di Quart e
Brissogne; i lavori di risanamento strutturale del ponte sulla
regionale 26 di Cerellaz nel Comune di Avise; in ultimo, i lavori
di risanamento del ponte di località Carrè sulla regionale 24 nel
Comune di Rhêmes-Notre-Dame. I criteri che hanno portato, al
momento, a queste prime cinque priorità, sono un incastro di questi
fattori: l'urgenza della situazione del manufatto, il traffico e la
strategia di collegamento rispetto alle aree e vallate collegate,
lo stato di avanzamento della progettazione, oltre ai fondi legati
anche a un criterio di capacità di spesa.
Presidente -
Per la replica il consigliere Ganis.
Ganis (LEGA VDA) -
Grazie Assessore per la risposta. Sia
chiaro, nessuno di noi mette in dubbio il suo operato e quello dei
suoi colleghi, anzi, come ha ricordato lei vi sono lavori di grande
importanza per la comunità.
Mi permetta solo una piccola considerazione, che nel momento in
cui viene presentata una nostra iniziativa, qualcosa come per magia
si muove. Faccio riferimento alla sua ordinanza firmata il 18
luglio, che riguarda appunto la chiusura del ponte per fare i
controlli necessari; due settimane dopo la presentazione della
nostra interpellanza qualcosa in effetti si è mosso. Ma non solo,
abbiamo potuto constatare anche sul sito del Comune, come lei ha
ricordato, che è stato ripristinato il servizio navetta a partire
dal primo luglio; chissà se la nostra interpellanza abbia smosso,
anche qui, un po' le acque.
Questo a dimostrare che le interpellanze riescono a velocizzare
un po' questa burocrazia lenta e farraginosa. Una cosa però mi
rattrista, ma credo che faccia parte un po' di chi, come noi, siede
in Consiglio nei banchi dell'opposizione: il nostro contributo
spesso passa in sordina e il nostro lavoro non viene mai
menzionato, quasi mai.
A questo punto non ci resta che aspettare i dovuti controlli per
avere delle risposte certe sull'apertura del ponte di Issogne e noi
come gruppo continueremo sempre a vigilare.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK