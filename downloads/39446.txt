Consiglio Regionale della Valle d'Aosta - Oggetto del Consiglio n. 2637 del 23 febbraio 2017 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
BENI CULTURALI
Musei, biblioteche, archivi storici e aree di interesse archeologico
NOMINE E INCARICHI DI CONSULENZA E SPECIALI
Nomine
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2637 del 23 febbraio 2017 - Resoconto
OGGETTO N. 2637/XIV - Reiezione di mozione: "Richiesta delle
dimissioni del dott. Gabriele Accornero dagli incarichi ricoperti
nell'Associazione Forte di Bard".
Rosset (Presidente) -
Punto n. 27 dell'ordine del giorno.
Possiamo procedere con il punto n. 27. Per l'illustrazione, chiede
la parola la collega Certan, ne ha facoltà.
Certan (ALPE) -
Questa mozione che presentiamo come
gruppi credo sia in qualche modo una mozione di garanzia. Questa
mattina il collega Chatrian ha già ben fatto il quadro della
situazione della finanziaria Finaosta e ha messo in evidenza quanto
sia importante che il pubblico controlli quanto una finanziaria fa
e soprattutto fa attraverso i suoi dirigenti e i suoi quadri. C'è
una vicenda giudiziaria in corso, c'è stata l'apertura di un caso
in queste ultime settimane e, a quanto risulta dagli organi di
stampa, da quanto ci è dato conoscere dalla documentazione, ci
sarebbero degli approfondimenti da fare riguardo ad un Dirigente
Finaosta, che è anche responsabile dell'Associazione Forte di Bard,
della quale Presidente è il Presidente Rollandin: è responsabile in
quanto il CdA lo ha in qualche modo nominato Amministratore essendo
lui un funzionario Finaosta. Proprio per massima trasparenza nei
confronti dei cittadini - ma anche massima libertà di un Dirigente
di una finanziaria di poter naturalmente esprimere le proprie
posizioni e potersi difendere qualora sarà necessario -, noi
crediamo sia importante non avere ruoli così apicali, ruoli direi
anche decisionali così importanti come quelli che riveste. Tra le
altre cose in questa vicenda che si è aperta qualche settimana fa
(la vicenda giudiziaria) sono coinvolti anche alcuni fornitori
dell'Associazione Forte di Bard e di manifestazioni che tale
Associazione fa, quindi noi crediamo sia importante riuscire a
lasciare più neutrali e neutre possibili queste figure proprio per
una questione di chiarezza.
È una vicenda sulla quale riteniamo ci sarà da fare chiarezza e
ci saranno tutti i vari passaggi necessari sui quali noi non
interveniamo, però nello stesso tempo, proprio perché questo
Amministratore - il
deus ex machina
come viene definito -
dell'Associazione Forte di Bard è un dipendente, è un Dirigente
della finanziaria Finaosta, riteniamo che potrebbe in questo
periodo ricoprire altri incarichi all'interno della finanziaria
proprio perché mi pare che questo ruolo di Dirigente
comprendesse...non l'ho mai approfondito ma non credo che, in
quanto Amministratore abbia proprio una specifica remunerazione, ma
penso che non andrebbe a ledere in alcun modo il proprio lavoro, ma
potrebbe essere per un periodo più neutrale soprattutto riguardo a
questi incarichi apicali di associazioni, di società regionali
perché alla fine sono società finanziate dal pubblico.
Riguardo a questo aspetto, mi collego a quanto ha affermato
l'Assessore Marguerettaz quando nella mozione precedente ha detto:
"noi non abbiamo organizzato la manifestazione 4K, è l'Associazione
Forte di Bard che ha fatto tutto, è l'Associazione che se n'è
occupata, non siamo noi quelli che hanno organizzato e quindi
abbiamo contratto". A parte il fatto che ritengo che questa non sia
un'affermazione veritiera in quanto ci sono le delibere che
dimostrano chi ha scelto e chi ha deciso come veniva organizzato,
ed è la Giunta regionale, reputiamo invece che debba esserci piena
libertà, però massima trasparenza nei confronti dei cittadini
proprio della figura e del ruolo che questi dirigenti hanno.
Con questa mozione quindi chiediamo alla Giunta regionale di
chiedere a Finaosta, perché è Finaosta che nomina il Signor
Accornero nel CdA dell'Associazione Forte di Bard di chiedere le
dimissioni, la sospensione - chiamiamola come volete - dal ruolo di
responsabilità ricoperto nel CdA dell'Associazione Forte di Bard
fino a quando non sarà chiarita la sua posizione. Essendo qualcosa
che probabilmente avrà uno sviluppo, deve essere ancora
approfondito, crediamo che fino a quando non sarà chiarita questa
posizione, sia importante fare massima trasparenza e massima
chiarezza sia per i cittadini che per i dirigenti. Ripeto: questo è
un incarico che Finaosta dà, nomina questo Dirigente
nell'Associazione Forte di Bard, quindi è una nomina fiduciaria e
quindi riteniamo che debba essere fatta massima chiarezza. Non
crediamo che ci sia nessun danno nel chiedere quello, ma che ci sia
una grande responsabilità da parte sia di Finaosta che del
Dirigente.
Presidente -
Ha chiesto la parola il collega Gerandin, ne
ha facoltà.
Gerandin (GM) -
Stamattina abbiamo discusso
un'interpellanza in cui ho voluto chiarire il ruolo e l'importanza
di Finaosta nel contesto economico della Valle d'Aosta e in
quell'intervento ho letto una parte di quell'articolo di quel
codice etico che Finaosta ha nei propri atti. Ho ribadito che è un
codice etico scritto molto bene, che, se rispettato, non ho timore
di dire che è un valore aggiunto per una finanziaria così
importante per la Valle d'Aosta: quella che detiene il salvadanaio
della Valle d'Aosta, perché il vero potere economico sicuramente è
in questa finanziaria regionale. Leggo solo una minima parte di
quel passaggio, per chi magari non ha sentito l'intervento di
questa mattina; nel codice etico tra le altre cose, citando il
momento storico e quant'altro, si dice: "impone anche a questa
società di inviare un chiaro messaggio in tal senso a tutti i
soggetti che la compongono e a tutti quelli con i quali questi
vengano in contatto nello svolgimento dell'attività lavorativa".
Dico questo perché la figura del dottor Accornero è una figura di
riferimento all'interno di questa società, è tra le figure
dirigenziali; non ripeto quant'è il compenso e quant'altro, ma è
una figura di dirigente all'interno di questa società che la
società stessa Finaosta ha individuato quale Consigliere delegato
per conto di Finaosta nel CdA dell'Associazione Forte di Bard.
Si legge che questa Finaosta tra le altre cose ha messo in campo
un'ipotesi di conflitto di interessi, ma io non voglio entrare nel
merito di questo perché riguarda chiaramente la società, ci
mancherebbe, però ci sono alcuni passaggi che lasciano quanto meno
perplessi sull'operato del dottor Accornero all'interno del Forte
di Bard. Io non so se nell'aggiudicazione ha applicato o meno il
codice dell'affidamento delle forniture o quant'altro...
(interruzione di un Consigliere, fuori microfono)
...no, chiedo scusa, mi pare che nell'illustrazione della
mozione...chiedo scusa, non lo ripeterò più sicuramente...è la
figura sicuramente di riferimento nell'organizzazione e tra le
altre cose io non so se all'interno di quelli che, a mio parere,
sono comunque degli approfondimenti da fare...siano dei riferimenti
diretti. Quello che dico è che in questo momento ci sono alcuni
aspetti che vanno chiariti legati al discorso che l'Associazione
Forte di Bard abbia in essere dei contratti di sponsorizzazione con
il Caseificio valdostano se posso citarlo, sennò lo facciamo a
porte chiuse, perché non è che posso illustrare una risoluzione
senza citare dei termini. Presidente, mi dica cosa devo fare...
Presidente -
Prosegua sulla mozione, è citato nella
mozione.
Gerandin (GM) -
...è citato nella mozione, è per quello
che dico, per cui non ho detto null'altro di quello che è citato
nella mozione. Lo facciamo a porte chiuse...non lo so, ditemi solo
cosa devo fare, perché non riesco a capire.
Ci sono dei contratti in essere tra l'Associazione Forte di Bard
e il Caseificio valdostano su contratti di sponsorizzazione con
delle fatture ad agosto del 2012 per un primo acconto per oltre
5445 euro, un saldo a giugno 2013 per ulteriori 5445 euro che, a
mio parere, sono quanto meno da capire che base hanno. Io vorrei
capire cosa c'entra l'Associazione Forte di Bard che deve pagare
una sponsorizzazione, e questo è il primo aspetto.
Io non so se ci sono delle responsabilità dirette, non so quali
sono state le modalità di affidamento, non mi interessa; non so se
il responsabile che ha aggiudicato o che si è occupato di queste
forniture fosse o meno...e non cito più il nome, però è importante
per me sapere questo. Quello che, a mio parere, è richiesto con
questa mozione a Finaosta di fare una verifica e chiedere un passo
indietro è legata al fatto che vorrei capire cos'è successo tra
aprile e maggio 2011, quando le stesse forniture per gli stessi
beni hanno avuto degli incrementi dal 35 percento in su. Potrei
citarvi il Grana Padano, il prosciutto cotto, il prosciutto crudo,
potrei citarvi il Bleu d'Aoste.
Per rispetto dei valdostani, vi citerò solo il discorso della
fontina che penso sia uno dei patrimoni in questo momento di
difficoltà anche degli agricoltori. Io vorrei che qualcuno
spiegasse cos'è successo ad aprile 2011 quando il prezzo della
fontina è passato da 11,45 euro più IVA, che pareva già, essendo
forme intere, un prezzo ragionevole, a 15,30 euro più IVA: questa è
la documentazione che ho ricevuto. Pertanto io a tutela - ripeto:
non sono io che processo nessuno - vorrei capire cos'è successo,
dare la possibilità alla persona di spiegare cos'è successo, se ne
era a conoscenza, se non ne era a conoscenza e se l'ha fatto
qualcun altro. In base al codice etico che ho citato, io penso che
Finaosta non possa che in regime di autotutela verificare queste
cose. Io non sono né un giudice, né nessuno che emette sentenze,
eventualmente se non è successo nulla e se è tutto spiegabile, lo
reintegri, però in questo momento non si può continuare a far finta
che tutto vada bene e che non ci siano dei lati oscuri in queste
faccende. Questo è quanto dovevo dire.
Presidente -
Non ci sono altri interventi, dichiaro
chiusa la discussione generale. Ha chiesto la parola il Presidente
della Regione, ne ha facoltà.
Rollandin (UV) -
La mozione sottoposta all'esame del
Consiglio regionale impegna la Giunta regionale a chiedere a
Finaosta le dimissioni del Consigliere delegato nel ruolo di
responsabilità ricoperto nel CdA dell'Associazione Forte di Bard
fino a quando non sarà chiarita la sua posizione nell'ambito
dell'inchiesta a carico del Dottor Pasquale Longarini. Detta
richiesta, secondo i Consiglieri firmatari, troverebbe fondamento
nelle "dichiarazioni apparse sui mezzi di informazione riguardo al
"Caso Longarini", avuto riguardo in particolare a quello che i
firmatari definiscono espressamente, nelle premesse della mozione,
come il "coinvolgimento" in tale inchiesta dell'interessato. Si
tratta di una premessa rispetto alla quale, al fine di ristabilire
la verità dei fatti, si rende necessaria una precisazione dalla
quale non può che conseguire il rigetto della mozione presentata.
L'interessato, infatti, risulta dall'indagine come "persona
informata dei fatti" e non come indagato. Il che significa che, con
riguardo alla posizione, non c'è alcuna vicenda processuale da
chiarire, con la paradossale conseguenza che eventuali dimissioni
rassegnate non sarebbero ancorate ad alcun termine temporale finale
non essendo giuridicamente possibile chiarire la posizione di una
persona non indagata.
La mozione quindi è intesa meramente ad avanzare nei confronti
del Consigliere delegato insinuazioni che non trovano fondamento
nelle notizie apparse sui mezzi di informazione e che ne
imporrebbero la rinuncia ad un incarico, prescindendo completamente
dai risultati raggiunti, per il solo fatto di essere persona
informata dei fatti in procedimento penale. Lo stesso riferimento,
nelle premesse della mozione, al fatto che il Caseificio valdostano
risulti tra i fornitori del 4K Endurance Trail non consente di
formulare alcuna accusa, essendo del tutto evidente che la sola
circostanza di aver stipulato un contratto con un soggetto
successivamente coinvolto in un'indagine penale non può di certo
essere considerato come indice rivelatore di una qualche
responsabilità in capo al contraente.
Poiché il riferimento della mozione è anche alla trasparenza
amministrativa, occorre aggiungere che il contratto misto di
sponsorizzazione - fornitura nell'ambito dell'organizzazione del 4K
Endurance Trail Valle d'Aosta - è stato preceduto da un avviso
pubblico per l'individuazione degli operatori economici interessati
e che i prezzi praticati dal fornitore sono stati verificati come
del tutto coerenti con i valori di mercato tenuto conto delle
particolari condizioni della fornitura. Faccio presente che nella
fornitura c'era il fatto della distribuzione fatta nei punti di
ristoro, quindi non era solo il prezzo, ma doveva essere portato
direttamente nelle sedi, quindi c'era un sovrapprezzo collegato con
questo fatto, non che costava di più. È collegato alla fornitura
che doveva essere fatta in quel momento nei centri di sostegno.
In conclusione la mozione appare fondata su mere illazioni che
non possono in alcun modo giustificare una richiesta di dimissioni
del Consigliere delegato che, anzi, appare del tutto incoerente
rispetto ai risultati ottimi dallo stesso conseguiti,
oggettivamente incontestabili in qualità di Consigliere
delegato.
Per quanto riguarda le osservazioni del collega Gerandin...com'è
stato detto, tra l'altro, c'è anche la possibilità di verificarlo
poi con...nella mozione che abbiamo votato in precedenza...però su
questo tema chiederei di fare questa riflessione per il semplice
fatto che la posizione che qui viene contestata oggettivamente non
può essere indicata con quelle modalità e con queste responsabilità
che non ci sono.
Presidente -
Ha chiesto la parola la collega Certan, ne
ha facoltà.
Certan (ALPE) -
Presidente Rollandin, noi ci siamo basati
- e l'abbiamo scritto in premessa - su delle dichiarazioni apparse
sui mezzi di informazione e abbiamo ripreso le parole che venivano
riportate. Non c'è nel testo la parola "indagato" perché noi non
l'abbiamo scritta e non c'è riferimento neanche nell'impegno, non
ci permettiamo di dire questo e non l'abbiamo detto. Vorrei quindi
solo precisare, perché mi pare di essere stata chiara e con il
collega Gerandin abbiamo ripreso davvero tutte le informazioni, e,
se vuole, posso fornirle anche la fonte delle informazioni degli
organi di stampa. Leggo qualcosa: "il GIP e pure tutti i condomini
pagarono, servono nuove indagini. Il GIP di Milano invita a
indagare su Gabriele Accornero e sulle sue relazioni di affari con
Cuomo e mette nero su bianco che la gravità degli indizi di
consapevolezza a carico di Longarini e Cuomo è ulteriormente
rafforzata dall'esito degli interrogatori di garanzia effettuati il
3 febbraio". Io sto leggendo da un organo di informazione, che
posso anche citare, posso mettere a verbale. Non abbiamo
assolutamente fatto noi dei passaggi che non ci fossero. C'erano
poi altri titoli: "Indagate su Accornero e i suoi affari con
Cuomo". "L'uomo al vertice nell'inchiesta di Milano"; "Spunta
l'uomo ai vertici del Forte di Bard". Questi passaggi sono presi da
mezzi di informazione che tutti i cittadini valdostani hanno avuto
e hanno a disposizione.
Abbiamo anche ripreso un passaggio che riteniamo possa anche
essere giusto dell'avvocato, che dice: "preferiamo il silenzio
perché dobbiamo fare tutti i passaggi necessari, quindi non
facciamo dichiarazioni non perché si vogliano evitare i cronisti ma
per rispetto nei confronti dell'autorità giudiziaria". Io credo che
ci sia necessità di essere rispettosi dell'autorità giudiziaria,
quindi ognuno ha una libertà propria di scegliere se parlare o no,
però penso che ci sia anche una necessità di trasparenza e di
rispetto nei confronti dei cittadini perché altrimenti non si
capisce più niente.
Noi siamo certi che non sia indagato, e non l'abbiamo scritto;
noi siamo certi che per ora potranno anche essere tutte cose che
verranno chiarite e che si dimostreranno essere una bolla di
sapone, però crediamo che chi svolge queste funzioni all'interno di
una società, di un'Associazione come quella del Forte di Bard non
debba lasciare dubbi e non debba soprattutto mettere in difficoltà
l'Associazione stessa. Ha ragione, io ho controllato, c'è un bando,
non so come definirlo, per l'affidamento del
Food &
Beverage
- è scritto così sul resoconto -, è vero, c'era...lei
mi viene a dire che questi prezzi sono collegati al trasporto. Noi
li abbiamo controllati con due o tre negozi, la prima
considerazione che faccio è perché l'Associazione Forte di Bard -
ma queste sono considerazioni personali - se deve fornirsi di
fontine, non chiede alla Cooperativa delle fontine la fornitura?
Poi sulle altre cose capisco che debba esserci, proprio per
ottimizzare, un unico fornitore.
Qua parliamo di 75 mila euro in una settimana praticamente,
perché la manifestazione evento 4K si è svolta più o meno in dieci
giorni, però in una settimana è una fornitura di 75 mila euro, che
sicuramente è andata al Caseificio valdostano perché ha risposto a
quella gara di affidamento, però, di fronte a questo tipo di
apertura di indagini e in generale non su questa persona ma
riguardo a diverse persone, io credo che dovrebbe essere quasi
d'obbligo, dovrebbe essere opportuno - ha detto il collega Gerandin
- che, proprio per una questione di massima chiarezza, anche nei
confronti dei cittadini, oltre che delle autorità giudiziarie,
dovrebbe essere fatto un passo indietro.
Presidente, abbiamo fatto una tabella riguardo ai vari dirigenti
di Finaosta, è dal 2008 che Gabriele Accornero è nel Forte di Bard,
quindi noi crediamo anche che ci possa essere, anche per interesse
dell'Associazione, un passaggio di consegne magari per un periodo,
una sospensione per un periodo proprio per permettere di fare
massima chiarezza e di fare le considerazioni opportune anche di
chiarezza nei confronti di tutti questi che vengono citati negli
organi di informazione. Ripeto: noi non siamo andati oltre, anche
se devo dire che ci siamo naturalmente documentati e abbiamo la
documentazione originale che dimostra che non sono illazioni dei
cronisti, quindi è chiaro che abbiamo citato delle fonti pubbliche,
ma abbiamo chiaramente verificato che fossero fonti
attendibili.
Presidente -
Ha chiesto la parola il collega Gerandin, ne
ha facoltà.
Gerandin (GM) -
Ho ascoltato attentamente. Io volevo
ribadire che nel mio intervento io non ho nemmeno sfiorato
minimamente la vicenda giudiziaria semmai ci fosse...anche perché
non tocca sicuramente a me, non penso che tocchi a quest'aula, ci
sono altre aule che possono decidere sulla vicenda giudiziaria. Io
ho citato il codice etico di Finaosta, perché, a mio parere, la
motivazione è che, per fare chiarezza e a tutela anche della
persona, in questo caso il dottor Accornero, un passo indietro in
questo momento, quando si legge che c'è una verifica da parte anche
di Finaosta, indipendentemente che ci sia questa verifica, con
quello che c'è scritto sul codice etico si impone un momento di
riflessione quando ci sono almeno questi lati oscuri da chiarire.
Torno a dire: non è responsabile, c'è qualcun altro, è stato fatto
a sua insaputa? Non ne ho la più pallida idea, però questi sono i
dati che emergono. In questo momento, essendo Finaosta il soggetto
finanziariamente più visto o comunque il salvadanaio della politica
regionale, essendo in questo momento il dottor Accornero delegato
all'Associazione Forte di Bard, a me pareva sinceramente opportuno,
per un discorso di opportunità, un passo indietro per fare una
verifica; dopodiché ognuno sicuramente sarà in grado di difendersi,
perché magari c'è stata qualche piccola svista, però questo aumento
di prezzi non è durato una fattura, è durato tutto il 2012 e la
fine del 2011, pertanto io penso che almeno un piccolo ripensamento
va fatto. Non si vuole fare e non si vuole votare, non ci sono i
numeri? Io penso che, al di là di tutto, ci sia una sorta di
informazione anche alla Finaosta, che non potrà più dire: "non so",
dovrà quanto meno verificare, per cui vedremo cosa ne uscirà.
Presidente -
Non ci sono altri interventi, possiamo
mettere in votazione la mozione. La votazione è aperta. La
votazione è chiusa.
Presenti: 33
Votanti           
: 22
Favorevoli: 7
Contrari: 15
Astenuti: 11 (Bertschy, Borrello, Fabbri, Fosson, Grosjean,
Marquis, Nogara, Restano, Rosset, Laurent Viérin, Marco Viérin)
Il Consiglio non approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK