Consiglio Regionale della Valle d'Aosta - Oggetto del Consiglio n. 688 del 23 giugno 2004 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
OPERE PUBBLICHE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 688 del 23 giugno 2004 - Resoconto
OGGETTO N. 688/XII - Realizzazione di un parcheggio pluripiano
nella zona dell'area Cogne. (Interrogazione)
Interrogazione
Ricordato che, da ormai molti anni, è prevista la
realizzazione di un parcheggio pluripiano nella zona dell'area
Cogne, denominata area F8bis;
Evidenziato che tale parcheggio, di cui è previsto il
collegamento con via Bramafan tramite un sottopasso pedonale,
permetterebbe di attestare al di fuori delle Mura romane il
traffico automobilistico diretto su Aosta di tutto
l'Envers;
Ricordato che la Giunta regionale, con la Deliberazione n.
4266 dell'11 dicembre 2000 aveva conferito alla Finaosta S.p.A.
l'incarico di versare a Vallée d'Aoste Structure S.r.l. le somme
necessarie per le spese di progettazione del parcheggio
pluripiano;
Constatato che, nel Piano Decennale dei Lavori Pubblici
2004-2006, il Parcheggio pluripiano della zona F8bis compare solo
nell'elenco degli interventi in fase di studio, senza far quindi
parte dei progetti di cui si prevede l'avvio dei lavori nel corso
del triennio;
il sottoscritto Consigliere regionale
Interroga
la Giunta regionale e l'Assessore competente per
conoscere:
1. a che punto è la progettazione del parcheggio pluripiano
della zona F8bis e del sottopasso pedonale;
2. quali sono le caratteristiche che ha assunto il
progetto;
3. quali sono i tempi previsti per la realizzazione di
un'opera che ha un'importanza strategica nella gestione del
traffico e della mobilità di Aosta e dei Comuni
circostanti.
F.to: Riccarand
Président - La parole à l'Assesseur au territoire, à
l'environnement et aux ouvrages publics, Cerise.
Cerise (UV) - Il 30 dicembre 2002, con deliberazione di Giunta
n. 5180, si è approvato l'appalto - ai sensi dell'articolo 20 della
legge regionale n. 12/1996 e successive modificazioni ed
integrazioni - relativo ai servizi di progettazione preliminare,
definitiva ed esecutiva, coordinamento della sicurezza in fase di
progettazione, di direzione lavori e coordinamento della sicurezza
in fase di esecuzione, ai sensi del decreto legislativo n.
494/1996, per un importo netto complessivo di euro 1.102.473,50; si
è inoltre approvata e prenotata la somma relativa, comprensiva di
IVA e degli oneri di legge. Con nota dell' 8 gennaio 2003 è stato
chiesto, dal Direttore delle opere edili al Coordinatore del
Dipartimento opere pubbliche, l'avvio delle procedure di gara per
l'affidamento dei servizi di cui alla citata deliberazione di
Giunta. Con provvedimento dirigenziale n. 1883, il 26 marzo 2003 è
stato approvato il bando di gara, il capitolato d'oneri, nonché la
gara d'appalto per i servizi previsti. Il 10 aprile 2003 il
Dipartimento opere pubbliche ha pubblicato il bando di gara, con
scadenza della presentazione delle offerte il 6 giugno 2003.
Il provvedimento dirigenziale n. 4949 del 18 settembre 2003 ha
tuttavia annullato la gara d'appalto indetta con il provvedimento
dirigenziale del 26 marzo 2003, in quanto, da un supplemento di
istruttoria condotta dalla Direzione opere edili, sulla base di un
progetto preliminare semplificato prodotto su richiesta
dell'Amministrazione comunale di Aosta, ad integrazione del PUD
relativo all'intervento, è emersa l'opportunità di realizzare il
parcheggio con un solo piano interrato e uno seminterrato, anziché
i due piani precedentemente previsti. A fronte di ciò, e
considerato l'immutato costo globale del servizio, si è avuta una
variazione delle classi e categorie, con conseguente modificazione
degli afferenti requisiti di ammissione indicati nel bando di gara.
Con medesimo atto, inoltre, è stata indetta una nuova gara
d'appalto per i servizi previsti dalla deliberazione della Giunta
del 30 dicembre 2002. Il 27 settembre 2003 il Dipartimento opere
pubbliche ha pubblicato nuovamente il bando di gara, con scadenza
il 25 novembre 2003 per la presentazione delle offerte.
Il 26 novembre è stata esaminata dal competente ufficio del
Dipartimento opere pubbliche la documentazione amministrativa dei
soggetti offerenti. Con provvedimento dirigenziale n. 735 del 17
febbraio 2004, è stata nominata la commissione giudicatrice; con
verbale del 7 aprile 2004 sono state aperte le offerte economiche
presentate dai concorrenti e sono stati affidati in via provvisoria
i servizi oggetto di gara al raggruppamento costituito dall'Ing.
Botta Giovanni di Cuneo, dallo studio "CO.PA.CO. " di Aosta, dallo
studio "BC progetti s.s." di Aosta, dallo studio "INGEROP" di
Vienne (Francia). È in corso il controllo dei requisiti morali e
tecnici dichiarati dai progettisti in sede di gara e, in caso di
esito positivo, si procederà all'aggiudicazione definitiva prevista
per la prima settimana del mese di luglio. Il termine massimo
previsto per la consegna degli elaborati progettuali è il seguente:
per il progetto preliminare, 60 giorni dalla sottoscrizione del
disciplinare di incarico; per il progetto definitivo, 60 giorni
dall'approvazione del preliminare; per il progetto esecutivo, 60
giorni dall'approvazione del definitivo.
Per quanto riguarda il sottopasso pedonale, si precisa che la
sua realizzazione è di competenza dell'Amministrazione comunale di
Aosta. Per quanto concerne le caratteristiche che ha assunto il
progetto, lo studio di prefattibilità ha previsto una progettazione
della struttura per complessivi n. 4 piani, di cui un piano
interrato, uno seminterrato e due fuori terra. Si precisa, inoltre,
che le strutture portanti dovranno essere progettate in modo da
consentire un eventuale ampliamento di ulteriori 2 piani fuori
terra soprastanti. Inizialmente la struttura progettata su 4
livelli potrà ospitare circa 290 posti auto; con l'eventuale
ampliamento di ulteriori 2 piani fuori terra, i posti auto
saliranno a circa 430 complessivi. La superficie totale lorda,
escluse le vie di accesso esterne, è di circa 10.686 metri quadri,
così suddivisi: piano interrato 2.919 metri quadri; piano
seminterrato, piano 1° e 2° fuori terra 2.589 metri quadri
ciascuno. Realizzando l'eventuale ampliamento di 2 ulteriori piani
fuori terra di 2.589 metri quadri ciascuno, si avrebbe una
superficie complessiva lorda di 15.864 metri quadri. L'importo
stimato dei lavori da progettare è di euro 6.422.000,00.
In merito ai tempi di realizzazione dell'opera, questi sono in
funzione di quello che emergerà dalla progettazione esecutiva.
Bisogna tenere conto infatti che, ai sensi dell'articolo 14 della
legge regionale n. 12/1996 e successive modificazioni ed
integrazioni, gli elaborati progettuali devono contenere il
programma sommario di esecuzione dei lavori in cantiere. Lo stesso
articolo 30 della legge n. 12 prevede che il capitolato speciale
contenga l'indicazione del tempo utile per l'esecuzione dei lavori
e, inoltre, la previsione di penali in caso di ritardi di
esecuzione. È quindi prematuro avanzare ipotesi relative alla
tempistica costruttiva, che dipende anche dalle modalità esecutive
derivanti dalle scelte progettuali; ad esempio, se fossero
privilegiate delle strutture prefabbricate, i tempi potrebbero
ridursi, incrementando però il costo delle opere.
Président - La parole au Conseiller Riccarand.
Riccarand (Arc-VA) - Abbiamo presentato questa interpellanza
perché la realizzazione di questo parcheggio sull'area "F8 bis",
sull'area Cogne, a ridosso della cabinovia che parte per Pila, è
un'opera di enorme importanza dal punto di vista della mobilità per
la città di Aosta e per i comuni circostanti, in particolare per
tutto l'envers, nel senso che in questo parcheggio pluripiano è
previsto che possa attestarsi tutta la mobilità proveniente
dall'envers e diretta ad Aosta, senza dover accedere con le
macchine all'interno della città, ma, affinché questo possa
avvenire, la realizzazione del parcheggio pluripiano deve essere
strettamente collegata temporalmente e funzionalmente con la
realizzazione del sottopasso, che dal pluripiano permette ai pedoni
di passare sotto la ferrovia, arrivare in via Bramafan e quindi
arrivare nel centro di Aosta. Credo che tutti quindi possano ben
comprendere l'importanza di questa opera, la sua grossa valenza dal
punto di vista urbanistico e lo "scarico" rispetto al
congestionamento della città di Aosta che essa comporterà, nel
senso che sarà possibile offrire un parcheggio a parecchie
centinaia di persone e di automobili, dando la possibilità di
arrivare rapidamente al centro della città. Già adesso vi sono
persone che utilizzano il sottopasso ferroviario, che però è molto
più scomodo perché è distante dall'area del parcheggio:
parcheggiano nell'area "F8 bis", poi vanno a piedi fino al
sottopasso ferroviario, lo fanno per poi sbucare nella stazione;
già adesso viene utilizzato però i numeri sono più ridotti. Se vi
fosse il sottopasso a permettere dal parcheggio di sbucare
direttamente in via Bramafan... è facilmente comprensibile la
comodità di questo collegamento.
Rispetto alle risposte dell'Assessore, vi sono due aspetti che
ci preoccupano. Il primo è l'assenza di informazioni relativamente
all'elemento essenziale per la fruizione di questo parcheggio: il
sottopasso. L'Assessore ci ha detto:
"la competenza è del Comune
di Aosta"
, però è chiaro che le due opere sono funzionalmente
connesse, cioè non ha senso realizzare l'una se non vi è l'altra;
quindi è importante e vorremmo capire, chiediamo all'Assessore di
fare avere delle informazioni a tutto il Consiglio rispetto anche a
questo elemento essenziale rispetto al parcheggio pluripiano per la
sua funzionalità operativa.
L'altro elemento di preoccupazione è sui tempi. Apprendiamo da
quello che ci ha detto l'Assessore che non siamo ancora arrivati
all'aggiudicazione della progettazione, nelle prossime settimane,
all'inizio del mese di luglio dovremmo arrivare ad assegnare il
progetto. È vero che i tempi per la progettazione sono piuttosto
ristretti, però è anche vero che questo progetto è previsto fin
dalla metà degli anni '90, che nel 1999 la Regione ha assunto un
impegno vincolante di realizzare questa opera, altrimenti non si
poteva neanche sul piano urbanistico cominciare con i lavori della
ristrutturazione dell'ex Cinema Splendor, perché una delle
condizioni poste sul piano urbanistico era che vi fossero a ridosso
di questa nuova infrastruttura, che veniva ristrutturata, delle
aree di parcheggio adeguate ed era stata indicata l'area "F8 bis" e
relativo sottopasso, che permetteva di accedere allo Splendor. Si
tratta quindi di un impegno urbanistico rilevante che è stato
assunto e che va onorato, ma sono passati 5 anni e siamo ancora
nella fase di assegnazione della progettazione. Si è perso molto
tempo e noi lamentiamo questo fatto, pertanto chiediamo
all'Assessore di accelerare al massimo i tempi per l'aggiudicazione
di questo progetto, affinché le varie fasi si susseguano
rapidamente e affinché vi sia uno stretto raccordo fra questa
progettazione e quello che sta facendo il comune per il
sottopasso.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK