Consiglio Regionale della Valle d'Aosta - Oggetto del Consiglio n. 111 del 28 aprile 1969 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
(Nessuna classificazione presente)
Precedente
Successivo
Trascrizione informale del dibattito dell'aula
Oggetto del Consiglio n. 111 del 28 aprile 1969 - Resoconto
OGGETTO N. 111/69 - Ritardo nell'esecuzione dei lavori per la
costruzione del Palazzo Narbonne. (Approvazione di mozione)
Ramera (D.C.)
- Io non ho molte cose da dire, questa
mozione prende lo spunto dalla discussione avvenuta in sede di
bilancio quando ci sono stati gli interventi da parte del
Consigliere Caveri e da parte del Consigliere Manganoni, i quali si
stupivano che, a tre anni dal momento in cui hanno lasciato la
maggioranza del Consiglio regionale, quest'opera non fosse ancora
terminata. E dall'altra parte l'Assessore ai Lavori Pubblici
Colombo il quale giustificava tale ritardo con errori di
progettazione e di lavori per cui essendo perfettamente all'oscuro
di tutto quanto è accaduto su quest'opera, così importante e così
costosa, ho ritenuto di dover presentare questa mozione, perché le
due Commissioni alle quali io chiedo sia affidata un'indagine
possano riferire al Consiglio, e così tutto il Consiglio sia
informato della reale situazione perché mi sembra che se un privato
avesse dovuto costruire un'opera di queste dimensioni e dopo tanti
anni non fosse ancora terminata, questo privato sarebbe
fallito.
Ora io mi stupisco che un palazzo di questa mole, e del costo
che deve subire l'Amministrazione regionale, sia da parecchi anni
inutilizzato e non ancora terminato.
Per cui, non essendo presente nel precedente Consiglio, ma però
sentendo parecchie critiche al riguardo nella città di Aosta, io
ritengo che sia logico che il Consiglio sia reso edotto una volta
per tutte della situazione, con l'augurio naturalmente che
quest'opera non diventi come il Duomo di Milano ma sia ultimata al
più presto.
E anche per conoscere le eventuali responsabilità che ci sono su
questo ritardo.
Balestri (P.S.U.)
- Io, Consigliere Ramera, avevo già
parlato, avevo già dato un accenno in Consiglio su questa
questione, a settembre del '68 mi ero fatto fare una relazione dai
tecnici per sapere, almeno per quello che era di mia competenza, le
cose a che punto erano.
Dalla relazione che vi avevo letto una volta in Consiglio è
emerso che degli 87 milioni che noi avevamo a disposizione per
l'arredamento avevamo fatto degli appalti per 66 milioni circa e ne
rimanevano 20 milioni e 360 perché determinate opere di
progettazione o che andavano ulteriormente riviste, revisionate e
messe a punto perché i lavori di arredamento non era possibile
completarli per questi difetti di progettazione, quindi io sono ben
felice di aderire a questa proposta che siano demandate alle
Commissioni consiliari dove potremo portare tutti questi atti che
delucideranno, e questa relazione io l'avevo già consegnata a tutti
i membri della Giunta, e porta la data del 23 settembre 1968, ma
gli ostacoli erano questi, non si poteva andare avanti con i lavori
per certi difetti di progettazione che c'erano.
Savioz
(P.C.I.)
- Ma su questo problema del
Palazzo Narbonne ci sarebbero diverse cose da dire. È vero che la
progettazione, la prima progettazione di questo palazzo è stata
modificata in seguito a sopralluoghi e discussioni di Giunta ecc.,
ma è altrettanto vero che gli elaborati tecnici sono stati fatti
dai tecnici competenti e il progetto definitivo è stato passato
alla relativa Giunta, approvato e mandato in esecuzione.
Quindi non so io, questo sentir parlare di difetti di
progettazione mi sembra un po' una cosa che non mi convince molto,
vorrei avere qualche chiarimento in più; si scenda nei dettagli, se
è necessario, perché qui la verità è che sono anni, e gli anni
passano e il palazzo non viene mai finito, non si sa bene il
perché.
Quindi sarebbe opportuno forse avere un chiarimento.
Manganoni
(P.C.I.)
- Dice l'assessore Balestri, ci
siamo accorti all'atto dell'arredamento che ci sono dei difetti di
progettazione, ma allora, secondo me, quando si fanno dei progetti,
prima si deve comprare l'arredamento poi dire al progettista
l'arredamento è questo, tu costruisci il Palazzo in base
all'arredamento, in base all'altezza delle "stansie"? non so io,
all'ampiezza delle poltrone? No, io penso che qui non siamo in
quadro, è l'arredamento che deve adattarsi all'edificio e non
viceversa. Quindi questa affermazione, tu, Balestri, mi dici
l'hanno detto i tecnici, d'accordo, a me questa affermazione mi
pare talmente assurda perché quando io vado a comprarmi una casa in
un condominio non è che quando la casa è fatto dico è tutto
sbagliato perché io dico che io ho l'armadio che è 20 centimetri
più alto del soffitto, io mi faccio l'armadio in base all'altezza
della casa, in base all'altezza della stanza o della sala, no, e
così deve essere per l'arredamento.
Ora questa affermazione, non so, io non me la spiego, d'altronde
cosa intendete fare adesso, cambiare il progetto? Demolire il
palazzo e costruirne un altro in base all'arredamento che prevedete
voi? No, io penso di no...
(Balestri
: ...guarda che non ho
detto questo) ...questa è una conclusione che sto tirando io,
perché è da anni che lì è tutto fermo, è un deserto, non si vede
più nessuno, né operai, niente, no.
Allora perché perdete tutto questo tempo? Quali decisioni avete
preso? Di adattare l'arredamento al progetto o, come dicevo prima,
di demolire, ricostruire un palazzo che si adatti all'arredamento?
Ma nell'un caso come nell'altro andate avanti, fate qualche cosa
perché fin quando è tutto fermo, voi non risolvete niente.
Quindi il problema, mi pare, non è molto complesso, il problema
è lì, il problema è l'inattività, scusate proprio direi il
menefreghismo da parte della Giunta di fronte ad un Palazzo che
costa un sacco di quattrini e che rimanga lì fermo, non solo, ma lì
si verifica un altro inconveniente, che con quella palizzata che è
stata stretta, no, per la costruzione del palazzo, non so se
l'hanno demolita in questi giorni o se c'è ancora, ad ogni modo
impedisce ai pullman i posteggi in questo senso, perché quella
piazza con quella palizzata è stata notevolmente ridotta, cioè il
posto dei posteggi dei pullman, hanno preso una striscia bella
larga dove ci stanno diversi pullman. Ora noi vediamo in certi
giorni che i pullman non possono più posteggiare, se almeno venisse
demolita la palizzata in modo che i pullman potessero parcheggiare,
beh, almeno un piccolo passo avanti sarebbe fatto. Ma cosa ci sta a
fare questa palizzata? O almeno, non so se l'hanno demolita in
questi giorni, cosa è stata a fare per degli anni quando non c'era
nessuno, quando si supponeva si fosse finito?
Quindi io penso che la Giunta - io sono d'accordo sulla mozione,
ribadisco - però la Giunta per bocca dell'Assessore avrebbe potuto
anche essere precisa dicendo: "Noi, va bene, adesso progettazione
sbagliata, l'arredamento non confà all'edificio costruito", allora
cosa intendiamo fare? Diteci almeno quello, cosa intendete fare,
no?
Balestri (P.S.U.)
- Io vorrei dire a Manganoni: sei
abilissimo per girare le cose, non è che vada rifatto il palazzo
per assestarlo secondo l'arredamento perché l'arredamento che è
stato dato in appalto o che è completamente pronto, una parte è già
su, e l'altra è lì già pronta a disposizione per quello che è stato
concordato, quindi vedi da questo non c'è nessun difetto.
La progettazione è stata sbagliata per certi servizi, ora
Colombo spiegherà quali sono questi servizi, perché non è di
competenza mia, a un certo momento, vedere i difetti ecc., per cui
non permettano di piazzare certe cose nell'arredamento se prima non
si ovvia a questo inconveniente che ci sono. Quindi non è in base
all'arredamento, l'arredamento è quello che è stato fatto, è già a
termine, in tutte le sue parti è completamente già a disposizione,
ne manca una piccola parte di altri 20 milioni per cui non siamo
andati avanti perché si aspettava che ci fosse questa revisione di
opere per cui il palazzo sia funzionante perché è questione di
funzionalità più che altro. Ora Colombo vi spiegherà quali sono le
ragioni per cui si sono trovati questi inconvenienti.
Caveri
(U.V.)
- Non si sente.
Colombo (P.S.U.)
- Io ebbi già occasione su altre
interpellanze di rispondere quali erano, grosso modo, quelli che
erano i motivi che hanno ritardato la sistemazione di questo
palazzo.
Vorrei aggiungere oggi che uno dei due motivi fondamentali sono
le lacune che, naturalmente, oggi riscontriamo a lavori eseguiti in
relazione ad un progetto che per la verità è stato approvato
soltanto dal Turismo e non dagli uffici tecnici competenti
dell'Assessorato ai Lavori Pubblici e che non è stato neanche visto
dal Medico regionale e che quindi ci pone oggi in una situazione
difficile di modifiche da apportare ai lavori...
Abbiamo, tanto per dirne uno, il salone delle conferenze: pur
avendo investito da un anno la Commissione che ci deve dare il
relativo nulla osta non siamo ancora riusciti ad ottenerlo perché
il salone delle conferenze non ha quegli sbocchi di sicurezza che
sono previsti dalla legge.
E qui c'è tutto un discorso in atto con il Comune di Aosta che
vieta di fare delle aperture nel garage sotterraneo di Piazza
Narbonne e che quindi non siamo in grado di poter ultimare questi
lavori non potendo fare le uscite di sicurezza nei punti previsti
dalla legge stessa.
L'impianto di riscaldamento ha dovuto subire delle modifiche in
corso d'opera, modifiche che sono in atto in questo momento proprio
per correggere quelli che erano i difetti della progettazione.
Lo stesso terrazzo del bar che è stato previsto piastrellato per
il nostro clima valdostano, lo sappiamo tutti che le piastrellature
sui terrazzi difficilmente reggono e quindi è saltato tutto per
aria.
Abbiamo invitato i progettisti, l'Impresa, la Direzione dei
Lavori per vedere un po' il problema, per ricavarne per lo meno
quelle che erano le responsabilità perché qui si tratta anche di
somme non indifferenti e ci siamo trovati di fronte naturalmente a
delle risposte molto evasive, motivo per superare un po' tutti
questi problemi, compreso quello delle porte che non sono
funzionali assolutamente per un palazzo che ha un'agibilità di
questo genere. Abbiamo dovuto nominare un collaudatore in corso
d'opera perché naturalmente approfondisca il problema, determini
quelle che sono le responsabilità e si possa provvedere ad un
intervento definitivo per quanto concerne la sua ultimazione.
Io ho voluto citare alcuni problemi. La sala di attesa, per
esempio, è stata prevista totalmente in vetrata perché se voi
aveste avuto il piacere di andare in quella sala d'attesa nel mese
di luglio, nel mese di agosto, vi assicuro che era impossibile
rimanerci cinque minuti, quindi anche lì dobbiamo prevedere tutto
un problema naturalmente di modifica, di instaurazione di impianti
di condizionamento dell'aria per poter mettere questo palazzo nella
condizione di poter funzionare.
Questo si può dire anche per il diurno, il diurno è stato
previsto in sotterraneo, è prevista una ventilazione; con un
ventilatore di 25 mila lire, io dico a voi, chiedo a voi quale può
essere il cambio dell'aria in questo ambiente con un ventilatore di
questo genere!
Quindi stiamo vedendo tutti questi problemi, abbiamo nominato un
progettista in corso d'opera perché naturalmente li approfondisca e
determini di chi sono le responsabilità perché non vogliamo buttar
via dei milioni che sono dell'Amministrazione regionale, stiamo,
per la verità, adesso mettendo mano ad alcune modifiche di queste
lacune, di queste errori che noi abbiamo, difatti l'Impresa ha
ripreso i lavori per quanto concerne alcuni problemi, stiamo
vedendo invece di definire il resto.
Io ritengo che se l'impresa non solleverà delle obiezioni, come
per la verità ha già fatto sulla riserva dei prezzi, essendo
passati molti mesi da quando è stato consegnato il lavoro, io
ritengo che nel giro di tre quattro mesi possa essere ultimato.
Naturalmente ha richiesto a noi tutto un problema di valutazione,
proprio anche per le responsabilità che derivavano dal dover
modificare alcuni lavori già fatti e finanziati, che naturalmente
il collaudatore deve prima vedere per poi valutare i ritocchi che
vengono fatti in un secondo tempo per essere a posto anche con la
legge sulle contabilità.
Quindi il problema sta in questi termini, io ritengo che proprio
per approfondire, proprio più profondamente il problema, sia giusto
nominare, passare il tutto alle due Commissioni, affinché questo
dia il suo contributo per favorire, diciamo, la ripresa e la
ultimazione dei lavori nel più breve tempo possibile.
Caveri
(U.V.)
- Ci sono evidentemente molte
evasività in queste risposte che ci sono state date, ci sono delle
cose che non ci sembrano molto chiare.
È stato detto da qualcuno che l'ampiezza delle sale dipende
dall'ampiezza delle poltrone, non è stato detto però dall'ampiezza
di quali cose dipende a sua volta l'ampiezza delle poltrone, quello
non l'ho ben capito.
Comunque, parlando più seriamente, abbiamo sentito dire
dall'Assessore ai Lavori Pubblici che c'è il problema delle porte
di sicurezza, alcuni rifacimenti dell'impianto di riscaldamento e
la questione del terrazzo, le piastrelle ecc. ecc..
Ma io mi domando e dico, ed è per dei problemi così, diciamo,
marginali e non importantissimi che si sono persi tre anni di
tempo? Perché quando noi siamo usciti "manu militari" da questo
palazzo il 1° giugno 1966, da quel giorno fatidico che doveva
essere l'inizio di una nuova era di prosperità e di splendore,
passati quei tre anni da quel giorno non si è stati neanche capaci
di modificare le porte di sicurezza, di modificare l'impianto di
riscaldamento e di mettere delle piastrelle o delle non piastrelle
sul terrazzo? Quindi è veramente deplorevole che si sia perso tanto
tempo.
Ho sentito dire dall'Assessore ai Lavori Pubblici che è stato
nominato un collaudatore, noi intanto gradiremmo sapere chi è
questo collaudatore e vorremmo anche sapere un'altra cosa, se anche
per questo collaudatore è stato previsto quel sistema di compenso
che è invalso da qualche tempo come stranissimo metodo della
Giunta, come abbiamo visto una certa delibera di Giunta nella quale
si è affidato al Signor Valobra Vittorio di Torino, Via Torricelli
n. 5, l'incarico di studiare, studiare anche qui come la storia del
campo d'aviazione, di studiare il campo di golf. E anche qui la
Giunta, bontà sua, prevede un onorario, tanto i soldi non costano
niente, tanto la Valle è ricca ecc. e poi alcuni amministratori
comunali, alcuni agricoltori, quando si presentano agli uffici
dell'Amministrazione regionale e si sentono rispondere che non ci
sono denari a sufficienza, però per regalare 3 milioni e 100 mila
al Signor Valobra per studiare il campo di golf, per quello ci sono
i soldi! Anche questa delibera è una delibera scandalosa, anche qui
sperpero del denaro che si butta letteralmente dalle finestre,
perché spendere 3 milioni per un Signore che deve studiare le
località dove fare il campo di golf, io mi domando e dico: dove
siamo scesi, dove siamo scesi! È poi inammissibile questa delibera
di Giunta per un'altra ragione: sono andato a leggermi la delibera
del Consiglio, contro la quale noi abbiamo votato contro, per la
quale noi abbiamo votato contro, comunque è stata votata quella
delibera dalla maggioranza del Consiglio e lì si stabiliva di
approvare un piano SORIS e si parlava, è vero, anche del piano di
golf, si parlava di un contributo finanziario per queste opere,
però non si diceva in quella delibera quali somme dovesse spendere
la Valle per fare queste opere, quindi sarebbe necessario, oggi,
fare una convenzione nella quale si precisi quali sono gli oneri a
carico della SITAV e quali oneri sono a carico dell'Amministrazione
regionale!
Invece qui si continua in questo andazzo per cui la Giunta si
assume degli oneri che prima non aveva, e continua ad assumerseli!
E chi ha detto che la Giunta, l'Amministrazione regionale deve
accollarsi le spese dello studio per il campo di golf? Ma no, ma
questo non si poteva fare, non si sarebbe dovuto fare, prima si
sarebbe dovuto portare la questione al Consiglio e sottoporre al
Consiglio una convenzione per stabilire quali erano le opere e le
spese a carico dell'Amministrazione regionale e quali a carico
della SITAV.
Quindi fatta questa breve parentesi quadra, vorrei sapere
dall'Assessore ai Lavori Pubblici chi è questo collaudatore, se è
già stato nominato e poi se è stato previsto o se pensate anche per
questo di regalare anche a lui quattro milioni come al generale
comandante di squadra aerea o tre milioni e 100 mila come a questo
Valobra.
E poi si danno gli studi tecnici a un Signor Valobra che non è
nemmeno geometra, ma geometri professionali che cosa ci stanno a
fare ad Aosta? Ma insomma se voi affidate gli studi tecnici
affidateli a degli ingegneri, a degli architetti, a dei geometri,
non al Signor Valobra che non abbiamo il piacere di conoscere e non
sappiamo nemmeno in che veste sia intervenuto in tutta questa
faccenda, perché ci risulta invece che questo Valobra sia
luogotenente di un gruppo finanziario privato e noi paghiamo i
consulenti dei gruppi privati. Ma insomma qui, io non so, non
faccio neanche commenti perché mi pare che i commenti, i commenti
si fanno veramente da sé! Mi riservo di intervenire ancora
sull'argomento.
Ramera (D.C.)
- Io sono più che mai lieto di aver
presentato questa mozione perché sta mettendo a fuoco varie cose,
però non m'interesserò del Signor Valobra, naturalmente, perché può
anche essere un Signore, io non so nemmeno di questa delibera, però
potrebbe essere un tecnico del golf mentre magari un architetto non
ne capisce niente del gioco delle 18 buche, quindi questo è un
apprezzamento che non voglio nemmeno raccogliere.
Stavo parlando del palazzo Narbonne e l'avvocato Caveri ha
chiesto chi è il collaudatore, ma m'interessa sapere, piuttosto del
collaudatore, chi sono i progettisti, perché se nel 1969 noi
abbiamo affidato la costruzione di un palazzo così costoso a dei
progettisti che hanno dimenticato talune cose tanto importanti che
hanno impedito l'ultimazione del palazzo, io mi chiedo che forse
quei tipi avevano tutti quei titoli accademici richiesti
dall'avvocato Caveri, però a un dato momento in questo progetto di
palazzo non so quali lacune abbiano lasciato, perché se mi si dice
che la piastrellatura del terrazzo è andata all'aria, io abito nel
palazzo di fronte, ho un terrazzo che sarà 15 metri e ci abito da
17 anni, mai una piastrella ho dovuto cambiare, mai una piastrella
in 17 anni!
Quindi io pensavo che dopo 17 anni si costruisse magari un po'
meglio, quindi a un dato momento queste lacune vanno appunto a chi
ha progettato e a chi ha fatto questo palazzo e non al
collaudatore, al collaudatore sì gli interesserà di sapere la
parcella ecc. ecc., ma questa mozione vuole sapere fin dalle
origini le varie responsabilità che esistono, perché non credo di
aver presentato una mozione per mettere in stato di accusa i miei
Assessori. Prima di tutto desidero, come neo-Consigliere, sapere
l'intera storia del palazzo Narbonne perché, ripeto, chiunque,
qualsiasi privato avesse fatto un'opera del genere sarebbe fallito
da anni perché veramente è il colmo che un'opera di questo genere
debba occupare delle imprese per un decennio, addirittura.
Manganoni
(P.C.I.)
- Io non voglio anticipare o
entrare in merito su tutta la questione perché verrà devoluta alle
Commissioni.
Voglio fare solamente due considerazioni: la piastrellatura è
andata per aria, dice Colombo, dice Ramera "la mia, ecc. ecc. dopo
17 anni non si è mossa". Io ne prendo atto di questo, ma allora qui
il problema è del progettista o è di chi l'ha costruita, ecc.,
secondo me qui le responsabilità sono anche e forse particolarmente
di chi ha costruito questo terrazzo.
Sembra però, anzi non sembra, è, che questa impresa goda delle
particolari simpatie della Giunta, delle particolari simpatie della
Giunta, perché a questa impresa - non solo è una impresa di fiducia
della Giunta - ma a questa impresa vengono affidati lavori a
trattativa privata non a licitazione, dico a trattativa privata,
per notevoli milioni, per un buon numero di milioni a trattativa
privata!
Ora quando un'Amministrazione affida dei lavori a trattativa
privata ad un'impresa bisogna che questa impresa goda delle
particolari simpatie e fiducia dell'Ente che gli affida questi
lavori e in questo caso della Giunta regionale.
Prima considerazione; seconda considerazione: questione di
tempi, vedete, si è verificato un calo non come questo, ma simile a
questo, nel 1959 per la Fons Salutis di St. Vincent.
Ci sono state le elezioni, la nuova Giunta, alla Fons Salutis di
St. Vincent non si capiva più niente, non c'era contabilità, era il
caos completo.
Cosa ha fatto la nuova Giunta? Ha nominato un collaudatore in
corso d'opera che nello spazio di tre mesi, 90 giorni e non tre
anni, ha fatto la relazione e ha detto: "le cose stanno in questi
termini", dopo la relazione del collaudatore in corso d'opera,
tenuto conto delle sue osservazioni ecc. i lavori hanno ripreso, la
Fons Salutis è stata ultimata normalmente.
Senonché qui questi tre anni di ritardo, fanno due anni, un
anno, quello che è chiamato due anni, un anno non importa, quale
gioco fa? Fa il gioco dell'impresa, perché la revisione dei prezzi
è un argomento su cui non è il caso qui di discuterne ma se
l'Amministrazione non apre gli occhi, fa il gioco delle imprese. In
che condizioni ci troviamo? Se il lavoro fosse stato ultimato come
a suo tempo doveva essere ultimato, i prezzi non erano al livello
di oggi, perché sappiamo tutti che ogni anno la lira slitta, per
non dire, si svaluta dal 3 al 4, al 5%. E quindi ogni anno che
passa l'impresa può chiedere la revisione dei prezzi basandosi su
questo aumento che è il costo della vita, che è un aumento del
costo del materiale, del costo della mano d'opera, il costo di
tutto!
Allora se questo lavoro fosse stato ultimato nel tempo previsto
forse l'impresa non poteva chiedere la revisione dei prezzi, o lo
richiedeva per un importo naturalmente inferiore perché non c'erano
gli aumenti degli anni seguenti.
Oggi invece l'impresa avrà tutti questi argomenti, cioè di tutti
questi anni trascorsi per cui c'è stato un notevole aumento dei
materiali, di cui poter dire che adesso la Giunta deve per legge,
perché la legge prevede questo, accogliere le mie richieste che
sono fondate su tutti questi aumenti che nessuno può smentire
perché gli aumenti ci sono, e allora la Giunta paga, sgancia.
Ora io non voglio fare il maligno, non voglio dire che questo è
stato fatto appositamente per dare questi argomenti alla Giunta,
all'impresa, no, io questo, sia chiaro, non lo affermo, però con
tutti questi tirare avanti, rimandare, non concludere mai, forse,
senza volerlo, si è fatto il gioco dell'impresa, e sarà ancora
l'Amministrazione regionale che pagherà.
Balestri (P.S.U.)
- No, io volevo solo rispondere per
quello che riguarda il campo di golf. E qui non so cosa rispondere
perché a un certo momento non si capisce dove si vada a finire e
che linea di condotta si vuole tenere, perché era chiaro che nel
problema solito, incluso anche il campo di golf che oggi è
un'attrezzatura fondamentale per il turismo, e lo stanno vedendo le
altre regioni dove lo stanno facendo, e stiamo vedendo i campi di
golf che stanno nascendo da altre parti.
A un certo momento è logico che ci sia una convenzione con la
SITAV e la Giunta sta trattando questo, è logico che almeno ci
siano già delle divisioni molto precise, ma è altrettanto logico
che da quella che è la convenzione con la SITAV, e precedente
quello che è il piano SORIS, il campo di golf è una già delle opere
che rientrano per l'Amministrazione regionale.
Quindi non c'è da stupirsi se in previsione ci siamo già mossi
per vedere qualche cosa, per iniziare un dato programma che
riteniamo fondamentale per la Valle d'Aosta.
Che poi il Consigliere Caveri mi venga a dire 3 milioni per il
Signor Valobra o che - queste sono tutte cose che non m'interessano
- perché a un certo momento se lui si fosse preso la briga, invece
di venire a fare le sue sparate in Consiglio, di andare a vedere
quelle che sono le note di spese, si sarebbe accorto che non è il
Signor Valobra, il Signor Valobra è uno che ha tenuto dei contatti,
si sarebbe accorto che non c'è un direttore di un campo di golf
italiano dei più qualificati che è venuto a fare la sua relazione,
a vedere quelle possibilità che ci sono. Si sarebbe accorto che c'è
un tecnico scozzese che purtroppo non è valdostano, ma questo
tecnico scozzese è uno dei maggiori in campo internazionale per i
campi di golf e che è quello il tecnico che ha già dato la
progettazione o che per altre opere simili, del genere in
Italia.
Quindi è inutile che si facciano risolini, si impostano le cose
come riteniamo opportuno che siano impostate con una certa serietà
e non andare avanti come siamo sempre andati avanti per poi vedere,
oggi ci si rimprovera di spendere due, tre, quattro milioni per
l'impostazione di dati problemi, ieri si fanno gli sbagli e si
spendono centinaia di milioni di più, poi accollando, magari
siccome si chiama palazzo del Turismo, tutto all'Assessorato del
Turismo il quale proprio non ne può niente, questa è la grande
verità!
E quindi siccome noi siamo molto più delicati, non veniamo a
blaterare qui in Consiglio regionale queste cose, perché non sono
solo le cose che ha tirato fuori Colombo, ce ne sono ben altri di
difetti di questo palazzo, e quindi molto più seriamente noi li
tireremo fuori in Commissione consiliare dove tutti i partiti sono
rappresentati e la discussione è molto più serena, molto più
tranquilla, dove si potranno dire le cose come stanno.
Savioz
(P.C.I.)
- Ma l'ultima frase detta da
Balestri mi preoccupa un po', io non voglio entrare nel merito,
diciamo così, su come vengono impostati i problemi, di questo
ognuno di noi prende la responsabilità per quello che dice, ma che
a un certo momento si abbia un po' la pretesa di essere seri
impostando il problema nelle commissioni e non nel Consiglio,
permettimi di dissentire; io dissento da questa impostazione
perché, francamente, mi sembra che il Consiglio sia la sede più
adatta, la più logica la più giusta, quella di diritto... (
voce
di Balestri
) ...sì, d'accordo, però Balestri si possono e si
devono anche dire certe cose in Consiglio, io non sono d'accordo su
questo e tanto meno non sono d'accordo per il semplice motivo che
questo palazzo è nato, è cresciuto, fino a un certo punto, sotto
l'ala protettrice delle nostre Giunte, di cui tu facevi parte e di
cui l'Assessore ai Lavori Pubblici faceva parte, e voi sapevate
molto bene, ed eravate informatissimi in materia, che quegli
architetti a cui è stato dato l'incarico di studiare il palazzo
Narbonne hanno presentato un progetto voluminosissimo che prevedeva
persino la struttura di tutte le finestre con i disegni già di
realizzazione, progetto che alla Valle d'Aosta non era mai stato
fatto fino a quel momento.
È l'unica volta che un progetto è stato studiato nei minimi
particolari e presentato, è stato proprio il palazzo Narbonne, e
questo è avvenuto proprio perché in Giunta abbiamo discusso diverse
e svariate volte e il sottoscritto era stato incaricato di riferire
ai tecnici competenti che ci voleva un progetto perfetto in tutto e
per tutto.
Poi, a progettazione avvenuta, l'ho già detto prima, la Giunta
si è ancora riunita, ha fatto dei sopralluoghi, ha ritenuto che ci
fosse un piano in più di quello che poteva essere una giusta
soluzione di questo problema, in quel posto, tenuto conto delle
case costruite a ponente, a levante della costruzione stessa: ha
deciso di rivedere il progetto, ma il progetto è stato riveduto
soltanto per una diminuzione di altezze, non per il resto, per il
resto è stato regolarmente approvato così com'è stato fatto. Se poi
a un certo momento vengono fuori delle strutture come l'ingresso:
ho sentito parlare di un ingresso che non sarebbe molto funzionale
per il fatto che a un certo momento può presentare delle difficoltà
soprattutto per i bambini che entrano perché queste porte si
chiudono in un determinato modo, e va bene, io posso anche capire
che gli architetti abbiano sbagliato la funzionalità di quella
porta, ma questo non è un errore grave se quella porta non funziona
in quel modo, ebbene se ne faccia un'altra, si modifichi, se gli
architetti hanno messo un ventilatore da 20 mila lire, può anche
darsi che questo ventilatore sia insufficiente, ma io sono anche
perfettamente d'accordo, è insufficiente, va bene, mettetene uno da
100 mila lire, mettetene due se occorre.
Ma non credo, ma abbiate pazienza, io non parlo proprio per
impostare il problema nel senso di accusare nessuno, ma ripeto
ancora, eravate tutti e due Assessori delle Giunte precedenti,
quindi non potete venire a dirci che non sapevate, che non avevate
visto ecc.! Io dico ancora un'altra cosa, che il progetto quando fu
approvato dalla Giunta venne preso completamente e mandato in tutti
gli aspetti ai Lavori Pubblici e i Lavori Pubblici l'hanno
riesaminato, io lo so perché l'Ing. Ferrarotti mi ha mandato a
chiamare e mi ha chiesto alcune spiegazioni sulla funzionalità che
io Assessore al Turismo intendevo dare a quella costruzione.
Quindi il progetto è stato riesaminato, se poi durante l'opera
vengono fuori delle lacune, questo è ammissibile perché non c'è
nessuna casa che venga costruita a un certo momento senza
constatare che lì sarebbe stato meglio fare in un modo piuttosto
che nell'altro, e si modifica.
Quindi modificazioni giustissime, facciamole pure queste
modifiche, ma Signori miei che siano passati tre anni per poter
arrivare a questo dunque qui, io ancora non voglio accusare nessuno
ma mi sembra che questo sia un po' forte, si sarebbe dovuto
procedere con una certa celerità, maggiore.
E mi permetto ancora di ricordare un altro particolare, i
progettisti si sono impegnati sulla convenzione che abbiamo fatto
con loro, per qualunque modifica che l'Amministrazione regionale
avrebbe inteso portare o qualunque modifica che si sarebbe imposta
durante l'esecuzione delle opere, loro stessi avrebbero proceduto a
fare le modifiche necessarie senza nessun compenso.
Quindi mi sembra che a un certo punto, non so, questo progetto
che l'avevamo tanto accarezzato e tanto covato, adesso salta fuori
che è un progetto che non va, che ci sono delle lacune gravissime e
via dicendo, mi sembra strano, perché io non sono un tecnico ma
l'abbiamo affidato a dei tecnici che vanno per la maggiore, ci
hanno messo il tempo, mi ricordo che ho dovuto sollecitarli diverse
volte per avere questi progetti, perché talmente complicati per cui
ecc. ecc.. E adesso, che non vadano! Allora provvedete a fare le
modifiche necessarie, date il lavoro necessario a chi interessa e
che si mandino avanti, perché se è pur vero che nella Valle d'Aosta
le terrazze non sono la soluzione migliore, e questo è riconosciuto
da tutti indistintamente, per i motivi di temperature, è
altrettanto vero che però ce ne sono diverse che esistono da
diversi anni e che funzionano molto bene e se nella peggiore delle
ipotesi non dovessero funzionare perché mal realizzate o con del
materiale non adatto, e bene si modifichi, si faccia anche quella
modifica lì!
Ma santo cielo, io ritengo che l'Assessorato dei Lavori Pubblici
della Valle d'Aosta sia in grado di provvedere a fare tutto questo
in un brevissimo tempo e che non ci vogliano tre anni!
Caveri
(U.V.)
- Je voulais seulement tranquilliser
l'Assesseur Balestri dans ce sens que je présenterai une motion ad
hoc sur l'argument des trois millions de Monsieur Valobra et dans
cette motion, naturellement, je soutiendrai que après la
délibération qui a été approuvée par le Conseil, selon moi, la
Junte ne peut pas mettre sur le dos de l'Administration régionale
d'autres dépenses et d'autres engagements financiers avant qu'on
ait établi ce que sera la charge du plan SORIS à la charge de la
SITAV et à la charge de l'Administration régionale, première
question.
Et puis je ne peux pas faire à moins de dire qu'une certaine
déclaration de Monsieur Balestri m'a mis de bonne humeur parce que
il répète l'histoire du Général parce que, comme pour le Général,
après on a voulu justifier en disant qu'il n'y a pas seulement le
Général, mais que dessous le Général il y a toute une "nidiata", je
ne sais pas si de colonels ou de majors ou de capitaines, je ne
sais, et alors les quatre millions ne sont pas seulement pour le
Général mais pour d'autres personnes, et alors quand vous voulez
donner quatre millions à un groupe de personnes vous devez préciser
quelles sont ces personnes, et alors Monsieur Balestri sort dehors
à dire: "ah non, mais cette façon il n'y a pas seulement Monsieur
Valobra il y a aussi le directeur du golf, il y a aussi les
écossais avec kilt et tout etc.". Et alors dans ce cas-là dites-le
dans la délibération de Junte qu'il y a ces personnes, mais du
temps que vous dites qu'il y a seulement Monsieur Valobra, nous
pensons qu'il y a seulement Monsieur Valobra.
En tout cas, de cette convention, de la convention du vieux
contracte, de la nouvelle convention qui faut faire avec la SITAV,
de la violation de la part de la Junte de ce qui avait été délibéré
par le Conseil, de Monsieur Valobra, du directeur de golf, de
l'écossais avec le kilt, nous en parlerons une autre fois et nous
mettrons les points sur les "i".
Colombo (P.S.U.)
- Ma, volevo in primo luogo chiarire un
po' il problema del ritardo perché qui a un certo momento
sembrerebbe che nel maggio 1966, quando c'è stato il cambiamento
della maggioranza, il palazzo Narbonne fosse già ultimato.
Io devo soltanto chiarire che il palazzo è stato iniziato il
9.9.1965, che il secondo lotto dei lavori, per un importo di 16
milioni e rotti, è stato consegnato il 26.1.1967, che il terzo
lotto, per un importo di 70 milioni, è stato consegnato all'Impresa
il 28.3.1967.
Quindi anche tutto questo ritardo, sul quale naturalmente c'è da
dire qualche cosa, non è poi quello che si vuole far apparire,
praticamente abbiamo ereditato questo palazzo quando c'erano le
strutture, abbiamo poi continuato con tutti i lavori di
sistemazione che naturalmente richiedono un tempo molto superiore a
quello che è invece necessario per la costruzione delle strutture
stesse.
Fatto questo chiarimento, in risposta a quanto ha chiesto il
Consigliere Caveri, dirò che il collaudatore in corso d'opera è
stato nominato nella persona dell'Ing. Maione, io ritengo che ci
troviamo di fronte a un Ingegnere sul quale possiamo avere fiducia
perché certamente il lavoro verrà svolto nei termini e nei modi che
sono determinati dalla legge stessa.
La parcella, stia tranquillo il Consigliere Caveri, sarà quella
naturalmente anche qui prevista dalla legge e naturalmente vistata
dall'Ordine degli Ingegneri.
Il progettista è l'Architetto Giuffré, al quale io non do la
responsabilità di aver presentato un progetto insufficiente non
redatto in tutta la parte esecutive e via di seguito.
Il progetto è redatto nella sua parte esecutiva, solo che
presenta tutte le lacune che io ho citato, ne ho citate soltanto
alcune.
Io vi posso dire per esempio sul problema della piastrellatura
del terrazzo, che a un certo momento l'Impresa si scaricava dicendo
che il progetto era insufficiente nella previsione di giunti nella
dilatazione: infatti la piastrellatura cosa ha determinato?
Addirittura lo spostamento di tutta la dilatazione perché mancava
di giunti sufficienti di dilatazione.
Chiamato in sopralluogo con l'Impresa per vedere naturalmente a
chi addebitare le responsabilità, noi ci siamo sentiti dire che qui
ci troviamo di fronte a degli imprevisti di cui né il progettista
né l'Impresa avevano responsabilità.
Ora di fronte a questa situazione, di fronte anche a una precisa
domanda mia, dove ho detto: "va bene lo rifacciamo, lei ci dà le
garanzie che questo terrazzo tenga?". E quando ci siamo sentiti
dire che non danno nessuna garanzia, a un certo momento non
rimaneva altro da fare che nominare un collaudatore in corso
d'opera per determinare le responsabilità, per vedere come anche
provvedere a risolvere queste lacune.
Sul problema di altre modifiche, è proprio vero che il fatto che
gli architetti sono stati impegnati a seguire direttamente tutte le
modifiche del palazzo ha giocato - guardate io ve lo devo dire
molto chiaramente - ha giocato negativamente anche per i
provvedimenti che noi dovevamo prendere.
A un certo momento l'Architetto Giuffré, interrogato sulla
modifica delle porte per salone d'attesa, salone della
biglietteria, tutte queste cose, ha manifestato tutta la sua
contrarietà sulla modifica delle porte stesse perché metteva in
discussione naturalmente la struttura dal lato paesaggistico e dal
lato ambientale.
Quindi anche qui abbiamo perso, guardate, sei mesi, perché io
questo lavoro l'avevo già previsto sei mesi fa, però siamo stati
arenati da tutte queste contrarietà, con tutte queste imposizioni
che sono venute un po' da parte di tutti.
Quindi stiamo lavorando perché siamo anche noi del parere che
questo palazzo più presto lo ultimiamo, più presto, naturalmente,
diamo un servizio alla città di Aosta e alla Valle d'Aosta.
Io l'ho detto prima, non voglio più naturalmente entrare nei
particolari, che ritengo che il problema possa essere risolto con
tutte le modifiche che noi abbiamo previsto, che il collaudatore in
corso d'opera sta esaminando, e che possa essere risolto nel giro
di due o tre mesi.
Questo per quanto concerne naturalmente la costruzione edilizia,
per quanto concerne invece il problema dell'arredamento, è un
problema che sta esaminando l'Assessore Balestri e che ha già
relazionato al Consiglio.
Montesano (P.S.U.)
- Nessun altro chiede la parola?
Allora metto a votazione la mozione presentata dal Consigliere
Ramera: chi è favorevole alzi la mano, contrari? Astenuti? Il
Consiglio approva.
Ci sono delle interrogazioni, le interrogazioni le possiamo
fare.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK