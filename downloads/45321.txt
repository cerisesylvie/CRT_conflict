Consiglio Regionale della Valle d'Aosta - Oggetto del Consiglio n. 2094 del 15 dicembre 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
SPORT E TEMPO LIBERO
Manifestazioni sportive
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2094 del 15 dicembre 2022 - Resoconto
OGGETTO N. 2094/XVI - Interpellanza: "Avvio di interlocuzioni
ufficiali con il Comitato Organizzatore del Matterhorn Cervino
Speed Opening in vista dell'edizione 2023 dell'evento.".
Bertin (Presidente) -
Punto numero 33. Per
l'illustrazione il consigliere Brunod.
Brunod (LEGA VDA) -
Come ho già detto per la precedente
iniziativa, anche questa ormai è un po' datata, quindi alcuni
passaggi faranno riferimento a tempistiche un po' passate. Preso
atto che sabato 22 ottobre 2022 si era svolto il controllo finale
della neve sulle piste che avrebbero dovuto ospitare il 29 e 30
ottobre le prime due discese libere di Coppa del mondo di sci
alpino maschile del Matterhorn Cervino Speed Opening, nonostante i
notevoli sforzi del comitato organizzatore in seguito al controllo
finale effettuato dal direttore di gara e dall'assistente, la FIS
aveva deciso di cancellare le due prove di discesa libera, in
quanto la mancanza di neve nella parte bassa della pista non poteva
garantire la sicurezza degli atleti. Rileviamo che il controllo
conclusivo delle condizioni di innevamento per lo svolgimento delle
gare femminili era stato fissato per il giorno martedì 25 ottobre
2022. Sempre in data 25 ottobre avevamo appreso le seguenti notizie
riportate sul quotidiano
online
Aostasera.it: "si spengono
le speranze di Cervina, annullate anche le discese femminili di
Coppa del mondo ed è arrivata la decisione inesorabile e
inevitabile della FIS; dopo quelle maschili saltano le gare del 5 e
6 novembre."
Avevamo appreso che la parte di pista sul ghiacciaio era pronta,
mentre vi erano maggiori criticità nella parte bassa a causa delle
piogge e alte temperature di quel periodo. Tenendo conto delle
informazioni riportate sui media e in merito alle dichiarazioni
fatte dal segretario generare della FIS, il quale dice "Continuiamo
a credere nel progetto unico nel suo genere di discesa libera
transfrontaliera", in quei giorni si è vissuto un clima di grande
delusione per gli annullamenti delle quattro competizioni. Inoltre,
si era appreso che diverse persone, professionisti del settore,
avevano rilasciato alcune considerazioni in merito a questo
evento.
Dalle informazioni riportate sempre da Aostasera del 24 ottobre
abbiamo appreso da ciò che c'era scritto: "aspettando la Coppa del
mondo, presentata la gara che probabilmente non c'è". All'École
hôtelière di Châtillon è andata in scena una tavola rotonda
ipotetica di presentazione dell'eventuale Matterhorn Speed Opening,
dove il presidente del comitato organizzatore nel suo intervento ha
riferito che tale evento avrà una durata nel tempo, in quanto il
contratto con la FIS ha una durata di diversi anni e riferisce
anche che per il futuro pensa a qualche cambiamento. Rimarchiamo
che sulla rivista online Neveitalia.it del 24 ottobre, vengono
riportate le seguenti informazioni: "A Zermatt-Cervinia già si
riflette sul futuro: mentre Franz Julen spera ancora nello
speed
opening
femminile (domani la decisione), il fratello Max,
campione olimpico in gigante a Sarajevo '84, ammette che per i
prossimi anni dovremo ridiscutere le date con la FIS."
Riteniamo e ribadiamo che la realizzazione di un evento come il
Matterhorn Cervino Speed Opening sia una manifestazione strategica,
sia per l'importante ricaduta economica sul territorio, sia per la
grande visibilità e promozione a livello internazionale delle
eccellenze della nostra regione. Interpelliamo quindi gli Assessori
competenti per conoscere se in seguito gli annullamenti delle
quattro prove di discesa libera dall'evento Matterhorn Cervino
Speed Opening vi siano già state delle interlocuzioni ufficiali con
il Comitato organizzatore per fare delle analisi e riflessioni in
vista dell'edizione 2023 e se tra le possibili ipotesi vi sia
l'intenzione di interfacciarsi anche con la FIS, al fine di
valutare la possibilità di posticipare la data della manifestazione
per avere delle condizioni maggiormente favorevoli
all'organizzazione e preparazione dell'evento, che garantiscano un
ottimale svolgimento dello stesso.
Presidente -
Risponde l'assessore Jean-Pierre
Guichardaz.
Guichardaz J. (FP-PD) -
Oggi rispondo io in accordo con
l'assessore Bertschy, anche perché seguiamo insieme questo evento.
Naturalmente le interlocuzioni sono costanti, avendo noi
all'interno del
board
il vicepresidente, Marco Mosso che è
presidente dell'ASIVA Valle d'Aosta, con il quale lei può bene
immaginare c'è un continuo e costante confronto, direi quasi
quotidiano. Soprattutto in prossimità dell'evento e successivamente
all'evento il comitato organizzatore dell'Audi FIS Ski World Cup
Matterhorn Cervino Speed Opening Zermat Cervinia, dopo
l'annullamento della manifestazione per mancanza di neve, ha
intrapreso una dettagliata analisi e riflessione post evento,
fondamentale e indispensabile per mettere a frutto le esperienze a
oggi maturate e utili a programmare l'edizione dell'autunno 2023.
Sono inoltre in atto interlocuzioni costruttive e proficue con FIS,
Swiss-Sky e FISI, anche nel merito del calendario programma, come
lei probabilmente ha avuto in termini di indiscrezione o comunque
già si sapeva, che andrà valutato proprio in un contesto di
programmazione generale della Coppa del mondo di sci alpino
maschile e femminile.
Il concetto dello Speed Opening Zermat Cervinia è ritenuto, come
lei sa, di prioritaria importanza da parte della FIS, che
nonostante l'annullamento dell'edizione 2022 ha espresso
apprezzamento per l'eccellente lavoro svolto dal comitato
organizzatore e ovviamente da tutti gli attori che si sono spesi
per questa manifestazione, con il continuo sostegno di Swiss-Sky e
di FISI. L'appuntamento è sicuramente rimandato nel 2023, con un
calendario programma che al momento è in corso di studio e
valutazione da parte della FIS e che non esclude nessuna
possibilità, al fine di rendere la gara fattibile e che entri
costantemente, non in maniera provvisoria per cinque o sei anni,
all'interno del calendario proprio degli eventi. Ribadisco il
grandissimo interesse che quest'anno abbiamo potuto accertare e
verificare da parte non solo degli organismi sportivi, quindi FISI,
Swiss-Sky e FIS, ma anche della parte commerciale e degli
sponsor
. È una gara che ha una rilevanza da un punto di
vista sportivo e promozionale, sia del territorio sia dei prodotti
che rientrano all'interno di questa grossa competizione. Credo sarà
oggetto di valutazione e vi è tutto l'interesse di mantenere forte
e solida questa competizione nel nostro calendario.
Presidente -
Per la replica il consigliere Brunod.
Brunod (LEGA VDA) -
Ringraziamo l'Assessore per averci
fornito oggi in quest'aula queste informazioni che ribadiscono
quanto è importante per tutti noi in quest'aula, o almeno penso per
quasi tutti noi, questo grande evento, per la sua strategicità a
livello internazionale, per la visibilità che può portare in
termini turistici ed economici per la nostra regione in tutto il
mondo. Ci fa molto piacere sentire che ci sono ovviamente state già
delle interlocuzioni, già dei ragionamenti e soprattutto che la FIS
crede fortemente in questo progetto e anche tutti gli altri attori
coinvolti ci credono molto e hanno lavorato molto bene. Purtroppo
vi è stata la sfortuna di questa annata molto anomala e quindi ci
auguriamo che, attraverso delle nuove valutazioni e un nuovo grande
lavoro in vista del 2023, si riesca a ottenere questo grande
risultato che si merita la Valle d'Aosta.
Presidente -
Con questa interpellanza
interrompiamo brevemente i lavori del Consiglio per areare il
locale. Il Consiglio è sospeso.
La seduta è sospesa dalle ore 10:55 alle ore 11:10 e alla
ripresa dei lavori assume la Presidenza il vicepresidente
Marguerettaz.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK