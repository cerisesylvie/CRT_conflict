Consiglio Regionale della Valle d'Aosta - Oggetto del Consiglio n. 538 del 29 ottobre 1981 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 538 del 29 ottobre 1981 - Resoconto
OGGETTO N. 538/81 - MIGLIORAMENTO DELLA VIABILITÀ STATALE NEL
TRATTO AOSTA-TRAFORO DEL MONTE BIANCO. (Trattazione di
interpellanza e approvazione di mozione)
Presidente
- Do lettura dell'interpellanza presentata dai
Consiglieri Mappelli, Lanièce e Fosson:
INTERPELLANZA
CONSIDERATA l'estrema pericolosità della S.S. n. 26 nel
tratto Aosta - Pré-Saint-Didier, definita ormai dalle popolazioni
dell'Alta Valle "la strada della morte", ed in particolare della
curva a monte del bivio di Aymavilles con la S.S. n. 507 per Cogne
sotto il Castello di Sarre, in cui, tra gli altri, il 3 ottobre, in
uno scontro frontale causato da slittamento, perse la vita una
giovane valdostana;
VISTO che la soluzione, nel suo complesso, di questo grave
problema viabile non si prospetta in tempi brevi;
INTERPELLANO
il Presidente della Giunta e l'Assessore ai Lavori Pubblici
per conoscere se non è loro intendimento intervenire presso le
competenti Autorità dell'A.N.A.S. per l'attuazione di quei
provvedimenti tecnici atti a rendere più sicuro il transito nella
predetta curva stradale.
Presidente -
Do lettura della mozione presentata dai
Consiglieri Tonino, Mafrica, Cout, Carral, Bajocco e Péaquin:
MOZIONE
Premesso che le condizioni della viabilità nel tratto
Aosta-Traforo del Monte Bianco continuano ad essere gravi, con un
numero impressionante di incidenti, con ingorghi ed interruzioni
del traffico che, in modo particolare nel periodo invernale creano
seri danni all'attività della popolazione residente e alla
scorrevolezza degli scambi commerciali internazionali;
Tenuto conto dell'assoluta necessità di interventi urgenti
sul citato tratto stradale, che rappresenta una assurda
"strozzatura" del collegamento longitudinale fra l'Italia e
l'Europa, strozzatura esplicitamente individuata in documentati
studi della Comunità Economica Europea;
Visto che un Comitato ristretto della Commissione Lavori
Pubblici della Camera dei Deputati è da tempo al lavoro per
definire le scelte nazionali prioritarie nel campo della grande
viabilità, sia pure in assenza di un chiaro pronunciamento del
Governo sulle effettive disponibilità finanziarie;
Ricordato che la società del Traforo del Monte Bianco ha
dichiarato un utile nel 1980 di circa 15 miliardi e che
complessivamente gli incassi di detta società, dalla data di
apertura del tunnel al 30 settembre 1981, sono stati di circa 320
miliardi;
Ravvisata la necessità di impiegare anche tali utili,
soprattutto nel miglioramento della viabilità di accesso al
Traforo, vista anche la disponibilità in tal senso espressa dalla
Società del Traforo Monte Bianco;
il Consiglio regionale
DELIBERA
1) di richiedere al Parlamento ed al Governo che, nel quadro
dei necessari interventi per eliminare i punti di strozzatura della
grande viabilità longitudinale del Paese, si presti particolare
attenzione al nodo di rallentamento del traffico internazionale
costituito dalle carenze dell'asse viario fra il terminale
dell'autostrada A5 di Aosta ed il Traforo del Monte Bianco;
2) di sollecitare il Governo ad un rapido finanziamento degli
interventi sul citato asse stradale, tenendo anche conto della
possibilità di una contrattazione che porti all'utilizzo di grossa
parte dei consistenti utili della Società del Traforo del Monte
Bianco;
3) di inviare copia della presente mozione al Presidente del
Consiglio dei Ministri, al Ministro dei Lavori Pubblici, ai
Presidenti della Camera dei Deputati e del Senato, al Presidente ed
ai membri della Commissione Lavori Pubblici della Camera, ai
Parlamentari della Valle d'Aosta.
Presidente -
Illustra l'interpellanza il Consigliere
Mappelli; ne ha facoltà.
Mappelli (DC) -
Questo è un problema che ha già avuto
modo di essere affrontato, approfondito e dibattuto un po' da tutte
le parti di questo Consiglio regionale. L'anno scorso avevo portato
a conoscenza del Consiglio dei dati sulla gravità di questa
situazione, e concludendo avevo detto, per dare il senso della
misura, che ogni 500 metri - e ora possiamo dire ogni 400 metri -
troviamo una croce ad indicare che qualcuno lì è morto. Non credo
... (voci fuori microfono) ...
Scusa Viberti, non ho capito
... (Viberti interrompe fuori microfono) ...
Non ho capito
il tuo ragionamento!
... (voci fuori microfono) ...
Presidente
- Continui, continui, Consigliere
Mappelli.
Mappelli (DC)
- No, ma scusa, non ho capito! Si vede che
oggi ho bevuto un po' e non capisco!
... (voci fuori microfono)
...
Non ho capito, non ho capito!
Presidente
- Consigliere Mappelli, continui nel suo
intervento, grazie!
Mappelli (DC)
- Dicevo che mi sembra di pessimo gusto
soffermarmi su delle considerazioni che sono al di fuori di quella
che è una triste realtà di questo tracciato: purtroppo siamo
arrivati a circa 200 morti da quando è stata costruita questa
superstrada e possiamo, per avere il senso della misura come dicevo
prima, vedere ogni 400 metri il segno di una persona che ha perso
la vita su questa strada. Ciò non toglie che vi sono alcune
conseguenze di questi tragici incidenti: ci sono centinaia e
centinaia di invalidi, e oltre agli invalidi abbiamo anche dei
danni materiali che ammontano ad alcuni miliardi. Tutto questo
merita alcune considerazioni. Ognuno di noi avrà avuto modo di
gironzolare nel nostro Paese in lungo e in largo e avrà potuto
prendere atto, come il sottoscritto ultimamente, che alcune
autostrade sono quasi deserte; e allora ci si chiede se
effettivamente certe cose nel nostro Paese sono sempre andate nel
senso giusto. Bisogna avere il coraggio di dirsele queste cose! E
bisogna assolutamente - io concludevo con questa frase - inventare
qualcosa per trovare una soluzione a questo problema, che potrebbe
toccarci anche in prima persona; ed è già una fortuna che finora
non sia accaduto, ma altrettanto è una sfortuna per coloro che
invece sono stati toccati, a volte per la propria imprudenza - si
può anche ammettere l'imprudenza di alcune persone - ma non sempre
l'imprudenza è stata di chi è deceduto, può essere stata di qualcun
altro, oppure l'incidente può dipendere da altri fatti: dalla neve,
dall'acqua o da guasti meccanici dei mezzi di trasporto. Orbene, io
dicevo, bisogna assolutamente, ripeto, che noi inventiamo qualcosa:
non possiamo, almeno io non posso, tranquillamente accettare che
questo stato di cose rimanga a questo punto. Ora, abbiamo davanti
una mozione che dà delle indicazioni per quanto si potrà fare, mi
sembra però che questo non sia sufficiente, occorrerà che prendiamo
delle iniziative; io non ho in questo momento sottomano una
proposta risolutiva, ma è chiaro che qualcosa, che qualche
provvedimento lo dovremo prendere. Non so se sia il caso di andare
nei vari Ministeri oppure se la Giunta ritiene di avere la
possibilità di trovare delle soluzioni a breve scadenza, ma senza
volere essere l'uccello del malaugurio, guardate che qui si parla
di nuovo di elezioni in primavera e se ci saranno le elezioni,
evidentemente certi problemi avranno delle scadenze rinviate e fra
questi problemi ci sarà la questione del tracciato della
superstrada o dell'autostrada, secondo quello che sarà; su questo
punto la soluzione ideale non ci sarà mai, qualunque decisione
troverà favori e contrasti, ma è meglio fare qualcosa che se pure
non sarà l'ideale e non ci troverà tutti concordi sul piano
politico costituisca almeno un servizio per la comunità. Il primo
problema molto importante che interessa la nostra Regione è
certamente il riparto fiscale: penso che tutti ricordiamo quanto
l'anno scorso sia stato sottolineato; ma il secondo grandissimo
problema - e anche qui non è questione di maggioranza o minoranza,
non voglio far delle polemiche perché sarebbero sterili e fuori
luogo e sarebbe troppo grave speculare su problemi di questo genere
- è proprio quello che discutiamo oggi, e poiché è un problema che
ci tocca tutti quanti occorre l'impegno della Giunta e occorrerà
l'impegno di tutti coloro che siedono in questa Assemblea per
trovare al più presto una soluzione.
Non ritengo che sia nostro compito, come Gruppo della Democrazia
Cristiana e in particolare della mia persona, quello di individuare
eventuali precedenze: il buon senso mi fa dire che non si può
costruire subito tutto il tracciato da l'Eglise di Quart fino a
Courmayeur, la precedenza - e l'abbiamo anche in questa sede
verificato - vada alla circonvallazione-sud di Aosta, perché,
credetemi, se volessi fare della polemica su questo punto ne avrei
tutti gli elementi. In questa sede, quando l'allora maggioranza,
tanto per darci una risposta
... (voce fuori microfono) ...
Stai zitto! Per favore, lasciami parlare; per gentilezza, lasciami
proseguire! Non ho chiesto il tuo parere! Lasciami finire, per
favore! Ti devo dare una risposta, no? Perché sei stato provocatore
in questo senso! Parlavi della Giunta di maggioranza democristiana:
orbene, nel 1969 la Giunta democristiana proponeva - e questo è ai
verbali, lo puoi verificare, caro amico Viberti, ne hai tutto il
tempo, non è accaduto nell'800, era il 1968-69! - di continuare
l'attuale autostrada dell'Eglise di Quart fino alla Granade!
...
(Viberti interrompe fuori microfono) ...
Ma senti, tu adesso
non fai il Pubblico Ministero in questa sede, figliolo! Lascia
stare Pedrini!
... (Viberti fuori microfono) ...
Volevo solo
dirti che in quella sede, in quel momento molti Gruppi
...
(Viberti interrompe fuori microfono) ...
Pedrini, visto che è
qui, ti risponderà!
... (Viberti fuori microfono) ...
Comunque, allora - e si avevano i finanziamenti mentre oggi sembra
che sia un problema di finanziamenti - non abbiamo il coraggio,
morale più che politico, di andare fino alla Granade! Oggi, noi
chiediamo alla Giunta e, mi ripeto, se sarà necessario a tutti
coloro che siedono in questo Consiglio, di intervenire affinché al
più presto si giunga ad una soluzione su questo problema. Mi
riservo, inoltre, se sarà il caso, di ritornare in quest'Aula con
degli elementi di dettaglio, al fine di spiegare anche nei minimi
particolari quanti incidenti, quanti decessi, quanti infortunati e
quanti danni ha provocato questa strada.
Presidente
- Illustra la mozione il Consigliere Tonino;
ne ha facoltà.
Tonino (PCI)
- È passato circa un anno e mezzo da quella
lunga e travagliata seduta del Consiglio in cui si discusse in
merito al collegamento stradale tra Aosta e il Traforo del Monte
Bianco, e bisogna dire che in questo periodo che è trascorso sono
diventati, diciamo così, molto più tiepidi gli entusiasmi di coloro
che avevano sostenuto a spada tratta la scelta di un collegamento
esclusivamente autostradale. Credo di poter dire che alcune
considerazioni che noi avevamo fatto a suo tempo mantengono la loro
validità: la tesi era di non cullarsi in progetti troppo faraonici
e di richiedere invece finanziamenti immediati per alcuni tratti
più urgenti, di verificare poi lo sviluppo dei flussi di traffico e
di decidere la soluzione più adeguata rispetto alle nostre
esigenze; autostrada, camionabile, ecc. Nel frattempo, si era
parlato anche della necessità di un rapporto con la Comunità
Economica Europea; ricordo che durante la Conferenza regionale sui
Trasporti il responsabile della CEE, Paul Le Moins (?), propose una
consultazione a livello europeo: mi risulta che non si sia fatto
niente da questo punto di vista, ed è questa un'occasione perduta
per dare un risalto europeo alle necessità di questo tratto
autostradale. Abbiamo ricevuto, perché li avevamo richiesti, e
credo siano arrivati alla maggioranza dei Consiglieri qui presenti,
studi e documentazioni pubblicati dalla CEE, che individuano questa
strozzatura come uno dei principali punti di intervento. Tutte
queste cose le ho dette, non per rinvangare delle polemiche o per
sottolineare delle posizioni diverse, le dico perché sono stato
informato dall'Onorevole Fabio Ciuffini, comunista, e membro del
Comitato ristretto della Commissione Lavori Pubblici della Camera,
del fatto che in quella sede la richiesta avanzata dall'Onorevole
Ciuffini e da altri di privilegiare i collegamenti longitudinali
tra l'Europa e l'Italia e nella stessa Italia non è stata recepita
all'interno della Commissione, e si dice anche che le scelte che si
vanno compiendo in quel Comitato ristretto rispondono piuttosto
alla logica delle spartizioni tra collegi elettorali, sono scelte
perciò motivate più da interessi di carattere elettoralistico e
localistico che da una visione di insieme sulle priorità. Noi
abbiamo avuto assicurazioni dall'Onorevole Ciuffini che i comunisti
sosterranno in quella sede la necessità di intervenire su questo
tratto, e mi è stato richiesto un pronunciamento preciso del
Consiglio in tal senso: questa è la proposta che noi facciamo al
primo punto della nostra mozione. Chiediamo in sostanza che siano
privilegiati questi interventi sulla viabilità longitudinale e che
in questo piano che si sta predisponendo siano previsti interventi
immediati su questo tratto.
La seconda questione che ha una certa rilevanza e che è citata
nella mozione riguarda la possibilità e la necessità di utilizzare
gli utili che sono stati accantonati dalla Società del Traforo del
Monte Bianco: si dice che questi utili siano accantonati in
previsione di un raddoppio del Traforo; se è così, crediamo di
dover esprimere tutti assieme le nostre perplessità e la nostra
contrarietà: gli utili invece, dovrebbero essere immediatamente
utilizzati per migliorare la viabilità di accesso al Traforo del
Monte Bianco. Questa è un'altra di quelle indicazioni, naturalmente
se il Consiglio è d'accordo siamo pronti ad accettare consigli in
merito, che noi dovremmo dare al Governo nel momento in cui dovrà
decidere sul finanziamento di questa importante opera. Le
questioni, perciò, sono essenzialmente due: quella di riproporre,
con l'unità del Consiglio, che nel piano di interventi che sta
predisponendo il Parlamento ci sia l'indicazione di interventi su
questa viabilità; in secondo luogo, quella di sollecitare il
Governo a definire i finanziamenti - ricordo che, per ammissione
degli stessi componenti la Commissione, finora il Governo non ha
indicato qual è l'entità dei finanziamenti disponibili; tra
l'altro, si dice che non ci sia neanche una lira disponibile per
quella finalità - tenendo conto anche della consistenza degli utili
della Società del Traforo del Monte Bianco e della necessità di
usarli per quello scopo.
Questi sono gli scopi della nostra mozione che comunque credo
sia molto chiara.
Presidente
- È iscritto a parlare il Consigliere Minuzzo;
ne ha facoltà.
Minuzzo (PSDI)
- Solo per chiedere all'Assessore ai
Lavori Pubblici o al Presidente della Giunta se hanno la
possibilità di rispondermi su un punto: cioè sul lavoro svolto fino
ad oggi dalla Commissione che era stata istituita al momento
dell'approvazione del progetto di massima del tratto di strada fra
il terminale dell'autostrada Torino-Aosta e il Traforo del Monte
Bianco. Siccome allora fu appunto nominata una Commissione che
doveva seguire questi problemi, vorrei sapere che tipo di lavoro
essa ha svolto fino ad oggi, quante riunioni sono state fatte e
tutti quegli elementi utili ad informarci del suo operato.
Presidente
- Ha chiesto di parlare il Consigliere Clusaz;
ne ha facoltà.
Clusaz (UV)
- Colgo l'occasione per dire che concordo
sull'interpellanza presentata dal Consigliere del Gruppo della
Democrazia Cristiana, anzi direi che l'enorme pericolosità del
tratto indicato è dovuta oltre che al troppo corto raggio della
curva in prossimità del bivio per Aymavilles - cosa che può dirsi
per la quasi totalità delle curve di questa strada - che il fondo
stradale è orizzontale, se non addirittura più alto che nella parte
interna anziché all'esterno della curva; se posso fare un rilievo,
là dove è scritto: "... per l'attuazione di quei provvedimenti
tecnici atti a rendere più sicuro il tratto nella predetta curva
stradale" sarebbe più esatto dire: "... atti a rendere meno
insicuro ...".
Vorrei poi chiedere al Presidente della Giunta quale esito ha
avuto, se ne ha avuto, l'interpellanza fatta a suo tempo da chi le
parla assieme al compianto Salvadori e riguardante la costruzione
di una terza corsia per alcune centinaia di metri in corrispondenza
dell'entrata e dell'uscita da Aymavilles e da Cogne, anche in
considerazione dell'esiguità della spesa.
Ma venendo alla mozione, io non sono d'accordo, amico Tonino,
quando dici che le vostre previsioni di alcuni anni fa si stanno
avverando, ma anzi è il contrario! Perché circa due anni fa voi
votavate una mozione nella quale si diffidava la Giunta regionale a
permettere qualsiasi inizio di lavoro riguardante la viabilità in
Alta Valle prima che le Ferrovie dello Stato avessero approntato un
progetto ferroviario con tunnel sotto il Monte Bianco!
...
(voci) ...
Voi l'avete votata,
... (interruzione di
registrazione) ...
Prendo atto invece che non solo siete
ritornati sui vostri passi ma che vi rendete promotori di
iniziative opposte, e sinceramente me ne rallegro anche se per
quanto mi riguarda devo ripetere il rilievo fattovi alcuni mesi fa
- anzi l'anno scorso - in occasione della discussione di un'altra
mozione su questo spinoso problema; l'appunto è di non aver osato
abbastanza, perché anche in questo caso, come nell'altro, sareste
stati più coerenti con la realtà oltre che con i singoli punti
della mozione. In effetti, come si può conciliare la vostra
richiesta di assoluta necessità di interventi urgenti sul citato
tratto di strada con l'ammissione che il medesimo rappresenta
un'assurda strozzatura del collegamento longitudinale fra l'Italia
e l'Europa, strozzatura - voi ripetete - esplicitamente individuata
in documentati studi della Comunità Economica Europea? Ecco, la mia
domanda è questa: ritenete, forse, di risolvere il problema della
viabilità in Alta Valle con degli interventi urgenti su questa
strada? A parte il fatto che sorgerebbero enormi problemi di
sicurezza degli utenti e soprattutto dei lavoratori dell'impresa
appaltatrice obbligati ad operare su un tracciato da tutti
riconosciuto pericoloso, quali sarebbero, secondo voi - e qui
vorrei che mi si desse una risposta chiara - i tratti che non
necessitano di questi interventi? E una volta sistemati con
interventi urgenti i tratti, diciamo così, più critici, le assurde
strozzature del collegamento longitudinale tra l'Italia e l'Europa
saranno secondo voi eliminate? In caso negativo, dovete ammettere
che non è la soluzione da voi proposta quella che può risolvere
definitivamente questo problema, e quindi tutt'al più la si
potrebbe accettare come una pezza o un rimedio parziale che però,
come diceva poco fa il Consigliere Pedrini, il più delle volte sono
peggio del buco. In caso affermativo, invece, mi permetto di dirvi
che state dimenticando che tra l'Italia e l'Europa esiste ancora
qualcosa, piccola se volete ma pur sempre qualcosa, che porta il
nome di Valle d'Aosta e di Alta Valle in particolare. E per
concludere, se i presentatori della mozione sono disposti a
sostituire le parole
"sul citato tratto stradale"
al secondo
punto dell'illustrazione e
"sul citato asse stradale"
al
punto 2) del deliberato con le parole:
"dal terminale
dell'autostrada A5 al Traforo del Monte Bianco"
, non solo voto
la mozione ma per quanto mi riguarda la faccio mia dalla prima
all'ultima parola.
Presidente
- Non c'è nessuno iscritto a parlare. Qualcuno
chiede la parola?
La parola all'Assessore ai Lavori Pubblici, Borbey.
Borbey (DC) -
Io ritengo che sia inutile ripetere tutto
quello che ci siamo già detti in quest'Aula; non faccio polemiche
sul discorso che fa il Consigliere Tonino sostenendo che oggi ci
sono più tiepidi consensi sulla proposta di fare una strada nuova
per andare al Traforo del Monte Bianco. Io ritengo che è
esattamente il contrario, perché i consensi oggi ci sono anche da
parte del Partito Comunista. È questo il discorso di fondo! Perché
allora forse c'era qualche perplessità a livello di maggioranza:
camionabile o non camionabile, una cosa o un'altra, no? Mentre oggi
come oggi è diverso, forse grazie anche al riparto fiscale perché
qualcuno si è accorto che col riparto fiscale l'autoporto rende
alla Valle d'Aosta, il transito dei TIR rende alla Valle d'Aosta, e
quindi la battaglia economica che ci sarà a livello europeo la
Valle d'Aosta dovrà affrontarla verso il Traforo del Frejus verso
altri trafori. Io sono convinto che anche il Partito Comunista
piano piano si sta avvicinando alle nostre posizioni, infatti non
dice più che è contrario alla superstrada, ma anzi comincia a fare
queste mozioni, velate, dicendo: facciamo, deliberiamo invitando
questo Comitato ristretto - poi dirò che forse sarebbe meglio
mettere un'altra dizione piuttosto che Comitato ristretto - a
sostenere che la strada che va dallo svincolo autostradale al
Traforo del Monte Bianco, è un'assurda strettoia, è un budello, e
dalla Sicilia fino a Le Havre c'è solo questa strozzatura, quindi
bisogna provvedere. Ma senz'altro io ritengo che il Consigliere
Tonino è in cuor suo cosciente che non si può rimediare soltanto
allargando il sovrappasso ferroviario di Morgex, perché anche con
la superstrada al Traforo del Monte Bianco quel sovrappasso
bisognerà allargarlo, come è indispensabile che alle gallerie di
Châtillon, anche se abbiamo l'autostrada a Châtillon, si tolga
l'acqua e si dia illuminazione. Sull'attuale statale 26 fino ad
Aosta bisogna rettificare le curve; ma è indubbio, pur
rettificando, allargando e modificando il percorso, anzi proprio
facendo questo e rendendo la strada più veloce, che questa statale
26 sarà sempre la strada della morte! Questo è indubbio! E voi
dovete esserne coscienti! Quindi, non c'è altra soluzione;
l'abbiamo sempre detto che anche per noi poteva andare bene la
camionabile, ma sappiamo che non c'è nessuna legge che prevede che
lo Stato finanzi delle camionabili; finanzia delle strade libere, a
quattro corsie o a due o a tre, ma non perché vi passino soltanto i
camions; e una camionabile, voi lo sapete benissimo, deve essere
minimo a tre corsie, e una larghezza di 10,50 non è sufficiente,
deve essere superiore e allora anziché fare una larghezza di 12,50
o 14 metri, facciamo quattro corsie, con una larghezza di 19 o 20
metri, perché il costo non sarebbe eccessivamente maggiore, e così
abbiamo una strada idonea come quella francese e le autostrade
italiane.
Per quel che ne so il Presidente della Giunta è anche lui
dell'opinione, ma penso che abbia qualcosa da dire, e lo farà
personalmente. Noi siamo favorevoli a questa mozione; soltanto che
deve essere sostituita l'espressione
"Comitato ristretto"
,
perché questo Comitato ristretto non esiste più, esiste la
Commissione Lavori Pubblici. Il Comitato ristretto era stato
nominato specificatamente per questo problema e allora c'era
l'indicazione che questo Comitato ristretto operasse in fase
legislativa e non soltanto in fase referente, e con il voto
contrario di alcuni Gruppi - ad esempio so che i Radicali si sono
opposti per una questione di principio - la Commissione Lavori
Pubblici ha ripreso in mano tutta la questione; io ho il verbale
dell'ultima riunione della Commissione Lavori Pubblici, quella del
20 ottobre, dove hanno preso la parola Botta, Giglia, il socialista
Santi, Ermelli e Cuppelli, Ciuffini, di nuovo Giglia, ed ha
partecipato il Ministro competente Nicolazzi; la seduta era stata
rinviata al 27 ottobre, cioè a questo ultimo martedì, ma poi grazie
al fatto che l'ottava votazione del nostro disegno di legge aveva
riportato tutti i voti negativi hanno rinviato di nuovo questa
Commissione; quindi la prossima riunione verrà fatta facilmente
verso il 2 novembre. Ecco, proprio nel verbale che però non sto a
leggere, si dice che sia Botta, sia Giglia, sia anche Ciuffini
intervengono e Ciuffini dichiara che è spiacente che ad un certo
punto
... (vuoto di registrazione) ...
il Comitato ristretto
non ha voto deliberante legislativo ma invece ha soltanto voto in
fase referente e quindi dovrà andare tutto in Parlamento; è proprio
Ciuffini che invita il Governo dicendo che si potrebbe tentare di
superare l'impasse attraverso la presentazione di un disegno di
legge del Governo che recepisse questo testo; quindi un disegno di
legge del Governo che andasse in Aula e via di seguito. Ecco,
questo tanto per dire che il Consigliere Tonino ha detto
giustamente: si parla, si parla ma forse non ci sono i fondi; fino
ad oggi questo Comitato ristretto era stato costituito in fase
legislativa, ultimamente non ha più diritto in fase legislativa,
perciò adesso riprende tutto il discorso la Commissione Lavori
Pubblici, della quale ho qui l'elenco dei componenti, e non è più
in fase legislativa, ma in fase referente: tutto questo per dire
quanto è difficile questo problema.
Finalmente, come è stato ribadito ieri da tutti e grazie a tutte
le forze politiche, si è ottenuto per la Valle d'Aosta il riparto
fiscale, ora ritengo che questo sia il secondo nodo importante per
la Valle d'Aosta. Il Ministro Nicolazzi ha garantito che se avremo
i soldi faremo quello che è necessario, però noi sappiamo che
questi Governi oggi ci sono e domani non ci sono più, e quindi è
bene che nella legge la Valle d'Aosta sia menzionata, e sia
menzionata con cifre. Quindi faccio anch'io i miei voti, come
Consigliere regionale della Valle d'Aosta, democristiano; ci stiamo
battendo, ma ho già detto altre volte che non mi posso neanche
fidare molto di alcuni amici democristiani che fanno parte di
questa Commissione, perché essi pensano al loro collegio
elettorale, pensano alle loro zone, chi al Frejus, chi alla
Gravellona Toce, chi ad altre zone; ritengo perciò che tutti
assieme, facendo pressioni e mettendo al corrente tutti i
componenti della Commissione Lavori Pubblici, perché molti non sono
neppure al corrente della situazione drammatica che qui
attraversiamo, forse otteniamo qualcosa. Questo è per me un
impegno, perché è mio dovere come Assessore ai Lavori Pubblici
farlo; penso che il Presidente della Giunta faccia tutti i suoi
sforzi, ma invito tutti i colleghi a darsi da fare: i socialisti mi
hanno detto che hanno la garanzia di ottenere un emendamento; bene,
che venga da Santi o da un altro santo, purché venga un qualcosa,
perché la situazione è drammatica.
Per quanto concerne la domanda del Consigliere Minuzzo, rispondo
che la Commissione ha lavorato poco perché il sottoscritto l'ha
convocata poco: si è riunita una volta per vedere il tracciato
esecutivo della tangenziale di Aosta; c'è stata unanimità di
consensi sulla tangenziale di Aosta, ma ci siamo fermati lì perché
io ritengo che se cominciamo con l'ottenere il finanziamento per la
tangenziale di Aosta è già un passo avanti che abbiamo fatto per il
proseguimento fino al Traforo del Monte Bianco.
Presidente
- È iscritto a parlare il Presidente della
Giunta; ne ha facoltà.
Andrione (UV)
- Io ero assente e non ho parlato con i
miei amici, ma a me sembra che al di là delle piccole polemiche e
della correzione di qualche parola questa mozione sia accettabile,
e anzi sia una mozione valida. Però vorrei proprio in brevissimo
tempo fare quello che mi sembra il punto della situazione attuale
che non è certamente una situazione rosea, perché è già stato detto
che facciamo una battaglia per essere inseriti in un progetto di
legge che dovrebbe prevedere la razionalizzazione dell'intero
sistema stradale e autostradale italiano. Per una serie di casi più
o meno misteriosi, la Valle d'Aosta in questo progetto di legge non
era citata, mentre erano citate autostrade tipo, se ricordo bene,
la Enna-Agrigento e altre, con un traffico estremamente inferiore.
Questa battaglia deve essere continuata e, ribadisco quanto diceva
Borbey, dobbiamo farla tutti insieme; però, dopo aver parlato con
il Ministro dei Lavori Pubblici recentemente e riprendendo le
esatte informazioni date dal Consigliere Tonino, dico che una cosa
è essere inseriti in un disegno di legge e una cosa è vedere poi
questo disegno di legge finanziato in maniera effettiva. E le
dichiarazioni del Ministro dei Lavori Pubblici Nicolazzi sono
estremamente preoccupanti perché dei primi mille miliardi di lire
di cui si parla 500 sono già impegnati solo per le revisioni dei
prezzi dei lavori pregressi e quindi con 500 miliardi di lire e con
un programma di quel genere evidentemente non si fa un gran che,
tenuto conto che la situazione di fatto è quella che è e che
purtroppo entro breve tempo anche in presenza di una leggera
diminuzione del traffico pesante - 53 mila TIR in dieci mesi
provenienti dal Traforo del Monte Bianco - la situazione è
destinata a peggiorare, perché i termini della rete viaria francese
saranno raggiunti entro pochi mesi, e quindi avremo un maggiore
afflusso in termini di velocità da Oltralpe di Quart e il blocco
sarà costituito dal tratto Traforo del Monte Bianco-Eglise a Quart,
con tutte le conseguenze, anche sul piano commerciale e turistico,
che comporta una cosa di questo genere. Perciò, pur conscio, sia
ben chiaro, dell'opposizione che esiste in molti settori e anche
nell'Union Valdôtaine nei confronti di un'idea autostradale in
senso proprio - quindi, concessione - e letteralmente indignato nel
ricevere un documento della CEE in cui non è fatta menzione del
Traforo del Monte Bianco e si parla invece di quello del Gottardo,
ho risposto, sono stato a Strasburgo dove ho anche parlato; mi sono
interessato, a titolo esplorativo sia ben chiaro, quindi come si
dice in termini commerciali "sans engagement", del problema per
vedere se da qualche parte c'era una possibilità di soluzione; e
già il Consigliere Tonino l'ha citato: la Società del Traforo del
Monte Bianco è disposta a mettere tutti i propri utili nel
finanziamento di una struttura stradale di questo genere; si tratta
attualmente di qualcosa come 300 miliardi di lire, però mentre da
un lato aumentano gli utili del Traforo del Monte Bianco secondo
una curva X, dall'altra il costo delle opere aumenta secondo una
curva esponenziale e poiché ormai abbiamo già superato la barriera
dei 600 miliardi, se continuiamo così chissà dove si andrà a
finire! Io mi sono interessato: esistono delle possibilità di
finanziamento dell'autostrada sia con capitali arabi, sia con
capitali BEI, sia con capitali americani; il problema grosso è
quello di sapere quali sono le decisioni che prenderà il Parlamento
in materia, perché possiamo essere sicuri che nel breve lasso di
tempo di 5 anni non saranno finanziabili neanche un decimo delle
previsioni autostradali italiane e quindi la Civitavecchia-Livorno,
le terze corsie, il famoso trattato internazionale con la Svizzera
che prevede la Gravellona Toce, si faranno o non si faranno? Con
che mezzi? Con che sistemi? Salterà il famoso articolo 41 bis?
Questo per adesso manet altamente repostum!
Ancora un'ultima considerazione: il 68% del traffico tra
Inghilterra meridionale, Francia ed Italia passa attraverso il
Monte Bianco; di questo 68%, oltre il 79% è diretto sui laghi,
quindi la storia del Frejus, se Londra fa parte dell'Inghilterra
meridionale
... (voce fuori microfono) ...
No, per
raggiungere l'Italia passa attraverso il Monte Bianco, non passa
attraverso il Frejus! Da Londra a Calais, da Calais a Parigi, da
Parigi al Monte Bianco ...
(voci fuori microfono)
... Io non
so! Da Londra a Calais! Sì, per arrivare a Milano ...
(voce
fuori microfono)
... Forse lei ha capito male!
Viberti (DPROL)
- È molto probabile!
Andrione
(UV)
- È molto probabile infatti! Sono
sibillino, come geografo, a quanto pare! I punti cardinali stanno
girando! ...
(voci fuori microfono)
... Questo secondo il
nostro pensiero è il grosso problema! Ripeto, nel 1982, al massimo
nel 1983 si arriverà direttamente in autostrada fino al Traforo del
Monte Bianco, dall'altro versante! Teniamo conto anche di questo
fatto.
Presidente
- Ci sono altri che chiedono la parola?
Ci sono state delle proposte di correzione: riguardano il
secondo punto delle premesse e il punto 2) del deliberato. Mi
permetto di far presente al Consigliere Clusaz che nel punto 1) è
detto specificamente:
"fra il terminale dell'autostrada A5 di
Aosta ed il Traforo del Monte Bianco"
e quindi al punto 2),
riferendosi al
"citato asse stradale"
, non ci dovrebbero
essere dubbi; comunque sta ai presentatori pronunciarsi in
merito.
La parola al Consigliere Tonino.
Tonino (PCI)
- Io non ho voglia di riprendere la polemica
sui presunti cambiamenti della nostra posizione, perché non credo
che sia assolutamente vero e tra l'altro, implicitamente, lo stesso
Assessore ai Lavori Pubblici, Borbey, ci ha dato ragione quando ha
detto che su alcune soluzioni che noi prospettavamo, ad esempio la
camionabile, la Giunta era anche d'accordo! È la dimostrazione
evidente che noi avevamo fatto delle proposte che erano anche
condivise da una parte del Consiglio regionale; il Consiglio
regionale però ha fatto in realtà, con la sua maggioranza, una
scelta diversa. Ricordo poi, per memoria storica, ai Consiglieri
che è già stata approvata una mozione proposta dal nostro Gruppo in
cui si parlava di camionabile e di necessità di interventi urgenti
sulla viabilità, perciò l'incoerenza di cui parla Clusaz,
francamente non riesco a vederla. Rispondo tuttavia a Clusaz, per
essere molto preciso, perché non si tratta tanto della posizione
nostra, dato che il Consiglio aveva approvato all'unanimità la
mozione di cui parlavo prima; quando si parla di interventi urgenti
sull'asse stradale - l'abbiamo detto tutti qui - si parla della
tangenziale-sud e del tratto Morgex-Traforo, come interventi
prioritari. Anche questa è una mozione votata all'unanimità, e la
farò avere al collega Clusaz. Noi diciamo, e l'abbiamo sempre
detto, e credo che tutti i colleghi siano d'accordo, che è anche
necessario fare interventi sulla viabilità attuale; subito bisogna
farli! Diceva l'Assessore Borbey che più la rettifichiamo, più la
cambiamo, più la modifichiamo e più che mai resterà la strada della
morte! In realtà, caro Borbey, in questi ultimi anni non abbiamo né
rettificato, né cambiato, né modificato! Questo è il punto di
fondo! Quando noi parlavamo di interventi urgenti su questa
viabilità, lo dicevamo anche perché sapevamo che non era
materialmente possibile programmare e realizzare in tempi brevi
altri interventi: questa resta una necessità insostituibile, e sono
d'accordo con le richieste che faceva il collega Mappelli quando
addirittura si allarmava per certe autostrade che sono vuote e
diceva che bisogna sollecitare l'ANAS perché su questo tratto
stradale si facciano interventi immediati! Questa è una necessità,
ripeto, inderogabile. A me sembra - ed è un giudizio che diamo su
come si muove la Giunta su questo problema - che la Giunta si trovi
in una gran confusione, perché il problema degli eventuali
finanziamenti ogni volta ha delle facce nuove: oggi ne abbiamo
scoperta un'altra che è l'interessamento degli arabi
...
(intervento fuori microfono) ...
Mah, è una novità, per il
Consiglio che credo non ne fosse al corrente. Ma mi posso anche
sbagliare! Mi sembra che ci sia un po' di confusione; bisogna
invece avere più decisione e chiarezza. L'indicazione che abbiamo
dato nella mozione di utilizzare gli utili della Società del
Traforo del Monte Bianco, è un aspetto che dobbiamo battere a tutti
i livelli. Credo che dovremmo forse discutere se non è il caso di
valutare anche una partecipazione della Regione, ma non voglio
aprire ora su questa cosa un dibattito: credo che comunque dovrà
essere un elemento da valutare, perché
... (voci fuori
microfono) ...
Noi non abbiamo il timore di dire che su alcune
cose cambiamo posizione
... (voci fuori microfono) ...
Allora, dicevo, secondo me è necessario valutare questo
aspetto.
Il secondo elemento, che deve essere un'azione di tutti, è che
comunque interventi su questa viabilità, per le ragioni che abbiamo
detto prima, devono essere fatti: io non ho visto quel rapporto
della Comunità Economica Europea che non tratta del Traforo del
Monte Bianco; ne ho due, e li ha anche il collega Faval perché li
abbiamo ricevuti insieme, e uno è proprio un rapporto sui punti
cosiddetti di strozzatura e parla di questo tipo di interventi.
L'altra azione che noi dobbiamo fare è quella di sollecitare la
Commissione Lavori Pubblici a decidere sulla base di esigenze che
non sono solo nazionali ma anche internazionali e non sulla base di
altre spinte: da questo punto di vista, posso garantire che ci sarà
un'azione del Gruppo Comunista in quella sede.
Detto questo, noi non abbiamo difficoltà anche a sostituire la
dizione con
"sul citato asse stradale"
con la definizione
più completa, nessuna difficoltà; è comunque chiaro che si
riferisce al tratto dal terminale dell'autostrada A5 di Aosta al
Traforo del Monte Bianco così come esplicitamente indicato al punto
1).
Presidente
- Ci sono altri che chiedono la parola? Ci
sono dichiarazioni di voto?
Do lettura della mozione così emendata:
MOZIONE
Premesso che le condizioni della viabilità nel tratto
Aosta-Traforo del Monte Bianco continuano ad essere gravi, con un
numero impressionante di incidenti, con ingorghi ed interruzioni
del traffico che, in modo particolare nel periodo invernale, creano
seri danni all'attività della popolazione residente e alla
scorrevolezza degli scambi commerciali internazionali;
Tenuto conto dell'assoluta necessità di interventi urgenti
dal terminale dell'autostrada A5 al Traforo del Monte Bianco che
rappresenta un'assurda strozzatura del collegamento longitudinale
fra l'Italia e l'Europa, strozzatura esplicitamente individuata in
documentati studi della Comunità Economica Europea;
Visto che un Comitato ristretto della Commissione Lavori
Pubblici della Camera dei Deputati è da tempo al lavoro per
definire le scelte nazionali prioritarie nel campo della grande
viabilità, sia pure in assenza di un chiaro pronunciamento del
Governo sulle effettive disponibilità finanziarie;
Ricordato che la Società del Traforo del Monte Bianco ha
dichiarato un utile nel 1980 di circa 15 miliardi e che
complessivamente gli incassi di detta società, dalla data di
apertura del tunnel al 30 settembre 1981, sono stati di circa 320
miliardi;
Ravvisata la necessità di impiegare anche tali utili,
soprattutto nel miglioramento della viabilità di accesso al
Traforo, vista anche la disponibilità in tal senso espressa dalla
Società del Traforo del Monte Bianco;
il Consiglio regionale
DELIBERA
1) di richiedere al Parlamento ed al Governo che, nel quadro
dei necessari interventi per eliminare i punti di strozzatura della
grande viabilità longitudinale del Paese, si presti particolare
attenzione al nodo di rallentamento del traffico internazionale
costituito dalle carenze dell'asse viario fra il terminale
dell'autostrada A5 di Aosta ed il Traforo del Monte Bianco;
2) di sollecitare il Governo ad un rapido finanziamento degli
interventi dal terminale dell'autostrada A5 al Traforo del Monte
Bianco, tenendo anche conto della possibilità di una contrattazione
che porti all'utilizzo di grossa parte dei consistenti utili della
Società del Traforo del Monte Bianco;
3) di inviare copia della presente mozione al Presidente del
Consiglio dei Ministri, al Ministro dei Lavori Pubblici, ai
Presidenti della Camera dei Deputati e del Senato, al Presidente ed
ai membri della Commissione Lavori Pubblici della Camera, ai
Parlamentari della Valle d'Aosta.
Presidente
- Metto in approvazione la mozione testé
letta.
Esito della votazione:
Presenti, votanti e favorevoli: 26
Maggioranza: 14
Il Consiglio approva all'unanimità.
Presidente
- Colleghi Consiglieri, sono le 19,20. Ci sono
alcuni argomenti che riguardano l'Assessore alla Sanità: c'è il
disegno di legge sulle associazioni culturali, c'è un'interpellanza
e ci sono due mozioni. Questi argomenti saranno trattati nella
seduta di domani. Ritengo perciò che si possa sospendere qui la
seduta e riprenderla domani mattina; e se i lavori procederanno
speditamente potremo terminare i lavori nella riunione
antimeridiana.
La seduta è sospesa. I lavori riprenderanno domani mattina alle
ore 9,30.
La seduta termina alle ore 19,25.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK