Consiglio Regionale della Valle d'Aosta - Oggetto del Consiglio n. 3738 del 19 giugno 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
SANITÀ VETERINARIA E ZOOTECNIA
Sanità veterinaria
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3738 del 19 giugno 2024 - Resoconto
OGGETTO N. 3738/XVI - Interpellanza: "Revisione della legge
regionale 37/2010 in materia di tutela degli animali di
affezione".
Bertin (Presidente) -
Punto n. 45. Si è prenotato il
consigliere Sammaritani, ha facoltà di parola.
Sammaritani (LEGA VDA) -
Torniamo all'argomento benessere
animali perché stimolati da un comunicato stampa dell'Assessorato
del 20 maggio 2024, dove si interviene, spontaneamente, a quanto
pare, da parte dell'Assessorato, per fare alcuni chiarimenti sulla
gestione dei cani, dei gatti e, in generale, delle funzioni del
canile/gattile regionale.
Si dice - faccio un
excursus
breve e sintetico perché il
comunicato sarebbe un pochino più lungo, ma è riportato
nell'interpellanza -, ad un certo punto, che si ritiene opportuno
rappresentare la centralità del tema del benessere degli animali,
siano essi presenti all'interno del canile/gattile o sul territorio
regionale, quindi per questo - si continua - c'è una campagna di
sterilizzazione e cura dei gatti del territorio gestita dal CELVA
che prevede che gli stessi, una volta sterilizzati e curati, siano
rimessi sul territorio. Di questo avevamo già parlato in un'altra
iniziative anche abbastanza recente, Assessore.
"I gatti singoli o in colonie feline sono quindi riconosciuti e
tutelati dalla legge italiana - si dice ad un certo punto - che
attribuisce ai Comuni la responsabilità degli animali randagi
presenti sul proprio territorio. Ne consegue che i gatti del
territorio, siano essi privi di
microchip
o appartenenti ad
una colonia felina, censita regolarmente, con l'unica eccezione dei
gatti incidentati, non possono essere accolti nel canile/gattile
regionale, né per le cure, né per la degenza.
In sostanza, per chi non conosce molto la materia, se si trova
un gatto incidentato lo si può portare al canile/gattile; se si
trovano, per esempio, gatti domestici vaganti o cucciolate rimaste
senza mamma, questi non possono più venire ed essere accolti
all'interno del gattile.
Per ulteriore chiarezza - si continua -, l'associazione
animalista, che sta gestendo il canile/gattile in questo momento,
non può intervenire recuperando i gatti vaganti. L'associazione si
occupa del mantenimento della cura degli animali presenti
all'interno della struttura regionale e del recupero e soccorso
animali incidentali, siano essi cani e gatti e tramite una
convenzione con il CELVA, del recupero dei cani vaganti (solo cani,
non gatti).
Tutti gli attori coinvolti nella gestione degli animali da
compagnia si stanno prodigando per il benessere degli animali (io
questo lo sottolineo)".
Dice questo passaggio: "la struttura complessa di igiene,
allevamento e produzioni zootecniche dell'Azienda USL è coinvolta
attivamente in un progetto di recupero del benessere psicofisico
del canile per dare loro maggiori disponibilità di essere adottati
eccetera.
Ci si sta adoperando affinché all'interno dello stesso vengano
adottate procedure chiare e semplificate, per agevolare il lavoro
degli operatori e l'attività dei volontari (dichiarazioni di
principio che poi vedremo).
In questo momento all'interno del canile/gattile stanno
effettuando lavori di ristrutturazione per aumentare le aree verdi
a disposizione dei cani e per migliorare gli spazi del gattile.
Dal 2015 ad oggi ci sono stati significativi investimenti - dice
il comunicato - che ammontano a circa 680 mila euro; tutto questo a
dimostrazione di come sia tenuto in considerazione il benessere
degli animali, anche applicando con attenzione e cura le
disposizioni di legge che si esprimono molto chiaramente in tal
senso".
Considerato che durante la risposta alla nostra interpellanza
sul tema del futuro e rinnovo della convenzione per la gestione del
canile/gattile regionale dello scorso Consiglio, il Presidente
della Regione, che sostituiva in quel momento l'Assessore, faceva
cenno al fatto che sarebbe in corso la revisione della legge
regionale 37/2010 appunto sul benessere animale, interpelliamo il
Presidente della Regione e l'Assessore competente per sapere se sia
reale intenzione del Governo regionale di giungere alla revisione
della legge 37/2010 prima del termine della corrente consiliatura;
in secondo luogo, quale sia lo stato dell'arte dei lavori di
revisione di questa legge e se siano già stati interpellati i
soggetti di settore coinvolti al fine di stabilire gli indirizzi
del nuovo testo normativo.
Presidente -
Risponde l'assessore Marzi.
Marzi (SA) -
Grazie collega Sammaritani per
quest'iniziativa. Lei sa che io normalmente non ringrazio per le
iniziative, ma nel caso specifico lo faccio perché ovviamente
consentirà di trattare un tema.
Non abbiamo, tra l'altro fatto, il comunicato stampa in
autonomia, ma il tema trattato in Aula e probabilmente anche la
sensibilità sul territorio hanno fatto sì che siano arrivate
tantissime richieste, mail, incontri su questo tema da parte di
associazioni e di persone sensibili al tema, per cui abbiamo avuto
occasione di conoscere tante persone e di poter spiegare loro
quello che nel comunicato è segnalato.
Ringrazio il consigliere Sammaritani per darmi l'opportunità di
dichiarare apertamente che sì, è intenzione di questo Governo
procedere con la revisione della legge regionale 37/2010; la
revisione si vede necessaria anche in seguito all'entrata in vigore
del regolamento UE 2016/429 che, nell'allegato I, elenca le specie
di animali da compagnia.
Nella parte A dell'allegato troviamo cani, gatti e furetti,
mentre nella parte B troviamo gli invertebrati, gli acquatici
ornamentali, anfibi, rettili e volatili intesi come esemplari di
specie avicole diverse da polli, tacchini, faraone, oche, anatre,
eccetera, e mammiferi come i roditori e conigli diversi da quelli
destinati alla produzione alimentare.
Ciò significa che accanto a cani, gatti e furetti sono a tutti
gli effetti considerati animali da compagnia anche quelli
cosiddetti non convenzionali, o non tradizionali, che sono oramai
molto presenti nelle abitazioni e nelle famiglie, quali conigli
roditori, uccelli acquatici ornamentali, invertebrati, rettili e
anfibi.
Inoltre, a livello nazionale, il decreto legislativo 134/22 ha
portato alla stesura, con il decreto 7 marzo 2023 del Ministero
della salute, del manuale operativo inerente alla gestione e al
funzionamento del sistema di identificazione e registrazione degli
operatori degli stabilimenti e degli animali (il sistema
I&R).
Sono quindi diversi gli aspetti che vanno aggiornati, non solo
dal punto di vista normativo, ma anche e soprattutto da quello
verso un maggiore e diversificato benessere animale.
Venendo alla domanda n. 2, la struttura competente del
Dipartimento sanità e salute ha iniziato da qualche tempo la
revisione della legge per aggiornarla sotto l'aspetto normativo. É
intenzione, proprio nelle prossime settimane, di iniziare le
audizioni di tutte le associazioni animaliste presenti sul
territorio regionale, dei servizi veterinari che si occupano della
sanità animale, dell'epidemiologia veterinaria, del benessere
animale da compagnia, dell'igiene di allevamenti e produzioni
zootecniche, dell'Ordine dei medici veterinari, delle strutture
competenti del Dipartimento politiche sociali del CELVA, del Corpo
forestale della Valle d'Aosta e di ogni altro soggetto che si
riterrà necessario ed utile coinvolgere al fine di arrivare alla
stesura di un documento il più possibile condiviso.
È in questa logica aperta e condivisa, infatti, che intendiamo
anche approcciare la procedura ad evidenza pubblica per il futuro
rinnovo della gestione del canile/gattile regionale, alla quale
stiamo lavorando.
Questi incontri saranno anche l'occasione per continuare a
spiegare e condividere la normativa sui gatti rispetto ai ruoli e
all'impegno dei Comuni e del canile/gattile regionale che, grazie
anche alle sue iniziative consiliari, stiamo diffondendo e
condividendo con tanti cittadini e cittadine che riscontriamo
essere particolarmente interessati/interessate al tema.
Tra l'altro, l'attuale normativa che gestisce i gatti è una
normativa che esiste da sempre, non è cambiata naturalmente con
l'ultimo soggetto che gestisce il canile/gattile regionale.
Presidente -
Per la replica, la parola al consigliere
Sammaritani.
Sammaritani (LEGA VDA) -
Ringrazio anch'io lei,
Assessore, e spero che la sensibilità su questi temi venga sempre
più manifestata anche da parte del Governo regionale, e mi auguro
che comunque anche i nostri piccoli stimoli, nella limitatezza
delle nostre possibilità, possano aver portato il tema all'ordine
del giorno.
Voglio quindi avere ancora un approccio costruttivo, pur
preannunciando che la nostra attenzione sarà costante su questo
tema fino sicuramente al termine di questa consiliatura, visto che
l'impegno è stato assunto mi pare in modo esplicito in ordine al
fatto che si voglia andare alla revisione della 37/2010 entro il
termine di questa consiliatura.
Quello che mi preme sottolineare è che sicuramente si possono
fare tutte le leggi che si vuole, l'ho già detto anche nello scorso
intervento; importante è che poi si metta in atto ciò che nelle
leggi è previsto e lo si applichi in modo sensato e fattivo.
Il problema attuale è concreto, perché effettivamente c'è una
lacuna, c'è un vuoto: il discorso del poter ricoverare i gatti
incidentati, ma non i gatti domestici vaganti o cucciolate rimaste
prive di mamma, che dovrebbero essere invece assistiti o comunque
curati da parte dei Comuni, in realtà non avviene, perché ai Comuni
è stata demandata questa competenza ma i Comuni non hanno il
personale, non hanno le strutture, non hanno quindi le necessarie
competenze per poter far fronte a queste esigenze. Questo è
pacifico, perché abbiamo provato a chiamare e molti Comuni ci
dicono che non sanno assolutamente come potrebbero affrontare
questo problema, quindi questo è un fatto noto.
Peraltro, il senso di impotenza - perché poi ci siamo informati
-, a livello di gestione attuale del canile/gattile, è quello di
dover dire a chi telefona perché magari ha trovato un gatto non
selvatico ma magari domestico ma che si è perso: "Non possiamo far
nulla, vi dovete rivolgere altrove" e questo "altrove" non
esiste.
Questo è un dato importante, perché al di là del benessere degli
animali, che è sempre comunque la priorità, pensiamo anche - perché
è già capitato e mi è stato segnalato anche questo - che magari un
turista in vacanza qui trovi un gatto vagante e si trovi
nell'impossibilità di rivolgersi a qualcuno. Il gattile non lo può
prendere, il Comune non sa cosa fare e siamo in una situazione di
impasse
dove la pubblica Amministrazione è evidentemente
carente e l'unica alternativa è quella di avere la possibilità che
qualche volontario, qualche persona ben disposta, voglia accogliere
quest'animale, o comunque farsi carico di una competenza che non
sarebbe la sua, naturalmente.
Questo è un discorso delicato, anche perché di fatto,
all'interno del canile/gattile i posti ci sarebbero. Io ho fatto la
domanda esplicita: a fronte di un 150 posti per gatti, ne sono
occupati qualche decina in questo momento, quindi in realtà non è
neanche una questione né di possibilità di ricoverare questi
animali, né di volontà dei volontari che si dedicano a
quest'attività a titolo gratuito di supplire a questa carenza della
pubblica Amministrazione.
Voglio essere ancora positivo per ora, però devo dire
francamente che non ci si può nascondere dietro il dato
normativo.
Io francamente spero e voglio comunque sempre credere nella
buona fede: il comunicato che è stato emanato mi sa un pochino di
excusatio non petita
, però voglio mantenere ancora un
atteggiamento positivo, quindi spero che si agisca quanto prima per
mettere in atto anche delle iniziative che siano anche temporali,
magari, ma che vadano a colmare queste lacune e nel frattempo si
vada ad operare sulle norme in vigore, in modo da evitare che ci
siano questi assurdi vincoli che poi alla fine fanno sì che chi ci
rimette sono solo gli animali che, poverini, malgrado loro, non
parlano ma soffrono comunque.
Facciamo attenzione. Noi sicuramente vigileremo attentamente; lo
avete visto che ormai quasi quindicinalmente queste iniziative ci
sono e quindi vuol dire che non lasciamo nulla di intentato.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK