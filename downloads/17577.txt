Consiglio Regionale della Valle d'Aosta - Oggetto del Consiglio n. 121 del 9 novembre 1988 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 121 del 9 novembre 1988 - Resoconto
OGGETTO N. 121/IX - AFFIDAMENTO DEI LAVORI DEL TRATTO
AUTOSTRADALE QUART - SARRE IN PENDENZA DELL'APPROVAZIONE DEL
PROGETTO ESECUTIVO E DELLO STUDIO DI IMPATTO AMBIENTALE.
(Interpellanza).
PRESIDENTE:
Do lettura dell'interpellanza in oggetto,
presentata dal Consigliere Riccarand ed iscritta al punto 8
dell'ordine del giorno.
INTERPELLANZA
RICORDATO che con deliberazione n. 2082 del 10 giugno 1986 il
Consiglio regionale, con voto unanime, aveva impegnato la
Giunta:
1) ad affidare al Comitato Scientifico presieduto dal prof.
arch. Franco Karrer l'incarico di uno studio sull'impatto
ambientale del tratto autostradale Quart-Sarre;
2) a trasmettere alla Commissione consiliare competente ed al
Consiglio regionale i risultati dello studio;
RICORDATO altresì che la Giunta ha, quindi, effettivamente
provveduto ad affidare l'incarico per lo studio di valutazione
dell'impatto;
APPRESO che nei giorni scorsi sono iniziati i lavori di
costruzione del tronco autostradale Quart-Sarre;
SORPRESO dal fatto che i lavori siano stati affidati ad una
impresa costruttrice prima ancora che il Consiglio regionale abbia
esaminato lo Studio di impatto ambientale ed abbia espresso il suo
parere sul progetto esecutivo;
STUPEFATTO dal nuovo metodo adottato dalla Giunta per cui prima
si fanno i lavori e poi si approvano i progetti con relativi studi
di impatto ambientale;
EVIDENZIATO che l'iter di approvazione dell'opera appare viziato
da evidenti illegittimità ed abusi di potere;
AL FINE di conoscere come si sia potuto giungere all'attuale
assurda situazione;
il sottoscritto Consigliere regionale
INTERPELLA
l'Assessore regionale ai Lavori Pubblici per conoscere:
1) gli estremi dei provvedimenti regionali, ministeriali e
dell'ANAS di approvazione del progetto esecutivo del tronco
autostradale Quart-Sarre.
2) per quali motivi i provvedimenti di approvazione dell'opera
(e la stessa aggiudicazione dei lavori) sono stati assunti prima
dell’esame da parte del Consiglio regionale dello
Studio sull'impatto ambientale e prima che il Consiglio regionale
potesse esprimere il suo parere sul progetto esecutivo;
3) se la Giunta intende ancora portare all’esame
della Commissione competente e del Consiglio regionale i risultati
dello studio di impatto ambientale o se ritiene inutile ed
ininfluente tale esame.
4) in che modo sono stati affidati i lavori all'impresa INCISA;
quando è stata costituita e chi sono i soci di tale Società; ed
inoltre in che modo saranno affidati i lavori per gli altri lotti
del tronco autostradale Quart-Sarre.
PRESIDENTE:
Ha chiesto la parola il Consigliere
Riccarand; ne ha facoltà.
RICCARAND (N.S.):
Con la deliberazione n. 2082 del 10
giugno 1986, il Consiglio regionale impegnò all'unanimità la Giunta
a commissionare al Comitato scientifico presieduto dall'arch.
Karrer ed alla Società BONIFICA, composta dallo stesso gruppo di
collaboratori e studiosi che avevano redatto lo studio sull'impatto
ambientale del tratto autostradale da Sarre al Monte Bianco, uno
studio sull'impatto ambientale del tratto autostradale della
cosiddetta tangenziale, cioè da Quart sino a Sarre. Il
provvedimento approvato dal Consiglio impegnava anche la Giunta a
trasmettere alla Commissione consiliare competente ed al Consiglio
regionale i risultati dello studio sull'impatto ambientale del
tronco autostradale Quart-Sarre.
Conseguentemente alla deliberazione del Consiglio la Giunta
regionale, nel settembre del 1986, affidò l'incarico per lo studio
dell'impatto ambientale al Comitato scientifico presieduto dal
prof. Karrer, limitatamente al tratto che era di competenza
dell'Amministrazione regionale. Nello stesso periodo, stando a
quanto mi è stato detto, la società SAV provvide ad affidare allo
stesso Comitato scientifico l'incarico di fare uno studio
sull'impatto ambientale relativamente al tronco in concessione di
competenza della SAV.
Date queste premesse, la conclusione che io mi attendevo e
quella che si attendevano tutti coloro che hanno seguito la vicenda
dell'autostrada in questo Consiglio era che la Giunta, gli
Assessori competenti ed il Presidente della Giunta, acquisiti gli
elementi dello studio sull'impatto ambientale, recepite le
indicazioni dello studio e suggerite le opportune correzioni al
progetto esecutivo da parte di chi era stato incaricato di redigere
il progetto, portassero all'approvazione un progetto esecutivo
della tangenziale che tenesse conto dei risultati dello studio
sull'impatto ambientale.
Un mese fa, invece, ho avuto la sorpresa di notare casualmente
un comunicato, firmato dall'ufficio stampa della SAV, a cura
dell'agenzia "Bonaparte '48", che non so che cosa sia, con cui si
invitavano genericamente delle persone ad una cerimonia,
"all'altezza del cantiere dell'impresa costruttrice INCISA, in
adiacenza al Pont-Suaz",
con cui si sarebbe dato l'avvio ai
lavori di costruzione della tangenziale di Aosta. Sempre in data 24
ottobre ho notato un comunicato dell'ufficio stampa della
Presidenza della Giunta, in cui si dice:
"Questa mattina, alla
presenza delle autorità, è stato dato l'avvio ai lavori della
tangenziale...".
Vi si afferma anche che a realizzare l'opera
in concessione alla SAV sarà il consorzio AOSTA 2000, il cui
maggiore azionista è l'impresa INCISA del Gruppo Ligresti e si
aggiunge una considerazione piuttosto ridicola:
"Una volta
realizzato il traforo sotto il canale della Manica, Londra sarà più
vicina a Milano, mentre nell'immediato, grazie ad una migliore
organizzazione del traffico, le distanze fra Torino e Milano e le
località turistiche attorno a Courmayeur si accorceranno".
Ho notato che anche il comunicato, che pure è stilato su carta
intestata dell'ufficio stampa della Presidenza della Giunta
regionale, è datato in calce:
"Milano, 24 ottobre 1988".
Evidentemente, neanche il comunicato è stato redatto in loco, ma
proviene da una fonte esterna e non ci si è preoccupati neppure di
cambiare il nome della località da cui è stato diramato.
Perché ho detto tutto questo? Perché è inconcepibile che partano
i lavori di un tratto importante come quello che interessa la
tangenziale di Aosta, cioè del primo tronco dell'autostrada, che
pone dei grossi problemi di impatto ambientale e di scelta
sull’opportunità dell'opera e sul quale c'è stato un
dibattito in Consiglio, senza che lo stesso Consiglio abbia mai
discusso né i risultati dello studio, come invece era sua
competenza, né abbia mai approvato il relativo progetto. Mi chiedo,
quindi, chi ha approvato il progetto di quest’opera
la cui approvazione era di competenza del Consiglio regionale.
Con questa interpellanza vorrei riuscire a capire qual è stato
l'iter di questo provvedimento, che mi sembra del tutto anomalo;
per quali motivi lo studio dell'impatto ambientale non è stato
portato, ovviamente prima dell'inizio dei lavori e
dell'approvazione del progetto, all'esame della Commissione
consiliare e del Consiglio, così come richiesto da una precisa
votazione di questo Consiglio; che cosa intende fare la Giunta, a
questo punto, per sanare una situazione che a mio avviso è
evidentemente irregolare; ed infine vorrei sapere in che modo sono
stati affidati i lavori per il lotto che riguarda l'INCISA; da chi
è costituita questa società ed in che modo si intendono affidare i
lavori per gli altri lotti del tronco autostradale Quart-Sarre.
PRESIDENTE:
Ha chiesto la parola l'Assessore ai Lavori
Pubblici, Fosson; ne ha facoltà.
FOSSON (D.C.):
Il dibattito sulla tangenziale di Aosta e
sull'autostrada ha già tenuto impegnato questo Consiglio, per
quanto mi ricordo, dal 1980 fino ad alcuni mesi fa. Ho pertanto
l'impressione, anzi la certezza, che di tangenziale e di autostrada
si sia discusso con tutti i necessari approfondimenti e che i
progetti, così come sono stati redatti nella loro fase finale e
così come ci si appresta ad eseguirli, siano stati sufficientemente
approfonditi per ottenere un risultato accettabile.
Faccio ancora rilevare che la valutazione di impatto ambientale
per l'autostrada Sarre-Courmayeur e per il tratto della tangenziale
di Aosta è stata fatta redigere in assenza di una normativa
italiana; in effetti quest'ultima, che recepisce quella europea, è
stata pubblicata nelle scorse settimane. Questo sta a significare
che l'attenzione della nostra Regione al tema dell'impatto
ambientale è stata del tutto particolare, tant'è che noi abbiamo
fatto redigere la valutazione dell'impatto ambientale anche in
assenza di una normativa che ce lo imponesse, nel senso che abbiamo
preceduto i tempi e, tutto sommato, tale valutazione ha dato utili
consigli che ci hanno permesso di affinare il progetto.
Per quanto riguarda la valutazione di impatto ambientale della
tangenziale di Aosta, occorre dire che le osservazioni contenute
nella relazione dei tecnici non modificano assolutamente
l'impostazione progettuale che è maturata di mese in mese e di anno
in anno con le discussioni con i Comuni, con le associazioni
interessate e con il Consiglio regionale. La tangenziale di Aosta
corre lungo un percorso che è praticamente obbligato. Nella
relazione di sintesi della valutazione di impatto ambientale si
danno alcune indicazioni migliorative che potranno essere recepite,
ma che comunque non modificano sostanzialmente l'opera, anzi non la
modificano neppure marginalmente.
L'esecuzione delle opere e degli appalti ha seguito l'iter di
legge, che prevedeva tutta una serie di approvazioni. Il
Consigliere Riccarand mi chiede
"gli estremi dei provvedimenti
regionali, ministeriali e dell'ANAS"
ed io glieli elenco
tutti.
Il Consiglio regionale della Valle d'Aosta, il 26 aprile 1984,
con deliberazione n. 520 ha approvato il progetto preliminare della
tangenziale di Aosta. Le deliberazioni della Giunta regionale che
approvano il progetto esecutivo sono: la n. 104 del 10 gennaio
1986; la n. 4342 del 13 giugno 1986; la n. 4147 dell' 8 maggio 1987
che è relativa allo spostamento del confine concessionale tra la
concessione RAV e la concessione della Regione Autonoma Valle
d'Aosta dal km. 11+200 da Quart-l’Eglise al km.
10+882, cioè all'imbocco della galleria di Jovençan. Quei 300 metri
circa in meno sulla concessione regionale si spiegano col fatto che
non sarebbe stato pensabile situare il confine tra le due
concessioni dentro una galleria e pertanto lo abbiamo spostato
all'imbocco della stessa.
Ci sono poi due decreti del Ministero dei Lavori Pubblici, che
sono conclusivi di tutto un iter che citerò più avanti. Questi due
decreti sono:
- il n. 1014 del 29 luglio 1987, concernente l'approvazione del
progetto esecutivo del tratto Aosta est-Aosta centro (Pont-Suaz),
in concessione alla SAV;
- il n. 554 del 7 aprile 1988, concernente l'approvazione del
progetto esecutivo del tratto Aosta centro (Pont-Suaz) - Aosta
ovest, l'unico tratto di costruzione in concessione alla
Regione.
Le approvazioni dell'ANAS sono contenute nei voti del Consiglio
di Amministrazione n. 1097 del 18 dicembre 1986 e n. 302 del 9
aprile 1987, relativi al tratto in concessione alla SAV. Per il
tratto in concessione alla Regione le approvazioni sono contenute
nei voti del Consiglio di Amministrazione n. 583 del 9 settembre
1987. C è un altro voto del Consiglio di Amministrazione dell'ANAS,
il n. 1047 del 25 novembre 1986, che riguarda il progetto
dell'intera tangenziale.
Le convenzioni di concessione, per quanto riguarda la SAV, sono
state approvate con decreto ministeriale n. 3959 del 21 dicembre
1972 (vecchia convenzione), a cui ha fatto seguito una successiva
convenzione approvata col decreto interministeriale n. 85 del 16
gennaio 1987. La convenzione di concessione di sola costruzione
alla Regione è stata approvata con decreto interministeriale n. 843
del 26 aprile 1986. Posso mettere a disposizione dei Consiglieri
interessati le copie di tutti questi documenti.
La Giunta regionale poi, con deliberazione del 20 ottobre 1988
n. 9369, ha approvato la valutazione di impatto ambientale e ne ha
proposto al Consiglio regionale l'approvazione, trasmettendo gli
atti ed i documenti, come è stato annunciato questa mattina dal
Presidente del Consiglio, agli uffici della Presidenza del
Consiglio. Il dibattito quindi ci sarà, potrà essere ampio e potrà
raggiungere le conclusioni che il Consiglio riterrà più opportune.
Naturalmente, la Giunta regionale chiederà di approvare la
valutazione di impatto ambientale così com'è stata redatta. Mi pare
di aver risposto alle prime tre domande dell'interpellanza.
All'ultima domanda posso rispondere dichiarando che il lotto
affidato all'impresa INCISA è uno dei lotti in concessione alla
Società Autostrade Valdostane. La convenzione di concessione
prevede che la società concessionaria possa affidare in proprio
lavori pari al 40% a base d'asta del totale dei lavori. Ora, il
lotto n. 3 della SAV coincide con il 40% a base d'asta. I lavori,
quindi, sono stati affidati direttamente ad un'impresa di fiducia
della SAV. I prezzi sono quelli di progetto, verificati dall'ANAS,
e l’aggiudicazione è stata fatta con un ribasso
verificato dall'ANAS e che comunque sarà ancora soggetto a
variazioni, nel senso che sarà ragguagliato alla media degli altri
lotti in concessione alla SAV. Questa procedura è prevista dalla
legge ed è prevista anche dalla convenzione di concessione.
Cos'è l’INCISA? Da informazioni che ho avuto dal
Direttore della SAV risulta che l’INCISA è una
società tra le più vecchie e di maggiore tradizione nel campo delle
costruzioni in Italia; ha sede a Parma ed a tutt'oggi è una delle
prime 15 società italiane. Negli ultimi anni ha eseguito tutta una
serie di lavori all'estero, come ad esempio in Iran ed in
Afghanistan, e più di recente ha spostato la sua attenzione
dall'estero in Italia. Nell'autunno del 1987 è stata acquisita in
parte dal Gruppo Ligresti, che è entrato anche nella SINA e nella
TORINO-MILANO. Il Presidente della società è l'ing. Santi
Pergolizzi. Il Direttore della SAV aveva i dati relativi ai non
soci della Società e ci ha pregato di rivolgerci al Tribunale di
Parma, dove sono regolarmente depositati i libri contabili l'atto
costitutivo della Società.
In che modo saranno affidati i lavori degli altri lotti del
tronco autostradale Quart-Sarre? Ci sono ancora da affidare 4 lotti
principali, 2 della SAV e 2 della Regione, e verranno affidati con
regolari gare d'appalto a licitazione privata, secondo le norme
stabilite dalla legge.
Si dà atto che alle ore 10,28 assume la Presidenza il
Vicepresidente BENEFORTI.
PRESIDENTE:
Ha chiesto la parola il Consigliere Riccarand;
ne ha facoltà.
RICCARAND (N.S.): Ho seguito molto attentamente la puntuale
risposta dell'Assessore Fosson, però devo dire che, a mio avviso,
la Giunta ha commesso un grave errore di leggerezza, nel senso che
ha seguito una prassi illegittima. Dovrebbe essere evidente a tutti
l'assurdità di un comportamento che vede portato all'esame ed
all'approvazione del Consiglio il progetto preliminare, mentre poi
il progetto esecutivo, che è quello che conta, risulta essere
votato con una serie di deliberazioni di Giunta, senza che mai il
Consiglio sia stato chiamato a pronunciarsi in merito.
Ora, è chiaro che la Giunta è un organo della Regione, però
basta leggersi la legge regionale n. 66 del 1979, che definisce le
funzioni che spettano ai tre organi della Regione (Consiglio,
Giunta e Presidente) per rendersi conto, senza ombra di dubbio, che
qui trattasi di competenza del Consiglio, sulla quale la Giunta non
può deliberare, oppure può deliberare in via d'urgenza, se c'è
urgenza motivata, salvo ratifica da parte del Consiglio, cosa che
però non è mai avvenuta. Ci troviamo, quindi, di fronte ad atti
illegittimi per vizi di competenza da parte della Giunta e di
conseguenza sono illegittimi i provvedimenti successivi dei
Ministeri e del Ministro dei Lavori Pubblici, che, sulla base dei
provvedimenti della Giunta, ha provveduto ad approvare l'opera.
Questo è tanto più rilevante se consideriamo che il progetto
autostradale in diversi punti è in contrasto con i piani regolatori
dei Comuni, nel senso che va a modificare quello che è previsto dai
loro piani regolatori ed in particolare da quello del comune di
Aosta.
Evidentemente esiste una precisa norma di legge, che è quella
contenuta nell'art. 51 del D.P.R. n. 182 del 1982 che prevede la
possibilità, per opere statali di rilevante interesse di andare
anche in deroga a quanto previsto dai piani regolatori dei Comuni,
ma perché ciò possa avvenire ci deve essere un preciso parere
favorevole da parte della Regione interessata, sentiti i Comuni.
Ora, i Comuni sono stati sentiti, ma la Regione, cioè il Consiglio
regionale, non ha espresso questo parere. Pertanto, voi avete
costruito un castello molto grosso, che però non ha fondamenta, nel
senso che non ha basi e quindi io mi chiedo quale sarà il futuro di
questo provvedimento.
Oltre tutto, se vogliamo andare al di là dell'aspetto giuridico,
in cui l'illegittimità del provvedimento è palese, entriamo
nell'aspetto più tipico dell'opportunità, ma anche in questo caso
ci troviamo completamente fuori strada. L'Assessore afferma infatti
che il progetto di tangenziale è stato approvato con la
deliberazione di Giunta del 10 gennaio 1986 e con un successivo
provvedimento del giugno dello stesso anno. Attenzione, però,
perché entrambi questi provvedimenti sono precedenti all'incarico
di studio dell'impatto ambientale. Ora, se lo studio doveva avere
una sua rilevanza e doveva essere di fondamentale importanza per
l'iter amministrativo - si era deciso di farlo perché c'era stata
una precisa richiesta del Consiglio, accompagnata da un'altra
precisa richiesta di ritornare in Consiglio - l'approvazione dei
progetti doveva seguire, anche per consentire modifiche o conferme
ed in ogni caso si sarebbero dovute tener presenti le conclusioni
di quello studio.
Credo che tutto questo modo di procedere presenti degli aspetti
piuttosto preoccupanti, anche se non so per quale motivo: se per
leggerezza, per volontà di scavalcare il Consiglio o semplicemente
per un modo di operare in cui il ruolo della Regione, com'è mia
sensazione, è stato del tutto marginale, perché le decisioni sono
state prese a Milano, come ben dice il comunicato stampa da me
citato; del resto anche la scelta del Gruppo Ligresti è piuttosto
significativa.
Approfitto dell'occasione e, per concludere, cercherò di andare
anche al di là degli aspetti giuridici, in cui si ravvisa
dell'illegittimità, ed al di là degli aspetti politici, in cui c'è
un rapporto scorretto e sbagliato rispetto all'impostazione data
dal Consiglio al problema, per entrare nel merito di questa
vicenda. Si potrebbe anche sostenere di essere giuridicamente fuori
strada e di essere stati scorretti nei rapporti politici, ribadendo
però l'urgente necessità dell'autostrada e della tangenziale,
perché è richiesta dalla gente... Credo, però, che anche da questo
punto di vista si faccia molta demagogia.
Ho letto e conservato una pagina della rassegna stampa, che ci
viene mandata quotidianamente all'Ufficio Gruppi, del 29 ottobre
1988. E' una pagina bellissima, nella quale c'è in alto un titolo:
"TIR, via dalla città! Sarà pronta tra due anni ad Aosta
l'attesa tangenziale".
Questo è il merito e la volontà della
Giunta regionale e poi, più sotto, c'è una notizia dell'ANSA,
sempre dello stesso giorno, in cui si dice:
"Viabilità: deroghe
per i TIR in Valle d'Aosta. Sia sabato 29 ottobre, che martedì 1°
novembre, nel tratto stradale che collega l'autoporto di Pollein
con i Trafori alpini del Monte Bianco e del G.S. Bernardo, i
veicoli, in entrata ed in uscita dall'Italia e con portata
superiore ai 50 quintali, potranno circolare liberamente".
Mentre si dice e si diffonde tra l'opinione pubblica il concetto
che qui siamo uccisi, massacrati ed inquinati dai TIR, che dobbiamo
liberare la nostra città, i nostri comuni e la nostra gente da
questi effetti negativi, contemporaneamente non si sfruttano
neanche le competenze che si hanno, come Presidente della Giunta e
come Prefetto, per porre un argine. Invece si deroga anche a delle
precise limitazioni previste a livello nazionale, per fare in modo
che comunque questi TIR circolino anche quando è vietato.
Io credo che questo atteggiamento sia veramente...
(...Interruzione del Presidente Rollandin...)
No, no; queste motivazioni non stanno assolutamente in piedi.
Oltre confine i TIR possono benissimo essere fatti fermare a le
Fayet; basta prendere gli accordi necessari..
(...Interruzione del Presidente Rollandin...)
... No! Se andiamo a vedere il calendario dello scorso anno,
scopriamo che in quasi tutti i giorni vietati alla circolazione dei
TIR è stato emanato sistematicamente un provvedimento del
Presidente della Giunta che ha detto: "E' vietato, però potete
passare lo stesso"...
ROLLANDIN (fuori microfono):
...per arrivare sino
all'autoporto.
RICCARAND (N.S.):
Se, invece, si vogliono tener lontani i
TIR dalla Valle d'Aosta, si deve assumere un comportamento diverso.
Se il Presidente della Giunta vuole avere delle indicazioni, noi,
ma credo anche altri Gruppi, siamo disposti a collaborare per
cercare la strada da seguire, perché c'è, bisogna solo volerla
seguire.
In conclusione, non sono assolutamente soddisfatto della
risposta dell'Assessore ai Lavori Pubblici, perché ritengo che non
si siano seguite le strade giuridicamente corrette, ritengo che si
siano prevaricate le competenze del Consiglio e ritengo grave il
modo in cui si continua ad impostare il problema dell'autostrada e
della tangenziale, facendo balenare un problema che invece si
potrebbe e si dovrebbe risolvere diversamente.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK