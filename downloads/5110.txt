Consiglio Regionale della Valle d'Aosta - Oggetto del Consiglio n. 2663 del 11 marzo 1987 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2663 del 11 marzo 1987 - Resoconto
OGGETTO N. 2663/VIII - INIZIATIVE PER LA CRESCITA DEL TURISMO
DI TIPO CULTURALE, GIOVANILE E SCOLASTICO.
(Interrogazione).
PRESIDENTE:
Do lettura dell'interrogazione in oggetto
presentata dai Consigliere Tonino e Mafrica:
INTERROGAZIONE
Le regioni e le città più avvedute hanno da tempo assunto
iniziative per sostenere lo sviluppo spontaneo del turismo
culturale, giovanile e scolastico.
La Regione Valle d'Aosta, che dispone di notevoli risorse
paesaggistiche, ambientali, archeologiche, monumentali nonché
finanziarie, non ha invece ancora affrontato con la dovuta
attenzione i problemi legati a questo tipo di turismo, il cui
ruolo, anche economico, oltre che di veicolo pubblicitario, si sta
rivelando come sempre più determinante.
La provincia di Ancona, ad esempio, come si può verificare
dal prospetto allegato, inviato alle scuole valdostane, concede un
contributo di 600.000 lire per ogni gruppo composto da 30 studenti
ed insegnanti che effettui almeno due pernottamenti in un albergo
della provincia.
Ciò premesso si
INTERROGA
l'Assessore al Turismo e Beni Culturali per sapere:
1)
quale giudizio viene dato dalla Giunta regionale
sulla possibilità di prendere una iniziativa analoga a quella della
provincia di Ancona;
2)
quali altri iniziative siano in programma ai fini
di un sostegno alla crescita del turismo di tipo culturale,
giovanile e scolastico.
PRESIDENTE:
Ha chiesto la parola l'Assessore al Turismo,
Urbanistica e Beni Culturali, Lanièce; ne ha facoltà.
LANIECE (D.C.):
L'adozione di iniziative analoghe a
quella adottata dalla provincia di Ancona, risulta non conveniente
per almeno due motivi.
Primo. Per ragioni climatiche connesse alle caratteristiche dei
calendari scolastici, i flussi del turismo scolastico tendono a
concentrarsi eccessivamente in un breve periodo dell'anno: dalla
metà di marzo ai primi di giugno. In tale periodo la capacità
ricettiva dei nostri monumenti, la cui visita costituisce la
motivazione fondamentale delle gite turistiche, è attualmente
insufficiente a soddisfare la domanda. La concessione di incentivi
rischia, pertanto, di aggravare ulteriormente una situazione che,
sotto questo aspetto, risulta già difficile e fonte di non poche
preoccupazioni da parte della Sovraintendenza.
Secondo. L'erogazione di contributi può forse essere
giustificata nel caso di località piuttosto lontane dalle grandi
aree metropolitane, in quanto può consentire di superare l'evidente
"handicap" del maggior costo del trasferimento. Nel caso della
Valle d'Aosta questo problema si pone, invece, assai meno come,
d'altro canto, risulta da quanto ho detto prima.
Per quanto concerne le iniziative a sostegno del turismo di tipo
culturale, non necessariamente solo giovanile e scolastico,
l'Assessorato al Turismo, Urbanistica e Beni Culturali, oltre a
sottolineare costantemente, nell'ambito delle proprie iniziative
pubblicitarie, gli aspetti più rilevanti del patrimonio artistico,
monumentale e tradizionale della Valle d'Aosta, ha realizzato il
volumetto, che vi è stato distribuito, edito in quattro lingue,
volto a far meglio conoscere ed apprezzare proprio tali importanti
risorse dell'offerta turistica valdostana.
PRESIDENTE:
Ha chiesto la parola il Consigliere Mafrica;
ne ha facoltà.
MAFRICA (P.C.I.):
Noi prendiamo atto delle affermazioni
dell'Assessore, secondo il quale non abbiamo bisogno di un
ulteriore afflusso di turismo scolastico. La cosa ci lascia qualche
perplessità, anche se possiamo comprendere che ci siano delle
effettive difficoltà a predisporre visite organizzate a tutti i
monumenti della città di Aosta e della nostra Regione.
Crediamo però che possa essere fatto qualche sforzo in questa
direzione per migliorare l'organizzazione. Crediamo anche e
comunque che iniziative, come quella che ci è stata fatta conoscere
oggi
,
possano servire a valorizzare il turismo culturale in
primo luogo, ma anche a migliorare quest'altra fetta di turismo,
che può avere un proprio spazio in una realtà come quella della
Valle d'Aosta.
Teniamo conto dell'orientamento dell'amministrazione, però, se
esistono delle difficoltà, ci siamo permessi e ci permettiamo di
sollecitare l'Amministrazione a migliorare questa capacità
ricettiva con la ricerca di soluzioni idonee allo scopo.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK