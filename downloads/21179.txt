Consiglio Regionale della Valle d'Aosta - Oggetto del Consiglio n. 1107 del 26 gennaio 2005 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
SPORT E TEMPO LIBERO
TRASPORTI E VIABILITÀ
Trasporti
Impianti a fune
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1107 del 26 gennaio 2005 - Resoconto
OGGETTO N. 1107/XII - Realizzazione di un eventuale collegamento
funiviario tra gli impianti sciistici di Valtournenche-Cervinia e
di Ayas-Champoluc. (Interpellanza)
Interpellanza
Premesso che la realizzazione di un collegamento funiviario
tra gli impianti sciistici di Valtournenche-Cervinia e di
Ayas-Champoluc, idea già emersa alcuni anni fa, permetterebbe la
creazione di una connessione intervalliva che, per vastità e per
varietà, sarebbe in grado di offrire una notevole gamma di
soluzioni turistiche, sportive, ricettive e di svago;
i sottoscritti Consiglieri regionali
Interpellano
l'Assessore delegato per conoscere:
1) se esiste uno studio preliminare o di fattibilità in
merito: in caso affermativo, quali sono i contenuti e se lo ritiene
attuabile;
2) se condivide l'ipotesi di cui in premessa e se intende
promuoverne il rilancio: in caso affermativo, secondo quali
modalità e tempistiche.
F.to: Tibaldi - Frassy
Président - La parole au Conseiller Tibaldi.
Tibaldi (CdL) - Il comprensorio di Valtournenche, in particolare
la società "Cime Bianche S.p.a." che lo gestisce, è sovente
beneficiata di notevoli "iniezioni di liquidità" per non solo
ripianare i debiti societari, ma anche per realizzare degli
investimenti, che vanno dalla sostituzione di impianti di
arroccamento alla creazione di impianti di innevamento artificiale
da 0 a 3.000 metri. Sono investimenti importanti, che tendono a
qualificare il comprensorio e sui quali ci troviamo d'accordo.
C'è però da dire che si sta sviluppando, in un'ottica di offerta
sempre più ampia e globale, il concetto di interconnessione fra i
vari "domaines skiables": lo testimonia uno degli ultimi che è
stato effettuato, quello fra Champoluc e Alagna; c'è in previsione
anche un altro collegamento con il Piemonte fra Champorcher e gli
impianti di Valprato Soana; da anni si sta parlando di un
collegamento importante fra gli impianti del Monte Rosa con gli
impianti di Breuil-Cervinia, un sogno, oppure una suggestione
alberga nella mente di diverse persone da anni e che potrebbe
realizzare - oggi che il comprensorio si estende fino alle valli
piemontesi di Alagna - un perimetro che qualcuno definisce il più
grande del mondo a livello di offerta sciistica.
Questa interpellanza mira a capire se, al di là delle
suggestioni o delle idee, c'è qualche fattibilità in merito, se
esiste uno studio preliminare da parte della Regione o dello stesso
Comune, visto che la Regione con "Finaosta" partecipa in maniera
massiccia nella "Cime Bianche S.p.a.", se l'ipotesi è condivisa da
questa Giunta e, in caso affermativo, se c'è intenzione di
promuoverne il rilancio; qualora l'intenzione sia in senso
positivo, se, oltre agli annunci, ci sono anche modalità e tempi
più o meno definiti.
Président - La parole à l'Assesseur au tourisme, aux sports, au
commerce, aux transports et aux affaires européennes, Caveri.
Caveri (UV) - Credo che si debba distinguere la realtà dalla
fantasia e in questo caso la distinzione sta nel fatto che ci
troviamo di fronte a 2 comprensori sciistici, attualmente
interconnessi fra di loro: il sistema del Breuil-Cervinia e quello
di Valtournenche, che necessitano di enormi investimenti nei
prossimi anni per la modernizzazione degli impianti e per
l'innevamento artificiale, a fronte anche della difficoltà che lei
conosce ad ottenere dei finanziamenti per il comprensorio del
Breuil, dovuto al fatto che si tratta di comprensorio di interesse
internazionale. Peraltro il comprensorio viciniore, quello del
"Monterosa Ski", è in questo momento impegnato in investimenti
colossali che sono la conseguenza di una scelta politica che risale
all'inizio degli anni '80, quando attraverso il Colle della
Bettaforca gli impianti di Ayas-Champoluc si sono espansi verso la
Valle di Gressoney e successivamente verso la Valsesia e con il
prossimo anno, con il completamento del nuovo "Funifor" si completa
un grande sogno, che è quello del "Monterosa Ski"; quindi, grandi
investimenti necessari al Breuil-Cervinia-Valtournenche sugli
attuali impianti e innevamenti, grandi investimenti ancora in corso
per il legame all'interno del Monte Rosa.
Esiste qualcosa nella memoria storica dell'Amministrazione?
Certamente sì. La società "Funivie di Champoluc" aveva presentato,
nel febbraio 1992, uno studio preliminare per il collegamento dei
due comprensori sciistici, per inserirli nel piano di bacino di
traffico di allora, che prevedeva la realizzazione di un sistema
misto funicolare-telecabina. Con una lettera del 1995 l'Assessore
all'ambiente Riccarand aveva scritto alle "Funivie di Champoluc"
che questo collegamento intervallivo non rientrava in nessuno degli
atti programmatori in materia di trasporto e diceva che l'impatto
ambientale era assolutamente inaccettabile, oltre ad esprimere
forti dubbi sull'economicità dell'opera dal costo assai
considerevole. Credo che rispetto alla risposta di allora non ci
siano elementi nuovi, quindi condivido la risposta del 1995, anzi
devo dire che oggi ci troviamo di fronte a un quadro legislativo
ancora più complesso, perché l'attuale legislazione regionale, pur
con le piccole varianti che sono contenute nell'"Omnibus", non
consente un collegamento funiviario di questo genere in un'area che
oltretutto presenta grandi complessità dal punto di vista
ambientalistico. Poi alla fine vi dirò su cosa si può riflettere
per vedere se realtà e fantasia si possano connettere.
Noi siamo fermi, per la proposta del 1992, all'evoluzione della
legge regionale che non consente l'apertura di nuovi "domaines
skiables" di questo genere; devo dire che un altro elemento fu il
fatto che, con INTERREG II, siamo nel 2001, si definì uno studio,
chiamato "Espace Mont Cervin-Mont Rose", che è un tomo di
considerevole spessore, dove si riprende in esame questo
collegamento facendone anche un po' di storia. Leggo il passaggio
di questo studio, che immagino si possa ascrivere all'ing. Andrea
Marocchi, molto noto nel settore degli impianti a fune: "Il
collegamento intervallivo tramite il Courtod è in dibattito dalla
fine degli anni '60, quando si pensava di unire Saint-Jacques al
Colle di "Cime Bianche" mediante una serie di funivie bifuni,
capaci di saltare i tratti soggetti a valanghe e il lungo pianoro
che porta all'Alpe Mase. Il progetto di allora pensava di accedere
direttamente allo sci estivo portando una funivia sulla Gobba di
Rollin, di collegarsi con Zermatt tramite il Klein Matterhorn e
infine di unirsi al comprensorio della Valle del Lys tramite la
Bettaforca, come effettivamente poi si è fatto anche se con
tecnologie e funzionalità diverse" (cioè non si è fatto nell'ambito
di questo grande disegno, ma si è fatto per collegare la Valle di
Ayas con la Valle di Gressoney). Il costo dell'impresa tradotto in
termini attuali si potrebbe valutare vicino ai 150 miliardi. Negli
anni '90 un nuovo progetto riprendeva in parte i concetti di allora
ed è quello delle funivie di Champoluc, ma sfruttava la nuova
tecnologia delle funicolari in tunnel per partire da Frachey presso
la stazione di valle della nuova funicolare, quindi a Frachey c'è
un impianto che porta verso la Valle del Lys anziché da
Saint-Jacques, con due funicolari si sale l'Alpe Mase e poi il
Colle delle Cime Bianche, e via così, costo: 140 miliardi.
Dice il tecnico che il vallone del Courtod è bellissimo, se
percorso con lo spirito dello sciatore alpinista, che scende quando
le condizioni di stabilità del manto nevoso lo permettono, accoglie
la neve dei versanti sud come la polverosa di quelli nord, e non si
lamenta se qualche tratto è troppo piatto e deve spingere un po'.
Poi il tecnico dice di avere studiato una serie di soluzioni di
tipo leggero, cioè 4 seggiovie biposto con la particolarità che
queste sarebbero partite da Saint-Jacques e quindi si sarebbe
dovuto immaginare da Frachey fino a Saint-Jacques un collegamento
via pullman. Morale della favola:
"non parlando dell'innevamento
programmato..."
- dice il tecnico -
"... e tenuto conto
dell'esposizione, il coefficiente di utilizzo degli impianti
sarebbe basso e neppure in questa ipotesi riduttiva sarebbe
possibile coprire i costi di esercizio".
L'atmosfera del Courtod - e qui andiamo in poesia, ma è la
realtà scritta dal tecnico - è mirabile, sia percorrendo la valle
in salita fino ad aprirsi sul Cervino, sia in discesa su Ayas,
tenendosi a sinistra verso Fiery, per evitare la stretta gola che
chiude la valle verso destra. Resta la cattiva esposizione con poca
neve di cattiva qualità nella parte soleggiata e vi è una valanga
che scarica pericolosamente. Alcuni anni fa lì purtroppo morì il
ben noto esperto di federalismo, il prof. Levi, quindi una
esposizione tutt'altro che ideale. Bisogna poi guardare - dice il
tecnico - alle note ambientali e paesistiche, le quali sono - per
chi eventualmente volesse costruire - assai dolorose, nel senso che
il PTP indica quell'area come un'area per il tempo libero, ma
legata ad un tour sci alpinistico, escludendo la realizzazione di
impianti. Devo dire che la realizzazione degli impianti è resa
ancor più difficile dal fatto che molte delle zone attraversate
dagli impianti e da eventuali piste sono classificate di
"importanza comunitaria", in base alla direttiva CE n. 43/1992,
quindi l'Habitat 2000, dove sappiamo che questi tipi di zone
particolarmente sensibili sono intoccabili.
Cosa ha previsto, invece, lo studio Espace Mont Cervin-Mont
Rose? In coerenza con alcuni aspetti del PTP ci si è spinti più in
là. Capisco che le tribolazioni del trenino di Cogne rendono le
cose che fra breve dirò particolarmente complesse, ma l'idea che
hanno perseguito questi progettisti, naturalmente non si tratta di
progetti neanche di fattibilità, siamo di fronte a delle ipotesi
estremamente sintetiche, prevede una serie di tunnel intervallivi.
Se ne prevede uno di base tra Châtillon e Brusson, si immagina un
secondo tunnel intervallivo fra Gressoney-La-Trinité e Ayas, si
immagina - e i costi sarebbero comunque inferiori alla costruzione
di un complicato sistema - un collegamento fra Ayas e
Valtournenche, che qui viene descritto in maniera sintetica,
immaginando un sistema di tipo ferroviario complesso che potrebbe
ricordare alcuni collegamenti con treni che già esistono sulle
Alpi.
Ritengo che ci sia qualche approfondimento da fare nei prossimi
anni, vista la grande difficoltà che oggi abbiamo per la mancanza
di collegamenti intervallivi che abbiano intanto una valenza di
tipo annuale e non stagionale, perché nel caso di un collegamento
come quello funiviario ha caratteristiche stagionali, come dimostra
il collegamento fra Gressoney e Alagna che ha carattere di
stagionalità invernale.
L'insieme di ragioni tecniche, ambientali e paesistiche, che ho
descritto per quanto riguarda il collegamento come immaginato, ci
porta a dire che oggi quel collegamento realisticamente non è
fattibile. L'ostacolo più grande sono proprio i siti comunitari e
l'assoluta scarsa attrattività della zona di rientro, quindi
sarebbero degli impianti fini a sé stessi, solo di collegamento, e
con i costi attuali non ci sarebbe una ripetitività, cioè ci
sarebbero degli impianti di solo spostamento. Credo invece che
l'ipotesi di riflettere su soluzioni di tipo tecnico, che possano
consentire dei collegamenti intervallivi attraverso tunnel, possa
essere affascinante - e credo che potrebbe anche essere oggetto di
un approfondimento sulla base di fondi comunitari -, se la logica
di fondo è quella di avere un collegamento intelligente fra le
valli, sapendo che anche immaginare qualche formula diversa
potrebbe essere interessante. Si tratta però di una pista da
seguire, rispetto alla quale abbiamo solo ipotesi progettuali di
larghissima massima; oggi, con molta concretezza, immaginare dei
collegamenti di tipo funiviario, cozza - come già era stato detto a
metà anni '90 - contro una realtà legislativa che non lo consente e
contro una redditività di tipo economico che sarebbe assolutamente
dubbia.
Président - La parole au Conseiller Tibaldi.
Tibaldi (CdL) - Nel ringraziare l'Assessore Caveri per la
risposta dettagliata che ha fornito in merito ai quesiti proposti,
facciamo alcune considerazioni.
Realtà e fantasia sono due cose completamente diverse, siamo
concordi; talvolta, però, bisogna fantasticare per inventare
qualcosa, altrimenti si rischia di implodere su sé stessi, e direi
che come c'è stato un guizzo di fantasia per l'Aosta-Martigny,
un'impresa alquanto ardua peraltro caldeggiata dall'Assessore
Caveri da anni a questa parte e non solo da lui, non riteniamo che
sia scandaloso fantasticare anche per quanto riguarda un
collegamento come quello intervallivo fra
Breuil-Cervinia/Ayas-Champoluc. Un collegamento che, peraltro, se
ha dei vincoli di carattere legislativo, come evidenzia quello
studio del 2001, sappiamo che i vincoli di carattere legislativi o
pianificatorio come il PBT (piano di bacino di traffico) o il PTP
(piano territoriale paesistico) sono suscettibili di modificazioni,
cioè nulla è immutabile, tutto può essere modificato
compatibilmente con le esigenze di una comunità.
Mi risulta che questa esigenza, definita "fantastica", sia
condivisa anche da una discreta parte della popolazione di
Valtournenche, che la vedrebbe come uno sbocco naturale rispetto ad
collegamento che viene azionato solo nei confronti di Zermatt. In
un mondo in cui si cerca di guardare verso orizzonti sempre più
vasti, crediamo che il pensare più in grande non guasti. Le cito
solo quello che stanno facendo a livello di Dolomiti...
(interruzione dell'Assessore Caveri, fuori microfono)
... bisogna vedere l'orografia, però non mi sembra che l'assetto
orografico esistente fra le zone che lei ha indicato e Ayas sia di
totale impedimento a un collegamento di questo tipo. Ci sono degli
impedimenti di carattere valanghivo che però possono essere
aggirati o superati, ma non voglio essere il sostenitore di un
progetto che merita ulteriori approfondimenti. Direi però che
bisogna entrare in un ordine di idee più ampio - le stavo citando
l'esempio delle Dolomiti - che stanno arrivando a forme non solo di
connessione intervalliva su più fronti, ma anche di promozione
unica fra regioni. Le Province autonome di Trento e Bolzano stanno
studiando con il Veneto forme sempre più coordinate e unitarie, per
attirare clientela in maniera massiccia e qualitativamente più
elevata verso i loro territori.
Lei ha citato il trenino di Cogne: su questo trenino sono stati
investiti 100 miliardi...
(nuova interruzione dell'Assessore Caveri, fuori
microfono)
... sulla base di risposte che abbiamo avuto ad interpellanze ce
n'erano almeno 70 di cui 30 ancora in previsione, evidentemente non
c'è coerenza di dati fra quello che dice lei e il suo predecessore!
Comunque, a fronte di un investimento economico massiccio, il
trenino di Cogne ha un impatto economico turistico inferiore
rispetto a questo possibile collegamento intervallivo fra
Breuil-Cervinia e Ayas-Champoluc, quindi penso che molti di voi se
ne renderanno conto.
Apprendiamo con interesse che stiamo pensando a collegare
trasversalmente le varie valli laterali, come la Val d'Ayas, la
Valtournenche e la Val di Gressoney; anche noi, con forse un guizzo
di fantasia all'Assessore Vallet, avevamo proposto di fare un
collegamento intervallivo fra le valli del Biellese e la Valle di
Gressoney, che con un tunnel di soli 4 km potrebbe captare un
bacino di utenza ricco di turismo. Auspichiamo che si cominci a
riflettere in questa direzione, con la stessa concretezza che è
stata utilizzata per progetti sui quali più volte abbiamo espresso
la nostra perplessità, come il trenino di Cogne.
La ringraziamo per le informazioni di carattere storico che ha
fornito alle domande che le abbiamo proposto, e auspichiamo che ci
sia un ravvedimento nel pensiero congelato forse da principi
eccessivamente fondamentalisti da un punto di vista
ambientalistico, che hanno ispirato la lettera del 1995 a firma
dell'allora Assessore Riccarand, alla quale oggi l'Assessore Caveri
dice di richiamarsi "in toto".
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK