Consiglio Regionale della Valle d'Aosta - Oggetto del Consiglio n. 2688 del 9 maggio 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Ordinamento degli uffici e del personale
ASSISTENZA SOCIALE
Asili nido
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2688 del 9 maggio 2007 - Resoconto
OGGETTO N. 2688/XII - Attivazione di un asilo nido aziendale
dell'Amministrazione regionale. (Interpellanza)
Interpellanza
Ricordato che più volte in questa legislatura è stato posto
il problema dell'attivazione di un asilo nido aziendale
dell'Amministrazione regionale e che un'apposita rilevazione ha
dimostrato una forte richiesta sia per quanto riguarda le sedi
della città capoluogo, che quelle nei comuni di Saint-Christophe e
Quart;
Constatato che a tutt'oggi non è stata individuata o
realizzata alcuna struttura in grado di alleviare i disagi e le
difficoltà dei dipendenti regionali e di coloro che lavorano presso
l'amministrazione regionale, genitori di bambini dagli zero ai tre
anni;
i sottoscritti Consiglieri regionali
Interpellano
il Governo regionale per conoscere se intenda:
1) attivare nel più breve tempo possibile uno o più asili
aziendali pubblici nei pressi del palazzo dell'Amministrazione
regionale di via Festaz e per i Comuni di Saint-Christophe e di
Quart;
2) avviare, nel frattempo opportune convenzioni con altri
soggetti pubblici o privati al fine comunque di dare una prima
risposta al problema;
3) concordare con le organizzazioni sindacali opportune
attività di monitoraggio delle esigenze del personale, al fine di
adeguare le strutture dell'asilo aziendale il più tempestivamente
possibile all'evoluzione della domanda.
F.to: Sandri - Fontana Carmela - Squarzino Secondina
Presidente
- La parola alla Consigliera Squarzino
Secondina.
Squarzino (Arc-VA)
- Ogni volta arriviamo qui e facciamo
l'elenco di tutte le iniziative che abbiamo già fatto rispetto
all'asilo nido ambientale, ogni volta che riguardo questo
promemoria dico: non è possibile! Fatta la mozione in Consiglio
regionale... partita a febbraio del 2005, quindi 2 anni fa,
un'indagine... la mozione sull'indagine conoscitiva... fatto ad
aprile 2005 il punto sull'indagine conoscitiva, a maggio 2005 vi è
stata da parte del Presidente Perrin la relazione al Consiglio
sull'indagine conoscitiva, a luglio 2005 abbiamo fatto la verifica
con la nuova maggioranza per capire se questo progetto rientrava
nelle priorità dell'attuale maggioranza e abbiamo avuto una
risposta positiva, volevamo che prendesse un impegno. A novembre
2005 vi sono già dei progetti di gestione dell'asilo nido che sono
consegnati, nel senso che è stato affidato a una cooperativa
l'incarico di delineare alcune ipotesi di realizzazione di un asilo
nido aziendale e sono stati consegnati a novembre 2005 questi
progetti, lì però emerge che il problema essenziale è il problema
della sede. A maggio 2006, un anno fa, chiediamo notizie sul
reperimento di questa sede, a novembre 2006 mi si dice che è stato
costituito un gruppo di lavoro interassessorile per trovare la
sede. Ancora a febbraio 2007 avevo riproposto il problema e mi si è
risposto che era questione di poco tempo, che la sede si trovava,
che il Presidente voleva sollecitare i suoi uffici per trovare la
sede. L'altro giorno a febbraio 2007 troviamo qui, obiettivo
lavoro, tutto un tema sulla conciliazione per armonizzare vita e
lavoro, quindi è un problema che interessa questa Regione, perché
si parla dell'esigenza di liberare tempo ai lavoratori e alle
lavoratrici per favorire le esigenze familiari e personali, si
elencano il part-time, il telelavoro, gli asili nido aziendali,
banche del tempo come modalità concrete per rispondere a questa
esigenza della famiglia. Parliamo sempre della famiglia, la
famiglia chiede anche strumenti per conciliare le esigenze della
vita e del lavoro.
Si dice che sono stati attuati diversi progetti per aprire i
servizi all'infanzia anche in zone di montagna, poi si dà grande
risalto al nido aziendale dell'USL che ha aperto ufficialmente ad
aprile 2005 ed è partito grosso modo quando siamo partiti noi,
appena dopo, nel senso che la ricerca sull'asilo nido aziendale è
durata quasi un anno, è stata fatta utilizzando le risorse del
Ministero messe a disposizione delle aziende per i nidi aziendali,
proprio alla luce di questo progetto ricordo che con i colleghi
Salzone e Lanièce avevamo sollevato questa questione, adesso mi
trovo altri compagni di viaggio con cui porto avanti tale
argomento, perché sono cambiati alcuni ruoli all'interno di questo
Consiglio...
(interruzione di un Consigliere, fuori microfono)
... no, certo, ma dico portare avanti con iniziative in
Consiglio, sono convinta che questa volontà politica da parte
vostra c'è sempre e sono convinta anche che voi cerchiate
all'interno della maggioranza di tener vivo tale argomento, forse
noi vi diamo una mano, o vi danneggiamo? Non lo so. A noi comunque
non interessa sapere se il vostro ruolo all'interno della
maggioranza è efficace o meno, il nostro obiettivo è che questi
asili nido aziendali vengano realizzati. L'altro giorno leggiamo
sul giornale che nelle varie spese esistenti sono previsti anche
interventi per il servizio dei minori a Charvensod a Pollein e lì
si dice anche:
"così serve anche come asilo nido aziendale per
l'Amministrazione regionale"
. Mi chiedo allora: è quello il
futuro asilo nido aziendale dell'Amministrazione regionale o forse
la stampa ha dato informazioni non precise? Fatta questa premessa,
volevamo sapere a che punto è la situazione non solo per i
dipendenti che lavorano qui in Regione, ma anche quelli che hanno
la sede di lavoro nei Comuni di Saint-Christophe o di Quart.
L'altra domanda che poniamo è: non è possibile, mentre si cerca
la sede, cominciare già ad individuare chi e come potrebbe gestire
eventualmente questo asilo nido, oppure individuare soggetti
privati che possono gestire lo stesso? Vorrei poi ricordare che
ogni tanto incontro del personale che lavora in Regione che mi
dice: "adesso se ci fosse l'asilo nido, avrei diritto per mio
figlio, non vorrei che la Giunta mi obbligasse ad avere altri 2 o 3
figli per poter usufruire almeno per un figlio del servizio
dell'asilo nido aziendale". Se questo è un obiettivo, diciamolo
chiaramente in modo che uno si possa programmare... a parte il tono
leggero di questa iniziativa, credo che il problema esista
realmente e speriamo che il Presidente abbia notizie interessanti
che si possano comunicare a tutti coloro che ci chiedono: "ma non
riuscite a far aprire l'asilo nido aziendale?", come se noi
avessimo questo compito, speriamo che almeno il Presidente ci
riesca.
Presidente
- La parola al Presidente della Regione,
Caveri.
Caveri (UV)
- Collega Squarzino, si agganci le cinture di
sicurezza che la faccio sognare adesso... non so se in aereo, in
elicottero, in bicicletta... non lo so, intanto devo dirle che
nell'assestamento di bilancio che abbiamo presentato in queste ore
riteniamo di aver messo un punto fermo alla vicenda, perché vi è un
articolo che si chiama "finanziamento degli oneri di realizzazione
dell'asilo nido in Comune di Charvensod", questa è una questione -
come possono raccontare i colleghi di quella zona come Stacchetti,
che hanno seguito tutte le vicende di questi anni - che trova,
anche per uno sforzo congiunto dei sindaci di quelle località e del
Governo regionale, una soluzione economica, con un finanziamento
cospicuo che permetterà di costruire questa opera così importante
per i Comuni "de la Plaine" di Aosta e che curiosamente fu anche
avversato all'epoca da un Consigliere comunale oggi molto vicino
alle posizioni del gruppo "Arcobaleno", che fece una raccolta di
firme per non far fare l'asilo nido. Oggi invece devo dire che non
solo l'asilo nido verrà costruito, ma vi è il comma 5 che dice:
"nella struttura realizzata ai sensi del presente articolo
devono..."
- quindi non è un fatto opzionale -
"... essere
riservati, in relazione ai bisogni dell'Amministrazione regionale e
con le modalità stabilite in apposita convenzione, posti di asilo
nido aziendali, per i quali è riconosciuto all'ente gestore un
corrispettivo calcolato al netto degli oneri di ammortamento della
struttura"
.
Credo che l'esito conclusivo... diciamo che si tratta di un
modulo che potrà essere presumibilmente fra i 25-30-40 bambini, ma
siamo in una fase di ulteriore approfondimento, si tratta del
lavoro che sta facendo il famoso gruppo che terminerà nel settembre
2007, che in una logica di incontro con le organizzazioni sindacali
e il Comitato per le pari opportunità consentirà di concludere
quegli aspetti di analisi della domanda e di analisi dei costi che
ci consentirà alla fine di ottimizzare. È ovvio che il numero di
dipendenti regionali è talmente elevato da non essere così
presuntuosi da credere che questa sia la soluzione degli asili
aziendali, peraltro non posso neanche pensare che lei possa credere
che l'Amministrazione regionale, che ha oggi 2.888 dipendenti,
possa immaginare di trovare una soluzione per il soddisfacimento di
tutte le richieste che potranno derivare dalle Signore e dai
Signori che lavorano nell'Amministrazione regionale, perché 2.888
sono ampiamente incrementati tenendo conto di molte altre persone
che ruotano attorno all'Amministrazione regionale.
Questa è una prima risposta importante per avere l'asilo nido
aziendale, vorrei ricordare che nessuna Amministrazione regionale
italiana, neanche le avanzatissime Regioni che governate voi ha un
asilo nido aziendale, quindi saremmo i primi in Italia ad avere un
asilo nido aziendale, ma grazie alla collega Squarzino, anzi fra
102 anni dedicheremo la struttura a lei, metteremo: "struttura
Squarzino Secondina"... è vero, dobbiamo già dedicarle il nuovo
ospedale... io fra 102 anni sarò giovanissimo e comunque nella
logica familiare ci sarà mio figlio... visto che voi dite sempre
che mi sono ormai montato la testa...
(interruzione del Consigliere Cesal, fuori microfono)
... tu non fare il furbo, perché hai tuo figlio che si sposa fra
qualche giorno, quindi la speranza che la saga dei Cesal si
interrompesse viene meno nelle prossime ore!
L'esecuzione dei lavori per l'asilo nido a cura del Consorzio
dell'"Envers", che sorgerà nel Comune di Charvensod, quindi
dovrebbe consentire di rispondere ai primi bisogni di asilo nido
aziendale, naturalmente credo che si potrà nel tempo e sulla base
dell'unica esperienza che abbiamo di asilo nido aziendale - quella
dell'USL - vedere se e in che modo si potrà migliorare l'offerta
per rispondere alla domanda che sappiamo essere legittimamente
crescente.
Presidente
- La parola al Consigliere Sandri.
Sandri (GV-DS-PSE)
- Mi scuso se ritorno a un clima meno
faceto, anche perché sulla questione delle presenze delle dinastie
in questo Consiglio anche per l'invito che è stato fatto stamani
delle storie personali credo che ci si potrà riflettere con calma,
ma è una storia interessante che merita valutazioni più attente.
Sulla risposta del Presidente sono spiacevolmente sorpreso, perché
si arriva a dire che a Charvensod verrà fatta una struttura per
l'Amministrazione regionale, ma tutto il lavoro che è stato fatto
dall'Amministrazione regionale per verificare il bisogno che è a
Quart, che è a Saint-Christophe, che è ad Aosta... si costruisce a
Charvensod? Mamma mia! Se questo è favorire le persone che vengono
a lavorare e che hanno problemi di asilo nido, lo trovo veramente
grave! Chi lavora a Quart deve partire al mattino per andare prima
a Charvensod, poi andare a Quart... evidentemente voi andate senza
una logica. Ha fatto bene prima la collega Squarzino a richiamare
una serie di passaggi: non sappiamo se c'è un'esigenza, è stato
fatto uno studio da cui sono emerse delle esigenze e si dà una
risposta da un'altra parte! Ma sarà mica il modo di ragionare!
Tutti i soldi, il tempo, la fatica spesa per fare quella
ricognizione allora non è servita a nulla? E non c'erano altre
soluzioni? Certo che c'erano, il problema è che non si vogliono
fare perché questo è l'ultimo dei problemi. Ci sono strutture come
quella dell'USL, strutture private, cooperative, non cooperative...
che fanno questo servizio, lo fanno da tempo, lo fanno bene, non si
capisce perché non si possa utilizzare la convenzione con queste
strutture esistenti ad Aosta, a Saint-Christophe, probabilmente
anche a Quart, perché non si possono fare queste scelte per dare
risposte più puntuali! Era stato detto da lei o dal suo
predecessore che si stava facendo una ricerca di locali vicino
all'Amministrazione regionale per poter dare una risposta coerente
e credibile a questo problema, lei non ci ha detto neanche se tale
ricerca ha portato buoni frutti... ed è evidente che si va avanti
così. A un certo punto questo problema non si è riuscito a
risolverlo, abbiamo deciso di mettere la parola "nido aziendale"
alla struttura di Charvensod, ma è stato del tutto casuale, perché
è una storia che è andata avanti per i fatti suoi e avete cercato
solo di dare un contentino alla vostra coscienza dando questo tipo
di indicazione, che non risponderà non solo a una piccola parte
delle richieste, ma anche a quella richiesta risponderà in modo
insufficiente con un servizio di bassa qualità. Se questo è come
considerate lo sviluppo della Valle d'Aosta e l'attenzione alla
persona, credo che siamo veramente su un binario sbagliato!
Ultima considerazione: non vorrei richiamare quanto detto prima
dalla collega, con cui abbiamo condiviso passaggi vari in questa
legislatura su tale punto, però, a furia di aspettare gruppi di
lavoro, determinazioni, progetti, cose del genere, quelli del 2003
per cui abbiamo cominciato a chiedere fra poco saranno a fare il
militare, altro che asilo nido aziendale! Evidentemente non solo vi
è un po' di disorientamento spazio temporale, ma esiste una tale
farraginosità di iniziativa che si rischia davvero che, quando si
trovano le soluzioni, i "buoi" siano abbondantemente scappati e da
parecchio tempo!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK