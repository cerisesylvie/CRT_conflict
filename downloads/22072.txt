Consiglio Regionale della Valle d'Aosta - Oggetto del Consiglio n. 1753 del 25 gennaio 2006 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Assistenza socio-sanitaria
NORME DI ATTUAZIONE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1753 del 25 gennaio 2006 - Resoconto
OGGETTO N. 1753/XII - Parere sullo schema di decreto legislativo
recante norme di attuazione dello Statuto speciale della Regione
Valle d'Aosta in materia di contributi per la copertura di oneri
sanitari ed assistenziali.
Il Consiglio
Considerato che l'articolo 48 bis dello Statuto speciale per
la Valle d'Aosta dispone che il Governo è delegato ad emanare uno o
più decreti legislativi recanti le disposizioni di attuazione dello
Statuto stesso e le disposizioni per armonizzare la legislazione
nazionale con l'ordinamento della Regione Valle d'Aosta, tenendo
conto delle particolari condizioni di autonomia attribuita alla
regione, e che gli schemi dei decreti legislativi sono elaborati da
una Commissione paritetica composta da sei membri nominati,
rispettivamente, tre dal Governo e tre dal Consiglio regionale
della Valle d'Aosta e sono sottoposti al parere del Consiglio
stesso;
Rilevato che con nota in data 7 dicembre 2005 il Ministro per
gli Affari regionali ha trasmesso, ai fini dell'acquisizione del
parere di cui all'articolo 48 bis dello Statuto speciale, lo schema
di norme di attuazione
in materia di contributi per la
copertura di oneri sanitari ed assistenziali, approvato dalla
Commissione paritetica in data 18 novembre 2005;
Visto il parere della I Commissione consiliare
permanente;
Esprime
parere favorevole sullo schema di decreto legislativo recante
norme di attuazione dello Statuto speciale della Regione Valle
d'Aosta
in materia di contributi per la copertura di oneri
sanitari ed assistenziali.
Allegato
(Omissis)
Presidente - In data 7 dicembre 2005 il Ministro per gli affari
regionali ha trasmesso, ai fini dell'acquisizione del parere di cui
all'articolo 48 bis dello Statuto speciale, lo schema di norme di
attuazione in materia di contributi per la copertura di oneri
sanitari ed assistenziali, approvato dalla Commissione paritetica
in data 18 novembre 2005.
La parola al Presidente della Regione, Caveri.
Caveri (UV) - Anzitutto è un'espressione di vivo compiacimento
perché questa norma di attuazione dimostra, anche se su di un tema
non decisivo per l'autonomia della Valle d'Aosta, ma pure
importante, uno sblocco della Commissione paritetica e che la
scelta che abbiamo fatto di ricerca di dialogo è risultata essere
positiva. Naturalmente aspettiamo "la prova del 9" su ulteriori ed
altre norme di attuazione, domani si riunisce la Commissione
paritetica, ci auguriamo che alcuni altri provvedimenti possano
giungere al parere di questo Consiglio, come previsto dall'articolo
48bis dello Statuto.
L'articolato ha per oggetto l'istituzione di contributi anche
obbligatori destinati alla costituzione di fondi assicurativi per
specifiche prestazioni sanitarie e socio-assistenziali. Questa è
una norma che consente di rendere effettivo l'esercizio di una
potestà normativa regionale, che consentirà, tenuto conto di tutti
gli obblighi del servizio sanitario nazionale, di rendere più ampie
le nostre competenze, soprattutto di rendere più ampi i servizi a
beneficio dei cittadini. Già l'articolo 34 della legge n. 724/1994
- legge finanziaria del 1995 - stabilisce che la Regione provvede
autonomamente al finanziamento del servizio sanitario regionale,
senza alcun apporto del bilancio dello Stato. Il dettato
dell'articolo 34 è frutto di un accordo fra Stato e Regione, che
destinava l'intero gettito derivante dall'IRAP alla Regione stessa;
oggi non è il caso che vi faccia la storia delle ragioni che
portarono a questa scelta, in parte legate anche alla questione del
riparto fiscale. In questo contesto il decreto legislativo n.
502/1992, modificato dal decreto n. 229/1999, ma anche da recenti
riforme del titolo V della Costituzione, è stato profondamente
riformato nella parte che disciplina la potestà decisionale sui
livelli di assistenza in ambito sanitario, assegnando maggiore
autonomia legislativa alle Regioni. Il nuovo articolo 117 della
Costituzione attribuisce allo Stato unicamente la competenza
legislativa esclusiva in materia di determinazione dei livelli
essenziali, mentre dispone che rientrano fra le materie concorrenti
gli interventi diretti alla tutela della salute. Lo Stato ha
provveduto con un decreto del 2001 alla definizione dei cosiddetti
"LEA" (livelli essenziali di assistenza), ovvero assistenza
sanitaria collettiva in ambienti di vita e di lavoro, assistenza
distrettuale, assistenza ospedaliera. La Regione ha dato attuazione
al decreto del 29 novembre il 30 dicembre 2002. I livelli
essenziali di assistenza sono declinati in modo tale da prevedere
sia una lista di quelli garantiti su tutto il territorio nazionale
e a tutti i cittadini, sia una lista di quelli esclusi. È comunque
fatta salva la facoltà da parte delle Regioni di prevedere
l'erogazione a favore degli assistiti residenti sul territorio
regionale di prestazioni totalmente o parzialmente escluse dai
livelli essenziali di assistenza. È comunque da questo punto di
vista positivo rimarcare come in alcune prestazioni si possa in
prospettiva fissare dei "paletti" più avanzati ed è il caso di
alcune Province, come Trento e Bolzano, che già hanno questi
programmi di accumulo, che interessano alcune tipologie di
assistiti potenziali: penso alla questione che diventerà un
problema serio anche in Valle d'Aosta con la piramide rovesciata
dell'invecchiamento, ovvero l'assistenza agli anziani della
cosiddetta "quarta età", ai malati di Alzheimer. Si tratta quindi
da parte nostra di poter inserire questo schema di norma di
attuazione per poter ricorrere, come altre realtà autonomistiche, a
strumenti finanziari innovativi in grado di fornire in modi
economicamente efficienti e in tempi certi una più ampia gamma di
prestazioni sanitarie e socio-assistenziali ai cittadini
valdostani.
Presidente - Dichiaro aperto il dibattito.
La parola al Consigliere Curtaz.
Curtaz (Arc-VA) - Interverrò brevemente per rappresentare la
nostra posizione e il nostro voto favorevole al provvedimento.
Intanto mi associo alle parole di plauso del Presidente rispetto al
fatto che la Commissione paritetica sembra abbia ripreso a
funzionare, perché ricordo che a due anni e mezzo dall'inizio della
legislatura siamo alla seconda norma di attuazione; la prima fu
quella del cosiddetto "foro erariale" e la seconda è questa. Mi
sembra che una produzione di una norma di attuazione ogni circa un
anno e mezzo non sia una dimostrazione di grande e produttivo
lavoro. A parte questo, votiamo favorevolmente perché il fatto che
la Regione ottenga attraverso questa norma di attuazione la
competenza in tale materia ci sembra un fatto positivo; altro sarà
discutere, quando andremo ad esercitare i diritti che verranno
definitivamente sanciti a favore della nostra Regione; si tratta di
una competenza anche interessante in una materia che avrà futuro.
Conosciamo infatti tutte le problematiche legate alla previdenza,
all'assistenza sanitaria in un momento storico, in cui è sempre più
difficile per ragioni economico-finanziarie garantire i servizi,
quindi il fatto che la Regione abbia un'opportunità in più è una
cosa favorevole. Per questo confermiamo il voto positivo a tale
schema di decreto legislativo.
Presidente - La parola al Consigliere Viérin Marco.
Viérin M. (SA) - Solo per esprimere anche noi l'apprezzamento
del lavoro portato avanti in Commissione paritetica, soprattutto a
seguito di alcune vicende verificatesi di recente in quest'aula.
Credo che i primi frutti stiano arrivando, per questo ci sarà il
voto favorevole del gruppo "Stella Alpina".
Presidente - Se non ci sono altri interventi, dichiaro chiusa la
discussione generale.
La parola al Consigliere Lattanzi, per dichiarazione di
voto.
Lattanzi (CdL) - Intanto una soddisfazione perché questo è un
atto concreto di federalismo fiscale che rispetta lo Statuto e che
dà un significato concreto a delle problematiche che la Regione
deve saper affrontare. Condivido in questo la preoccupazione
espressa dal Presidente Caveri. È anche l'atto concreto che
dimostra, dopo aver discusso per 4 anni dell'inefficacia della
Commissione paritetica che, quando la parte regionale si mette a
lavorare sui contenuti e non a discutere sulla Presidenza, le cose
funzionano. È un vantaggio che viene portato alla Valle d'Aosta
grazie al fatto che la parte regionale finalmente si è messa a
lavorare su cose concrete, che portano vantaggi concreti alla
nostra Regione; quindi anche un plauso al Presidente Meneghini
della Paritetica, che ha saputo ben governare questa parte finale e
costruttiva del ruolo regionale.
Presidente - La parola al Consigliere Salzone.
Salzone (FA) - Una competenza in più su una materia come quella
sanitaria è un fatto positivo. Il rilancio poi della Commissione
paritetica è altrettanto un fatto positivo, per questi motivi
dichiariamo il voto favorevole a tale provvedimento.
Presidente - Pongo in votazione il parere:
Consiglieri presenti, votanti e favorevoli: 26
Il Consiglio approva all'unanimità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK