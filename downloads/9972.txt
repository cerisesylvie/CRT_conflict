Consiglio Regionale della Valle d'Aosta - Oggetto del Consiglio n. 3554 del 8 luglio 1992 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 3554 del 8 luglio 1992 - Resoconto
OGGETTO N. 3554/IX Abbattimento delle barriere
architettoniche per l'accesso al presidio ospedaliero Beauregard di
Aosta.
(Interpellanza)
Presidente
Do lettura dell'interpellanza presentata dal
Consigliere Beneforti:
Interpellanza Preso atto che la Giunta regionale ha approvato
in data 15 marzo 1991 la delibera con la quale veniva affidato ad
uno Studio professionale il progetto esecutivo integrale per
l'abbattimento delle barriere architettoniche per l'accesso al
presidio ospedaliero Beauregard di Aosta;
Preso altresì atto che detto progetto è stato trasmesso
dall'Assessorato alla Sanità e Assistenza Sociale all'Assessorato
regionale dei Lavori Pubblici fin dal mese di luglio 1991 con
l'invito a procedere, con la massima urgenza, all'appalto dei
lavori;
Constatato che con delibera di Giunta n. 11.583 del 28/12/1990
la Giunta stessa ha previsto in lire 700.000.000=
(settecentomilioni) il finanziamento delle opere sopra
richiamate;
Rilevate le richieste e le lamentele da parte della cittadinanza
per l'accesso in salita dell'ingresso dell'ospedale e per il fatto
che i mezzi di trasporto non possono giungere al piazzale di fronte
all'ingresso creando gravi disagi alle persone anziane e in
difficoltà di deambulazione;
A conoscenza dei solleciti avanzati da parte dell'Assessorato
alla Sanità per la realizzazione delle opere;
il sottoscritto Consigliere regionale
interpella
l'Assessore competente per conoscere:
- i motivi per i quali i lavori per la realizzazione del
progetto non sono stati ancora appaltati, nonostante il tempo
trascorso;
- se intende realizzare l'opera nel suo complesso per facilitare
l'accesso all'ospedale alle persone anziane, disabili e portatori
di handicap. Tale opera come noto prevede la realizzazione di un
tunnel che dalla strada comunale Aosta-Saint Christophe giunge al
piazzale del Beauregard, ove sono previsti due ascensori per
superare il dislivello che separa tale zona con il piazzale
d'ingresso.
Presidente
Ha chiesto di parlare il Consigliere
Beneforti, ne ha facoltà.
Beneforti (DC)
Ai primi di giugno, nel periodo di
cambiamento della maggioranza alla guida della Regione, ho letto su
"La Stampa" un articolo, che non sto a definire e che dimostra come
certi giornalisti non approfondiscano i problemi prima di
scrivere.
Quando poi si mandano lettere di precisazione o di chiarimento,
o non vengono pubblicate, oppure la pubblicazione avviene dopo
tanto di quel tempo, che i lettori hanno già dimenticato a cosa si
riferivano.
L'articolo in questione riguarda il problema in due aspetti: il
servizio di autobus per il Beauregard e il problema di accesso
all'ospedale stesso da parte degli utenti.
Non entro in merito al discorso del trasporto, perché credo che
anche l'Assessore competente abbia letto l'articolo e veda quello
che si può fare per intervenire.
Nell'articolo si afferma:
"Al Beauregard le contraddizioni
non mancano, un ospedale predisposto per ospitare pazienti anziani
ha un accesso tra scalini e strade in salita, i pullman non
arrivano fino al piazzale davanti all'ingresso. Insistiamo da
tempo, dicono gli autisti dei pullman per risolvere questo
inconveniente. Per molte persone prive di un mezzo proprio le
difficoltà di deambulazione sono serie"
.
Non so con chi abbiano parlato ed insistito tanto gli autisti,
come si afferma nell'articolo. Non si sono certo rivolti alla Unità
sanitaria locale, né tantomeno all'Assessorato.
Se la giornalista si fosse informata presso l'Assessorato o
l'Unità sanitaria locale, sarebbe venuta a conoscenza che esiste un
progetto, il quale prevede tra l'altro un tunnel che dalla strada
comunale Aosta-Saint Christophe giunge al piazzale del Beauregard e
due ascensori per superare il dislivello che separa il piazzale
dall'ingresso dell'ospedale.
Questo progetto è stato rimesso da tempo dall'Assessorato alla
Sanità ai Lavori Pubblici e abbiamo presentato questa
interpellanza, per chiedere all'Assessore competente i motivi per i
quali i lavori non sono appaltati.
Presidente
Ha chiesto di parlare l'Assessore alla Sanità
e Assistenza Sociale Cout, ne ha facoltà.
Cout (PCI-PDS)
Intervengo per una prima risposta, poi
lascerò completare la risposta all'Assessore ai Lavori
Pubblici.
Voglio premettere subito una cosa al Consigliere Beneforti, che
anche su altre questioni ha sollevato problemi di funzionalità o
meno e di operatività della nuova Giunta.
Vorrei ricordare, anche se penso non sia necessario, che alla
Sanità esistono grossi problemi, aldilà di come possano essere
interpretate le situazioni dai giornalisti e dagli organi di
informazione.
Non intendo assolutamente né entrare in polemica né fare
appunti, ognuno fa il suo mestiere, i giornalisti fanno il loro e
anche gli assessori devono svolgere il loro compito. Penso che alla
Sanità i problemi non siano stati risolti completamente
dall'Assessore precedente. Sarebbe stato arduo, di appunti
potrebbero esserne fatti, eventualmente anche interpellanze e credo
che forse non riusciremo a fare tutto neanche noi.
Direi che è sintomatico il fatto stesso che il Consigliere
Beneforti ha presentato per questo Consiglio ben tre interpellanze,
mi pare sette od otto per il prossimo. Su questi problemi
cercheremo di dare risposte precise e puntuali.
Per ciò che riguarda la questione in oggetto, direi che è tutta
intenzione dell'Assessorato e della Giunta realizzare l'opera.
E' un'opera necessaria, che va incontro alle esigenze di accesso
all'ospedale delle persone anziane ed inabili.
I motivi per i quali questi lavori non sono ancora stati
eseguiti: all'Assessorato risulta che gli elaborati progettuali,
relativi all'opera di adeguamento per l'abbattimento delle barriere
architettoniche per l'accesso al Beauregard, sono stati inviati
all'Assessorato ai Lavori Pubblici, con nota in data 2 agosto 1991
per l'appalto.
Dopodiché c'è stata una nota il 14 novembre 1991 da parte
dell'Assessorato ai Lavori Pubblici, che ha evidenziato delle
carenze progettuali nella documentazione, carenze che sono state
valutate e successivamente proposte per una sanatoria da parte del
progettista incaricato.
Ecco direi che la situazione attuale possa esser meglio spiegata
dall'Assessore ai Lavori Pubblici.
Presidente
Ha chiesto di parlare l'Assessore ai Lavori
Pubblici Vallet, ne ha facoltà.
Vallet (UV)
Per completare la risposta, per quanto di
competenza.
C'è un primo problema per ciò che riguarda il progetto globale,
il quale, all'esame degli uffici del nostro Assessorato, non
risponde ad esigenze di funzionalità.
In questo senso gli uffici stanno esaminando con i progettisti
la definizione della sistemazione esterna. Era stata stralciata una
prima parte di intervento che riguardava la realizzazione dei due
ascensori. Tale realizzazione è stata approvata con una delibera di
Giunta del 16 dicembre 1991 e in base ad essa è stata fatta una
gara d'appalto, tenutasi in data 6 febbraio.
Il problema è sorto nell'impossibilità di aggiudicare ad una
delle sette imprese che avevano presentato l'offerta d'appalto,
tenuto conto del fatto che nessuna rispondeva ai requisiti
richiesti nella lettera di invito.
In questo momento gli uffici stanno predisponendo l'appalto per
le diverse fasi dell'intervento, le quali dovranno essere appaltate
separatamente ad imprese diverse e non ad imprese raggruppate,
proprio per evitare di trovarsi nella stessa situazione di prima.
L'impegno mio è di arrivare in Giunta, prima della fine di questo
mese, con le delibere che predispongono l'appalto di questa prima
parte di intervento.
Presidente
Ha chiesto di parlare il Consigliere Beneforti,
ne ha facoltà.
Beneforti (DC)
Non mi rimane che ribadire l'importanza
che riveste l'attuazione del progetto riguardante i due ascensori,
problema sollevato da tempo dalla cittadinanza.
Per quanto riguarda il richiamo fattomi dall'Assessore Cout, so
benissimo cosa vuol dire fare l'Assessore alla Sanità. Quando sono
entrato in Giunta a fare l'Assessore, se si contano le
interpellanze, le interrogazioni e le mozioni che mi sono state
presentate, si vedrà che erano molto, molto numerose.
Non voglio render pan per focaccia a nessuno, ma determinati
problemi ritengo siano urgenti e cercherò, nel modo migliore
possibile, di sollecitare la Giunta e l'Assessore competente ad
affrontarli.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK