Consiglio Regionale della Valle d'Aosta - Oggetto del Consiglio n. 3864 del 24 luglio 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Trasporti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3864 del 24 luglio 2024 - Resoconto
OGGETTO N. 3864/XVI - Interpellanza: "Motivi del mancato
servizio di trasporto pubblico per le frazioni poste a ponente del
Comune di Montjovet".
Bertin (Presidente) -
Punto n. 42. Consigliere Lucianaz
ne ha facoltà.
Lucianaz (RV) -
L'ordinanza di divieto di circolazione
lungo entrambe le corsie della Mongiovetta, come sappiamo tutti, ha
disposto divieto di transito e di chiusura al traffico sulla
Statale 26 per consentire l'esecuzione dei lavori di adeguamento e
messa a norma delle protezioni; questo è durato fino al 5
luglio.
Quest'iniziativa risulta datata però sapete bene che ci vuole un
certo anticipo con cui presentare le iniziative, rinviate
dall'altro Consiglio, arriviamo quindi fuori tempo massimo.
Il problema non è ora la strada chiusa, che si percorre a senso
alternato con semaforo, bensì le ripercussioni: come ha appena
detto il collega Marquis, quando non si preventiva una criticità
poi ci si imbatte gioco forza.
Sull'ordinanza c'era un foglio con su scritto: "Divieto di
passaggio che riguarda tutti gli autoveicoli, gli utenti, i veicoli
a motore trainanti un rimorchio, autoarticolati, autobus,
autocarri, autotreni, ciclomotori, motocicli, macchine agricole,
mezzi di soccorso, pedoni, veicoli a trazione animale" e non era
scritto "biciclette"; naturalmente non so se e perché non fosse
scritto biciclette in questo lungo elenco, puntualmente arrivavano
i ciclisti che non conoscendo sicuramente l'orografia valdostana -
e tanti erano mi dicono stranieri, che quindi occasionalmente sono
capitati sulla strada statale - arrivavano lì davanti al cantiere,
si trovavano questa ditta che stava lavorando, sono successe
discussioni, male parole, qualcuno è passato lo stesso... io non so
se siano state elevate multe o meno ai due ruote, però
effettivamente l'ordinanza non parlava di divieto per le
biciclette.
Quello che è grave, a mio modo di vedere, è che è mancata ancora
una volta l'informazione, perché se gli utenti capitano sul
cantiere senza essere informati di una deviazione (o tramite Rap
visto che siamo digitalizzati) e che il cantiere interrompe
totalmente la circolazione, ditemi voi questi personaggi come
riescono a procedere.
Al punto n. 2 dell'interrogazione ho anche chiesto se sia stato
prevista come via alternativa l'antica via romana che sale sul
costone di Montjovet fino a Saint-German o se questo non era stato
previsto, almeno, per il traffico non certo pesante.
Termino l'interrogazione con un occhio di riguardo a chi ha
un'attività commerciale, a chi ha un'impresa, perché capisco bene
che ci sono le esigenze pubbliche d'interrompere un servizio, di
chiudere una strada, ma, come al solito, chi ci rimette è chi ha
mancato incasso, chi non vede arrivare i clienti nella propria
struttura, chi deve percorrere un tragitto notevolmente più
grande.
Per una volta, e non sarà l'ultima, se le strutture pubbliche
hanno a cuore i disagi che creano alle imprese, almeno dal punto di
vista dell'informazione... queste imprese si sono viste chiudere la
strada senza avere le informazioni né da Anas né dalla struttura
regionale.
Io non so se sia andata così con tutti, però questi casi li
abbiamo visti.
È stato creato un servizio pubblico alternativo? Ni, nel senso
che naturalmente non c'è la possibilità di collegare Montjovet,
capoluogo, con queste frazioni, quindi la navetta si fermava ai
piedi della Mongiovetta, mentre per gli abitanti e i turisti delle
zone alte, il percorso era veramente più articolato, ripeto, senza
avere lo straccio di un'informazione, e questa è la cosa più grave
per chi deve prevedere la stagione turistica e l'attività
imprenditoriale. Attendo la risposta.
Presidente -
Per la risposta, l'assessore Sapinet.
Sapinet (UV) -
Per la risposta al primo quesito, dopo
continuerà il collega Bertschy. Sicuramente ci sono stati disagi,
però sull'informazione non sono totalmente d'accordo.
Con riferimento al punto 1, i competenti uffici di Anas
precisano che - al fine d'informare tutti gli utenti della strada
con un congruo anticipo della chiusura del tratto di Statale 26,
tra Montjovet e Saint-Vincent - è stata emessa un'apposita
ordinanza, la n. 47/2024 in data 28 maggio 2024, installando
successivamente la relativa segnaletica stradale a partire dallo
svincolo autostradale di Verrès.
Inoltre è stata realizzata una campagna di sensibilizzazione per
mezzo di cartelli informativi, social media, stampa, rivolta ai
residenti e a tutti coloro che usufruiscono delle strade gestite da
Anas.
Io, il collega Bertschy e il Presidente siamo stati coinvolti
fin da subito in varie riunioni proprio per la questione legata ai
passaggi e ai transiti sulla tratta autostradale.
Poiché vi erano dei problemi come quelli che lei ha segnalato,
dopo i primi giorni abbiamo sollecitato sicuramente Anas ad
aumentare la segnaletica, in accordo con i sindaci di
Saint-Vincent, di Montjovet e di Verrès.
La direzione Anas Valle d'Aosta sottolinea inoltre che quando
c'è un divieto ovviamente questo vale per tutti coloro che
transitano sulla strada, dai ciclisti a tutti gli altri automezzi.
Nonostante i ciclisti, come tutti gli altri utenti della strada
abbiano l'obbligo di rispettare le norme del Codice della strada,
tuttavia, nel periodo di chiusura al traffico, alcuni non solo
hanno ignorato la segnaletica stradale, ma anche la cartellonistica
e le recinzioni di cantiere, obbligando i responsabili dei lavori a
dover continuamente allontanare gli stessi dalle aree di cantiere,
al fine di salvaguardarne l'incolumità.
Con l'occasione, Anas ha inoltre comunicato che dopo la
riapertura della SS 26, nel tratto tra Montjovet e Saint-Vincent,
avvenuta il 4 luglio, quindi anche un giorno di anticipo rispetto
ai tempi previsti dall'ordinanza di chiusura, la circolazione a
senso unico alternato, in corrispondenza delle aree di cantiere,
proseguirà sino alla fine dei lavori.
Presidente -
Per i minuti restanti, l'assessore Bertschy
sempre in fase di risposta.
Bertschy (UV) -
Molto velocemente, la risposta n. 2, per
quello che riguarda il traffico ciclistico: io direi che è
difficile prevedere un percorso per qualsiasi tipo di
bicicletta.
Lei fa riferimento in maniera generica al traffico ciclistico,
una bici da strada probabilmente non va su un percorso di un
selciato o diverso, ma, in ogni caso, quando si dà una viabilità
differente, deve essere fatto ai sensi del codice della strada,
altrimenti c'è il rischio di mettere le persone in pericolo e credo
che questo non sia corretto come Amministrazione regionale.
Per quanto riguarda il punto 3, "Per quale motivo non si sia
provveduto a servire frazioni poste più a ponente", io direi che
dopo la riunione che c'è stata in Protezione civile - che ha dato
informazione all'Amministrazione regionale, quindi Anas ha proposto
la sua chiusura - è stata fatta un'attenta programmazione per
cercare di evitare di lasciare senza servizio Montjovet, sia nel
tratto a valle della Mongiovetta sia nel tratto a monte, nel senso
che sono stati garantiti dei servizi: nel tratto a valle
ricostruendo completamente il servizio per permettere alle persone
di arrivare poi al collegamento diretto sulla Aosta -
Pont-Saint-Martin che è stato trasferito in autostrada, e nel
tratto a monte, aggiungendo un servizio, quello che era già stato
modificato che ha permesso di collegare con quattordici corse al
giorno la frazione di Champérioux, ci sono stati due provvedimenti
dirigenziali - se vuole glieli cito anche, il 3048/2024 e il
3327/2024 - che hanno cercato di dare la massima risposta in una
situazione di emergenza che è durata un mese.
L'Amministrazione regionale ha fatto tutto quanto nelle sue
possibilità in una situazione dove non aveva potere di ordinanza;
come lei sa bene, le ordinanze sulle strade statali non le facciamo
noi, anzi, ne abbiamo fatta revocare una non più tardi di qualche
giorno prima perché, nel giro di 48, ore veniva chiusa proprio la
Mongiovetta per la preparazione del cantiere (che sarebbe poi
avvenuto il 10 giugno) e, d'accordo con l'Assessore Sapinet,
avevamo scritto una lettera chiedendo l'immediata revoca di
quell'ordinanza proprio perché non era stato dato il tempo
opportuno né ai servizi di trasporto e neanche alle persone di
prepararsi.
L'obiettivo - e io condivido la necessità di migliorare sempre
la comunicazione e l'informazione - con gli enti che a livello
nazionale governano, come capita con Anas ma può capitare con RFI,
è sempre di cercare di spiegare loro, come stiamo cercando di fare,
che la programmazione serve anche a noi per anticipare i problemi,
però al tavolo di lavoro si arriva in una situazione tante volte
che non permette neanche a noi di riuscire ad anticipare le
informazioni agli altri.
Questa mattina, nel suo intervento o forse nel pomeriggio,
parlava della cantierizzazione, del tratto di allargamento della
Statale su Arnad, io mi sono già rivolto con l'Assessore Sapinet
più volte alla direzione dell'Anas per chiedere che, prima di
arrivare alla cantierizzazione, ci sia una riunione preventiva con
l'Amministrazione comunale e con l'Amministrazione regionale, in
modo che si possa permettere, giustamente - sottolineando l'aspetto
costruttivo della sua interpellanza - di riorganizzare i servizi in
quel luogo e anche di informare le imprese con anticipo.
È evidente che, se tutti si concorre a lavorare in maniera
programmata, non si evitano i disagi ma quantomeno si riesce a
organizzare meglio i momenti di lavoro, sapendo bene che anche le
imprese che vanno a lavorare hanno necessità di realizzare, con
l'organizzazione giusta, la cantieristica.
Da parte nostra credo che, soprattutto per i servizi di
trasporto, abbiamo cercato di fare tutto il possibile e anche di
sollecitare - è presente nel verbale della riunione della
Protezione civile - già dal primo giorno la richiesta della
gratuità dell'autostrada che era stata poi oggetto di alcune
polemiche in quei giorni.
I verbali della Protezione civile sono lì a dimostrarlo,
l'Amministrazione regionale l'aveva sottolineato sin dal primo
giorno.
Presidente -
Per la replica, consigliere Lucianaz.
Lucianaz (RV) -
Avete fornito parecchio risposte, tutte
comprensibili, naturalmente non è certo facile, soprattutto se si
dipende dai tempi altrui, da decisioni altrui.
Naturalmente noi siamo portavoce del disagio che questi utenti,
questi residenti, questi imprenditori hanno patito. Se si ricorda,
c'era il Giro dei giovani delle bici, tra l'altro delle squadre
pernottavano a Champérioux e, con la partenza a Verrès, hanno
dovuto fare il giro perché proprio il giorno dopo chiudevano il
cantiere.
Con un minimo di tempo di preavviso sicuramente si sarebbero
organizzati diversamente e la Valle d'Aosta avrebbe dato
un'immagine diversa della sua efficienza.
Ho segnato la strada romana che sale a Saint-Germain perché
sinceramente la conosco poco, mi hanno detto che è praticabile
dalle bici e dai motocicli, io non la conosco, se non per ricordi
di 50 anni fa, quindi non so dire, però probabilmente c'erano delle
soluzioni alternative.
Naturalmente se uno è in auto, gira l'auto e torna indietro, se
invece uno è in bici - e soprattutto arriva dall'Olanda o dalla
Germania - gli è un po' più difficile organizzarsi.
Per quanto riguarda il servizio di navetta - gentilmente
l'Associazione Adava ha fornito questa tabella, molto utile - però
vedo che il servizio non funzionava la domenica, quindi i turisti
la domenica non erano serviti, e l'ultima corsa era alle ore 19:00
per la tratta Châtillon - Saint-Vincent-Champérioux e ritorno e,
solo dieci minuti dopo alle ore 19:10, l'ultima corsa da Sommarèse,
Eresaz e Champérioux fino a Châtillon, quella pubblica di linea,
quindi accavallarsi di corse sullo stesso orario e poi dalle ore
19:10 non era più effettuato nessun servizio.
Sicuramente si può fare meglio, ripeto, però c'è qualcuno che ci
ha rimesso: alle imprese, come al solito, non vengono diminuite le
imposte, non vengono diminuite né l'IMU né la TARI, però hanno
delle perdite economiche e, come al solito, chi ci rimette è
Pantalone. Speriamo che in futuro non si ripetano questi fatti.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK