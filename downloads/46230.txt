Consiglio Regionale della Valle d'Aosta - Oggetto del Consiglio n. 2690 del 25 luglio 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ORDINE PUBBLICO - FORZE ARMATE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2690 del 25 luglio 2023 - Resoconto
OGGETTO N. 2690/XVI - Interpellanza: "Relazione del
Presidente della Regione in I^ Commissione consiliare sulla realtà
della criminalità e delle organizzazioni malavitose in Valle
d'Aosta".
Bertin (Presidente) -
Punto n. 33. Illustra il
consigliere Lucianaz.
Lucianaz (LEGA VDA) -
Il 12 aprile 2023 è stata
pubblicata sul sito istituzionale della DIA, Direzione
Investigativa Antimafia, la consueta relazione semestrale relativa
al fenomeno mafioso in Italia che viene fornita al Parlamento
italiano. In questo documento si legge di un marcato dinamismo
delle cosche '
ndranghetiste
nella nostra regione, sebbene -
e aggiungo ci mancherebbe - non caratterizzato dalla preminente
dimensione della violenza tipico di altre realtà d'Italia.
Le considerazioni sono preoccupanti; in questa pubblicazione
leggiamo - e come noi leggono anche tutti gli organi di
informazione - che, dopo l'evidente allarme suscitato da alcune
importanti inchieste negli ultimi anni e lo scioglimento del
Consiglio comunale di Saint-Pierre disposto all'esito della
complessa inchiesta denominata "Geenna", l'evoluzione giudiziaria
ha di fatto sancito l'esistenza di un "locale" di 'ndrangheta in
Valle D'Aosta. Questo con riferimento, in particolare, al giudizio
d'appello con rito abbreviato del processo "Geenna" e alle
motivazioni in base alle quali deve ritenersi provata l'esistenza
nel territorio della Valle d'Aosta, nel periodo in contestazione,
di un'associazione mafiosa denominata locale di Aosta".
La DIA considera "di sicuro rilievo" i settori economici
"infiltrati dalla mafia; molteplici settori risultano concretamente
condizionati da attività e strategie riferibili a
quest'associazione, segnatamente l'edilizia privata, il commercio
ambulante, quello delle concessioni degli appalti pubblici con
ingerenze nella vita politica del territorio volte ad ottenere
vantaggi in termini di commesse lavorative".
A tali ambiti "si aggiunge l'intervento del sodalizio nel
settore politico, proponendosi come organismo convogliatore di voti
da indirizzare a plurimi candidati in campagne elettorali,
amministrative e regionali in cambio di utilità".
Riporto ancora, sempre su questa pubblicazione, che "ulteriori
elementi circa la presenza nel territorio valdostano di consorterie
'ndranghetiste sono emersi con l'operazione "Alibante" nel 2021
riguardante l'operatività in Valle d'Aosta della cosca
omissis
il cui procedimento è attualmente in corso a
Catanzaro". La stessa relazione inoltre segnala nefaste attività di
organizzazioni, questa volta straniere, presenti nella regione:
"per quanto attiene le comunità di matrice straniera, non risultano
consorterie strutturate ma sono ben presenti gruppi di etnia
albanese e africana che operano prevalentemente nel traffico di
sostanze stupefacenti, nello sfruttamento della prostituzione,
nella commissione di reati contro il patrimonio. Recenti operazioni
condotte dalle forze di Polizia hanno confermato che le
organizzazioni criminali albanesi, nel circuito del narcotraffico
internazionale, rivestono un ruolo sempre più centrale".
Direi che ce n'è quanto basta, colleghi, perché nella
Commissione consiliare competente, la Prima, almeno se ne parli,
almeno. Ma, né il Presidente della Commissione Lavevaz, né
l'autonominato Presidente dell'Osservatorio regionale permanente
sulla legalità e criminalità organizzata di tipo mafioso, il dottor
Bertin, si sono mai dimostrati intenzionati ad affrontare
l'argomento nella sede consiliare.
Appreso che, nel pomeriggio di venerdì 23 giugno 2023 si è
tenuta la riunione dell'Osservatorio durante la quale si è
proceduto all'approvazione dell'attività svolta nel primo anno
della sua attività, e che sono state altresì approvate le linee
prioritarie delle politiche regionali in materia di legalità e
sicurezza per il 2023, mi permetto con quest'iniziativa di
interpellare il potere per capire quali siano le tempistiche con le
quali l'Osservatorio sulla legalità, criminalità organizzata di
tipo mafioso intende riferire in Prima Commissione consiliare
competente.
Lo stesso dicasi per il Governo regionale.
Dalla pubblicazione apprendiamo che l'Osservatorio è stato
istituito nel 2022 - con la legge n. 1 - e che si è riunito per
quattro volte; apprendiamo anche che nella sua composizione è
composto da quindici membri. E a questo proposito c'è anche
l'aspetto sarcastico perché, oltre al Presidente del Consiglio, che
è il Presidente dell'Osservatorio, abbiamo il Vicepresidente del
Consiglio che, si legge, è stato "individuato in modo da garantire
l'equilibrio tra maggioranza e minoranza in riferimento alla carica
di Presidente"
quindi un membro dell'opposizione, però ci
sono anche il Presidente della Giunta e il Presidente della
Commissione, tanto per dire: "facciamo pari, però 3 a 1".
Poi abbiamo giustamente altri membri della società civile, del
mondo economico e degli Enti locali.
L'Osservatorio svolge le proprie funzioni con il supporto
tecnico scientifico del Comitato tecnico e, come prevede l'articolo
5 della legge, in collaborazione con la Commissione consiliare
competente e in raccordo con la Commissione Parlamentare
Antimafia.
Aspetto la risposta e poi replicherò.
Presidente -
Per la risposta, il Presidente della
Regione, ne ha facoltà.
Testolin (UV) -
Il Consigliere interroga il sottoscritto
per conoscere "se intende relazionare in Prima Commissione
consiliare sulla realtà della criminalità e delle organizzazioni
malavitose in Valle d'Aosta in attesa che l'Osservatorio regionale
permanente sulla legalità e sulla criminalità organizzata di tipo
mafioso relazioni alla stessa Commissione consiliare al termine del
suo primo anno di attività".
La mia risposta sarà breve, non perché l'argomento non meriti di
essere approfondito, bensì per il fatto che nella materia è
recentemente intervenuta la legge regionale 2 febbraio 2022 n. 1,
citata anche dal consigliere Lucianaz: "Istituzione
dell'Osservatorio regionale permanente sulla legalità e sulla
criminalità organizzata di tipo mafioso, modificazioni della legge
regionale 29 marzo 2010 n. 11 (Politiche ed iniziative regionali
per la promozione della legalità e della sicurezza)."
Il nuovo organismo, l'Osservatorio regionale permanente sulla
legalità e sulla criminalità organizzata e di tipo mafioso, è la
sede individuata dal Consiglio regionale per promuovere la
conoscenza, il monitoraggio, lo scambio di informazioni sulle
infiltrazioni mafiose nel tessuto sociale e produttivo della Valle
d'Aosta, oltre a valutare e dare
input
a quelle che possono
essere le iniziative da svolgersi in questo senso.
L'Osservatorio, coadiuvato da un Comitato tecnico composto da
tre membri esperti del settore del contrasto il crimine organizzato
e la promozione della legalità, è istituito presso il Consiglio
regionale, sostituendo la preesistente Conferenza regionale della
legalità e la sicurezza che operava sotto il coordinamento del
Presidente della Regione e che era prevista all'articolo 4 della
l.r. 29 marzo 2010 n. 11 (Politiche ed iniziative regionali per la
promozione della legalità e della sicurezza).
Il Presidente della Regione non ha dunque competenza sulla
materia, per cui non si evince come, per qualche ragione, dovrebbe
sostituirsi alla Commissione istituita per relazionare in Prima
Commissione. Né tantomeno potrebbe farlo o dovrebbe farlo
nell'esercizio delle competenze prefettizie che, come è noto, non
soggiacciono alle prerogative del Consiglio Valle.
Presidente -
Per la replica, il consigliere Lucianaz.
Lucianaz (LEGA VDA) -
Il Presidente Bertin ha avuto modo,
nello stesso giorno della presentazione della relazione, di dire:
"La conoscenza è la base per contrastare ogni forma di criminalità
organizzata. In questo primo anno di vita l'organismo antimafia ha
puntato molto sull'attività formativa rivolta ai dipendenti
comunali e regionali", eccetera
.
Quello che manca ai Consiglieri regionali è proprio la
conoscenza, perché mai una volta, da quando ho messo piede qui
dentro - quindi quasi un anno -la Commissione ha affrontato
l'argomento e mai una volta, quando ho richiesto di parlarne, ci è
stato permesso di sentire e audire l'Osservatorio. Quindi la
conoscenza qui è nulla; in questo Consiglio non si vuole parlare di
'
ndrangheta
e criminalità organizzata; la maggioranza è
sicuramente in difficoltà e si può ben immaginare, però sappiate
che la legge citata dal Presidente, all'articolo 3, che rileggo -
visto che il Presidente è stato abbastanza distratto - dice che
"l'Osservatorio svolge le proprie funzioni in collaborazione con la
Commissione consiliare competente e in raccordo con le Commissioni
parlamentari antimafia". Di questo io non ho avuto sentore; tra
l'altro "i Consiglieri regionali possono richiedere
all'Osservatorio notizie e informazioni connesse": questo è il
comma 4 sempre dell'articolo 3.
Detto questo, visto che al momento il punto 12bis delle tabelle
delle materie di competenza delle Commissioni permanenti prevede
ancora che politiche per la legalità e la sicurezza siano di
competenza della Prima Commissione, prego chi è competente - adesso
non ho più capito chi ha la competenza in questo Consiglio ed in
questa maggioranza - di relazionare in Prima Commissione sulla
situazione della criminalità in Valle d'Aosta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK