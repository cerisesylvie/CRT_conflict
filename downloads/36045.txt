Consiglio Regionale della Valle d'Aosta - Oggetto del Consiglio n. 329 del 15 gennaio 2014 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
SANITÀ VETERINARIA E ZOOTECNIA
Sanità veterinaria
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 329 del 15 gennaio 2014 - Resoconto
OGGETTO N. 329/XIV - Interrogazione: "Acquisto di
attrezzature informatiche per le applicazioni delle ricette
veterinarie e bonifica sanitaria a favore dei veterinari
dell'Azienda USL".
Président -
La parole à l'Assesseur Fosson, pour la
réponse.
Fosson (UV)
- Merci Président. Buongiorno a tutti e buon
anno, di buon lavoro soprattutto.
Ci confrontiamo qui su dei dati, com'è comprensibile e su scelte
amministrative precedenti, e quindi riferiamo quanto ci hanno detto
su questi provvedimenti.
"Con deliberazione del Direttore
generale n. 1108 del 30.07.2012, veniva indetta una gara mediante
procedura aperta, sotto soglia comunitaria, per l'acquisto di
Rugged PC, stampanti portatili, più Lettori di Bolo per il settore
veterinario, per un importo a base d'asta di euro 114.950.000. I
lotti in gara erano due, e precisamente un lotto di Rugged PC, più
stampanti (35 e 35), per l'importo di 90 mila euro, IVA esclusa, e
lotto n. 2: Lettori di Bolo ruminale...che adesso viene messo sotto
cute, individuato tramite una ricerca... per l'importo di 5 mila
euro. La procedura di gara veniva pubblicata sul sito Internet e
veniva inviata lettera d'invito a 8 ditte, tra le quali la ditta
2K2. Si ritiene utile precisare che per l'applicazione specifica di
questi dispositivi, da usare presso le stalle sul territorio di
zone remote di accesso e in condizioni climatiche estreme, è
richiesta la rispondenza a norme tecniche molto particolari, le
quali, necessariamente, limitano la platea di dispositivi presenti
sul mercato. A dimostrazione di quanto sopra evidenziato,
nonostante gli 8 inviti, la gara vedeva la partecipazione di una
sola ditta, la HANDLED, la cui offerta, tuttavia, non rispondeva ai
requisiti minimi del capitolato e non superava le prove test
effettuate sul campione, prove effettuate presso IN.VA.. La ditta
2K2, invece, che non aveva presentato l'offerta, inviava una nota
in cui comunicava di non partecipare alla gara, seppur interessata
poiché in possesso di dispositivi rispondenti alle caratteristiche,
in quanto la base d'asta risultava troppo bassa. L'intero
procedimento allora è stato verbalizzato e costituisce presupposto
giuridico e motivazionale alla delibera 393 del 25.03.2013, recante
la presa d'atto della mancata aggiudicazione della gara per le
ragioni suesposte. Visto l'esito della gara a procedura aperta, si
è proceduto, ai sensi dell'articolo 57 del decreto legislativo 163
del 2006, individuando come soggetto con il quale negoziare la
fornitura l'unica ditta che, come evidenziato nei paragrafi
precedenti, non solo aveva mostrato interesse, ma possedeva anche i
prodotti rispondenti ai requisiti richiesti; ditta che però non
aveva partecipato alla gara precedente, ovvero la ditta 2K2, che
distribuisce e commercializza in esclusiva i prodotti Panasonic in
Piemonte e Valle d'Aosta".
Alla prima domanda, sui prezzi:
"i prezzi di acquisto dei
dispositivi sono i migliori presenti sul mercato, in relazione alle
risultanze delle procedure, delle specificità"
...eccetera.
Se i dispositivi risultano gli unici, la seconda domanda:
"i
dispositivi acquistati sono rispondenti alle specifiche richieste
in capitolato e sono stati configurati in conformità a tali
requisiti, dichiarati fin dall'induzione della procedura di
gara".
Quali criteri sono stati adottati?
"I dispositivi acquistati,
sia i Rugged PC che le stampanti sono portatili, quindi idonei
all'utilizzo delle missioni sul territorio dei veterinari"
.
Ovviamente possono essere utilizzati anche in ufficio, ma speriamo
li usino proprio come ho detto prima, e questa esigenza è stata
confermata e verificata da noi, con i nostri dirigenti.
All'ultima domanda, "se esistono disposizioni di legge", si
risponde che:
"Le disposizioni di legge sono legate a flussi
informativi per l'assolvimento dei debiti informativi verso il
Ministero della salute, che li ha richiesti, nonché a livello
interregionale, mediante un progetto finalizzato al miglioramento
dei sistemi informativi regionali per la costituzione di una
piattaforma integrata nazionale della sicurezza animale, alimentare
e della sanità animale, approvato dalla Conferenza delle Regioni
del 10.02.2010. Per ciò che concerne l'adozione del sistema
informatico di gestione della bonifica sanitaria, essa, data la
situazione critica del 2008 della Regione Valle d'Aosta circa la
malattia tubercolare dei bovini, fu soluzione concordata con il
Ministero della salute per un'automatizzazione dell'inserimento dei
dati sanitari relativi alle profilassi obbligatorie alle malattie
del bestiame e un controllo diretto delle qualifiche sanitarie,
legate all'utilizzo di personale amministrativo dedicato con
abbattimento dei tempi d'attesa circa il referto degli esiti
analitici, e quindi uno svincolo sanitario anticipato della
movimentazione. L'utilizzo, invece, del sistema informatico di
prescrizione dei farmaci veterinari consentirà un controllo
puntuale della somministrazione e distribuzione del medicinale, una
diminuzione del rischio della presenza dei residui di medicinali
negli alimenti di origine animale e la conoscenza precisa di
residui da ricercare nelle indagini previste dal Piano
nazionale".
Questo è il compitino che ho avuto e che le leggo, così come mi
è stato fornito, verificando appunto con i dirigenti che questo
sistema informatico è un sistema utile. Rimane sempre il fatto, in
questa nuova riorganizzazione dell'USL, proprio di fissare un unico
dirigente, un'unica struttura che unifichi un po' tutte le
richieste che vengono fatte, perché, veramente, sennò, non si
arriva più ad una unificazione di tutto il sistema informatico.
Come lei sa, questo è stato individuato ed è stato stabilito; ecco,
speriamo che questa unificazione di tutta l'informatica all'interno
di un unico servizio dia sicuramente più organicità al sistema.
Président
- Merci. La parole au collègue Guichardaz.
Guichardaz (PD-SIN.VDA)
- Grazie Assessore Fosson. Le
chiedo poi se, gentilmente, mi può fornire copia della sua risposta
prima che venga resocontata.
Questa interrogazione può apparire un tecnicismo, anche solo una
provocazione; non lo è, o perlomeno non era nelle mie intenzioni
che lo fosse, ma in un momento in cui si chiede al Servizio
sanitario regionale di tagliare oltre 20 milioni di euro, in cui si
mette il ticket di 10 euro sulle prestazioni oltre i 36,15 euro,
gli interroganti ritengono che sia necessario limitare ogni spesa
evitabile. Se sono spese comprimibili, fosse anche solo per un
euro, crediamo sia giusto che siano compresse. Non so se è chiara a
tutti i colleghi la
ratio
di questa interrogazione, i
servizi veterinari del Dipartimento di prevenzione, non solo la
sanità animale...
Presidente
- Colleghi, un po' di silenzio, per cortesia,
non si riesce a sentire!
Guichardaz (PD-SIN.VDA)
- ...ma anche gli altri due
servizi, sono stati dotati dall'USL di Tablet e stampanti tra i più
sofisticati sul mercato, 34 Tablet tra i più costosi al mondo
(oltre 2.500 euro cadauno, senza optional), Tablet normalmente
utilizzati nelle cave e nelle miniere, resistenti agli urti e alle
cadute, che non patiscono la polvere e l'umidità e resistono a
temperature estreme dai -20 ai +40°; Tablet
che di solito
sono dati in uso agli ingegneri che si devono recare nelle miniere
e nelle cave, che hanno caratteristiche tecniche di resistenza
elevatissime, hanno la scocca in magnesio e caratteristiche
tecnologiche che permettono di gestire una grafica ad altissima
definizione e programmi sofisticatissimi; 34 stampanti, di cui 14
laser, quindi le 14 ad uso ufficio pagate 200 euro ciascuna e 22
stampanti portatili, che funzionano anche senza essere collegate
alla corrente, quindi da utilizzare e da portare in giro per il
territorio, pagate 260 euro l'una. Tra l'altro, Assessore, non ho
capito con quale criterio economico sia stato valutato l'acquisto,
visto che su Internet si trova lo stesso prodotto, Amazon, la
scorsa settimana, a prezzi decisamente inferiori...la Laser, ad
esempio, si trova ad 80 euro contro i 200 pagati dall'USL al
rivenditore...se ne potevano comprare quasi 3 con ciò che è stato
speso per una.
Le specifiche richieste dal capitolato poi sono trascendentali:
2 USB, connessione LAN, porta seriale, 64 giga di memoria
minima...quelli acquistati sono addirittura 128 giga di memoria
minima! Mi sono documentato, ho chiesto ad esperti d'informatica
cosa ne pensassero di questi apparecchi e mi hanno detto che Tablet
di questo tipo, anzi quei Tablet da 2.500 euro, sono le "Ferrari"
dei
Tablet...in questo caso le "Range Rover", viste le
condizioni di utilizzo! Il problema è che rischiano di essere delle
Ferrari guidate dentro una pista di go-kart! Mi raccontano gli
esperti che sarebbe stato più che sufficiente un Tablet della
stessa marca e dello stesso tipo, tipo Rugged, cioè resistente alle
intemperie, ma di prezzo 3 volte inferiore. Esistono, abbiamo
verificato, il che vuol dire, solo per i Tablet, un risparmio di 60
mila euro e immagini, Assessore, in questo momento, che cosa non si
possa fare con 60 mila euro risparmiati! Mi riferiscono che a Parma
- se ricordo bene - sono stati acquistati 3 o 4 Tablet tipo Rugged
da provare, per capire se servono, se sono superflui o addirittura
eccessivi. Qui da noi ne hanno comprato uno per veterinario,
compresi i liberi professionisti, i convenzionati e quelli che
stanno in ufficio! Sì, perché oltre ad aver acquistato 22 stampanti
supermoderne e portatili, sono state acquistate altre 12 a
tecnologia Laser, che, com'è evidente, non si possono trasportare,
quindi si usano in ufficio...quindi Tablet da 2.500 euro per
scrivere relazioni in ufficio, caso mai dovesse piovere dentro la
sede del Dipartimento di prevenzione...a proposito, è successo
anche questo nello stabile ultramoderno di cui abbiamo già parlato
in precedenti Consigli e poi, se volete, vi faccio pure vedere le
foto della pioggia dentro il Dipartimento. Ho chiesto ad alcuni
veterinari come intendono utilizzarli, se conoscono le potenzialità
degli apparecchi; di quelli che ho interpellato, alcuni si sono
messi a ridere, altri mi hanno detto che apparecchi di questo
genere non possono essere utilizzati con i guanti di lattice, cioè
i guanti che normalmente vengono utilizzati all'interno delle
stalle.
La procedura d'acquisto: il 30 luglio 2012 è stata fatta una
delibera dal Direttore generale, come diceva lei, con procedura
sotto soglia di 114 mila. Un anno dopo, il 22 luglio del 2013, è
stato deliberato l'acquisto dei Tablet e delle stampanti con
modalità in affidamento diretto, in quanto la gara indetta nel mese
di agosto dell'anno prima andò deserta. A noi sembra una procedura
piuttosto anomala - e vengo a concludere - al di là del tipo di
acquisto fatto e dell'utilità reale di questi apparati.
Le chiedo, Assessore, di approfondire la questione e di
verificare se esistono delle sottovalutazioni - in questo caso
direi delle sopravalutazioni - e soprattutto di indagare se le
specifiche richieste nel capitolato non siano cucite addosso a
prodotti, all'epoca del capitolato, non ancora in commercio. Già,
perché nel luglio del 2013 furono acquistati (guarda caso!)
apparecchi usciti sul mercato solo nel mese di febbraio del 2013.
Credo che, in un momento di importanti tagli alla spesa come
questo, tagli spesso dolorosi per l'utenza e per la collettività,
sia obbligatoria una maggior attenzione per la spesa! Grazie.
Presidente
- Grazie collega.
On peut passer au point 5 à l'ordre du jour.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK