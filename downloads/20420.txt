Consiglio Regionale della Valle d'Aosta - Oggetto del Consiglio n. 430 del 25 febbraio 2004 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
SPORT E TEMPO LIBERO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 430 del 25 febbraio 2004 - Resoconto
OGGETTO N. 430/XII - Tutela sanitaria delle attività sportive.
(Interpellanza)
Interpellanza
Preso atto:
- dei dati che sono stati presentati a Roma nel corso di un
convegno nazionale all'Istituto superiore di sanità dedicato alla
tutela della salute e la lotta al doping;
- che il 3% degli sportivi italiani esaminati dalla
commissione di vigilanza sul doping usa sostanze dopanti, e che,
rispetto ai controlli precedenti, l'utilizzo di queste sostanze è
in crescita;
- che a utilizzare le sostanze sono sportivi che esercitano
la loro attività in sport "minori" e che tale diffusione è in forte
crescita anche nel mondo sportivo dilettantistico;
Constatato che il piano socio-sanitario 2002-2004 prevede
negli obiettivi della tutela sanitaria delle attività sportive la
predisposizione di sistemi di sorveglianza inclusi i controlli anti
doping;
i sottoscritti Consiglieri regionali
Interpellano
l'Assessore competente per conoscere:
1. se tali controlli sono già stati effettuati e quali sono i
risultati;
2. qual è la situazione in Valle e se ritiene che il doping
sia un problema in crescita anche nella nostra regione;
3. quali sono le misure che l'Assessore vuole adottare per
contrastare tale fenomeno.
F.to: Comé - Viérin Marco - Stacchetti - Salzone
Presidente - La parola al Consigliere Comé.
Comé (SA) - L'attualità del problema del doping nello sport è
sotto gli occhi di tutti: atleti di alto livello indagati, società
sportive sospettate di aver favorito l'uso di sostanze proibite,
poi i recenti fatti luttuosi che hanno colpito giocatori ed in
ultimo la morte di Pantani hanno sicuramente impressionato molto
l'opinione pubblica. Il doping è un problema che va affrontato con
provvedimenti e azioni urgenti e risolutive sia a livello sportivo
che a livello politico.
Dai dati illustrati a Roma - di cui abbiamo preso nota - nel
convegno nazionale organizzato dall'Istituto superiore di sanità
dedicato alla tutela della salute e alla lotta al doping, emergeva
che: il 3% degli sportivi italiani esaminati dalla Commissione di
vigilanza sul doping usa sostanze dopanti; rispetto ai controlli
precedenti, l'utilizzo di queste sostanze è in crescita; ad
utilizzare le sostanze sono sportivi che esercitano la loro
attività in sport minori; tale diffusione è in forte crescita anche
nel mondo sportivo dilettantistico; esiste quindi un "sottobosco"
di sportivi amatoriali che fa uso di sostanze proibite.
Dal punto di vista legislativo, l'Unione europea si era attivata
predisponendo una convenzione contro il doping, chiedendo quindi ad
ogni Stato di attivarsi per la predisposizione di leggi per la
tutela sanitaria delle attività sportive. Lo Stato italiano ha
predisposto con la legge n. 376/2000 e successivamente con un
regolamento concernente l'organizzazione e il funzionamento della
Commissione per la vigilanza e il controllo sul doping e per la
tutela della salute nelle attività
sportive… insomma, lo Stato si è
attivato fornendo un disegno di legge. Anche il Piano
socio-sanitario 2002-2004 prevede, negli obiettivi della tutela
sanitaria delle attività sportive, la predisposizione di sistemi di
sorveglianza, inclusi i controlli anti-doping. Volevo chiedere
all'Assessore, visto che non ho dei dati in quel senso, se questi
controlli sono già stati effettuati, quali sono i risultati e qual
è la situazione in Valle, se ritiene che il doping sia un problema
in crescita anche nella nostra Regione e quali sono le misure che
vuole adottare per contrastare tale fenomeno.
Presidente - La parola all'Assessore alla sanità, salute e
politiche sociali, Fosson.
Fosson (UV) - Parlo di questo argomento molto volentieri, anche
se alla fine dovremo tutti renderci conto che abbiamo le mani
legate, che comunque non si vuole risolvere il problema, perché la
considerazione finale sarà questa.
Come ha detto, esiste una legge di tutela sanitaria, la n.
376/2000, che ha come titolo "Tutela delle attività sportive e
della lotta contro il doping"; su questo argomento non abbiamo
capacità normativa e la legge a cui facciamo riferimento è questa.
Se va a vedere attentamente questa legge, arriverà al passaggio che
dice: "Ai sensi della suddetta legge, i controlli sul doping
possono essere disposti (prelievo dei flussi organici)
esclusivamente dal CONI e dalla commissione di vigilanza. Le
analisi devono essere obbligatoriamente effettuate in un
laboratorio approvato dalle federazioni sportive nazionali del CONI
accreditato dal CIO e gestito dalla Federazione medico-sportiva".
In Italia l'unico laboratorio accreditato è quello dell'Acqua
Acetosa di Roma; le analisi pertanto non possono essere effettuate
in nessuna altra struttura regionale o nazionale.
I protocolli di prelievo - questa è la circolare che lei
giustamente riferiva - sono stabiliti in modo da garantire sia la
privacy dei soggetti sottoposti a test, sia la correttezza del
risultato delle analisi medianti i controlli, eccetera; questa
modalità è l'unica cosa che abbiamo affrontato anche in ASIVA, nel
senso di prevedere, laddove vi sono delle gare importanti, di avere
un bagno dove questi prelievi possono essere effettuati secondo
queste modalità. Nessun altro soggetto però, oltre al CONI e a
quella commissione da lei citata, e in Italia alla Federazione
medico-sportiva, può disporre e chiedere controlli. Per lo stesso
motivo i controlli non possono essere richiesti da organizzatori di
gare o manifestazioni, da gestori di palestre, eccetera, cioè lei
sa che imporre un prelievo di sangue ad un atleta può essere
configurato come violenza personale, per cui noi con questa legge
ci troviamo nella situazione di non poter predisporre prelievi a
nessuno.
Cosa è successo in Valle d'Aosta lo scorso anno? Sono stati
effettuati 54 prelievi. Lì bisogna fare un'altra osservazione: che
i prelievi fatti attualmente sono i prelievi sulle urine, perché
non si è ancora arrivati ad una certezza di laboratorio e comunque
quanto emerse 2 anni fa al "Giro d'Italia", che addirittura si
usavano dei prodotti che erano sperimentali in America, ci dà una
dimensione di cosa "giri attorno" dal punto di vista della
correttezza diagnostica. Noi facciamo dei prelievi delle urine in
cui i metabolici che ricerchiamo sono molto pochi rispetto a quelli
che possono essere in causa.
Sempre in questa legge che è stata aggiornata, vi è una lista
delle sostanze proibite o concesse, con alcune deroghe, come ad
esempio il famoso ciclista, che ha avuto una malattia, che può
usare cortisone, anche noi abbiamo degli allievi che hanno delle
crisi asmatiche, facciamo dei certificati e questi possono
tutelarli. Di fronte a questa legge, in cui noi non possiamo
intervenire… non solo, ma io, come
medico ASIVA, mi trovo ad avere degli esami del sangue che giudico
non regolari e non ho alcuno strumento per intervenire.
Per rispondere alla sua questione, lo scorso anno sono stati
fatti 54 prelievi sulle urine, 8 di questi nel corso del "Trofeo
Mezzalama", sempre predisposti da questi organismi, 28 su squadre
di calcio e altre su competizioni sciistiche minori; di questi 54
nessuno è risultato positivo, però ho detto "sulle urine" e qui
vorrei continuare parlando proprio come medico ASIVA.
Lei ha chiesto se è in aumento il fenomeno in Valle d'Aosta, non
abbiamo dati; direi comunque che esiste il fenomeno. Mi ha
impressionato sentire alla tivù alcune sere fa, in conseguenza di
quello che diceva lei, parlare il Prof. Salizzoni di Torino, che è
un noto chirurgo trapiantatore di fegati e anche il Responsabile
della Federazione medici sportivi del Piemonte, che ha dato un dato
impressionante: nel 50% dei dilettanti che praticano il ciclismo
hanno trovato sostanze proibite, mentre lei ha detto il 3%.
Sempre continuando su questa onda, se mi permette, ho visto
"cose" particolari in Valle d'Aosta: ho visto delle squadre di sci
di grandi federazioni sportive conosciute che arrivavano a
Courmayeur per delle gare internazionali di slalom, entravano in
albergo con la loro "ciclette" e il padrone, mio amico, si chiedeva
come mai degli sciatori si portassero dietro la "ciclette". La
risposta è che l'eposerina, l'eritropoietina, che aumenta la
quantità di globuli rossi nel sangue, produce degli effetti
negativi cioè, quando il battito cardiaco si riduce oltre un certo
limite e la concentrazione dei globuli rossi è maggiore, vi è un
cardiofrequenzimetro che suona, questi atleti si svegliano,
iniziano a pedalare per tutta la notte in modo da riportare il
flusso… ecco.
Abbiamo cercato di fare tanto in ASIVA - qui ringrazio i Sig.ri
Borbey e Zampieri, attualmente rispettivamente Presidente e
Vicepresidente della FISI, che su questo hanno lavorato -, abbiamo
fatto delle convenzioni per cui, per esempio, tutti gli atleti
dell'ASIVA vengono sottoposti gratuitamente a visite al centro di
"haute performance" di Brusson, le stesse visite sportive che
vengono fatte per l'autorizzazione, che sono gratuite al di sotto
dei 18 anni, portano in rilievo alcuni di questi aspetti.
Prima le dicevo: quando ho un ragazzo con un 50 di ematocrito,
cosa faccio? Non posso fare nulla, perché non ho una normativa che
me lo permette. Avverto la famiglia ma, quando la famiglia mi dice
che è un disturbo congenito e poi vado a scoprire che gli esami
effettuati alcuni anni prima avevano un ematocrito normale, la cosa
mi insospettisce, ma non posso fare nulla!
Ho visto qui in Valle delle squadre di atleti che fanno uso di
integratori in un modo importante, integratori ammessi nel
commercio con costi elevatissimi; questa è la stessa mentalità,
cioè il pensare che, per avere una certa prestazione, io debba
comunque fare qualcosa o aggiungere qualcosa alle mie normali
capacità. Le strutture esistono, ma qui non è tanto il problema di
prevenzione sul ragazzo o sul cittadino normale, perché questi non
si trovano di fronte al problema, che si ha quando un atleta
comincia ad affacciarsi alla scena nazionale o internazionale,
quando arriva ad un certo livello. Questo atleta e la sua famiglia,
se si propone con qualche aiuto di superare questo livello, sanno
limitarsi in questo o invece accedono a questo miraggio, a questa
possibilità con estrema facilità?
Concludo dicendo che, con questa normativa, non possiamo fare
molto. Adesso è in discussione la legge regionale sullo sport e la
tutela della salute delle persone sportive, che è un'occasione per
fare qualcosa di più, ma, in base a questa normativa, non si può
fare molto, cioè non possiamo fare dei prelievi, non abbiamo dei
limiti su cui intervenire. La mia sensazione è che il problema
esista, probabilmente in aumento, si stia a guardare, ma gli
interessi siano così tanti che non si voglia più intervenire;
d'altronde, come sportivi, ci adatteremmo a ritornare a delle
prestazioni di una volta in cui non vi erano questi integratori? Ad
un "Giro d'Italia" in cui non si percorrano alla media di 40
chilometri orari 200 chilometri ogni giorno per 20 giorni anche in
salita? Neanche le motorette vanno a questa velocità. Noi in
Regione, avendo solo il compito della prevenzione, possiamo
parlarne, ma in questo momento abbiamo le mani legate.
Vorrei concludere con un'immagine che mi sta a cuore. In Valle
abbiamo un grandissimo atleta, uno dei più grossi fenomeni fisici
che esistano: Bruno Brunod. Ho avuto la fortuna di incontrarlo come
medico sportivo e di chiedergli qual è la sua alimentazione in un
giorno normale. D'estate si sveglia alle 5 del mattino, fa il
muratore fino alle 10-11, poi fa un po' di colazione: 2 uova con un
po' di fontina e con questo parte e va su di corsa al Cervino,
torna giù, lavora ancora un po' e poi alla
sera… Questo esempio lo faccio perché
Bruno Brunod è stato preso in una squadra ciclistica, è stato un
anno in questo ambiente e poi ha concluso che non faceva per lui ed
è tornato a questa sua dimensione. Di fronte a un campione così,
che, come medico, non sai giustificare, se presentiamo questa
immagine ai nostri figli e diciamo: "vuoi diventare come Bruno
Brunod o come il grande campione del calcio", cosa ci rispondono i
nostri figli?
Presidente - La parola al Consigliere Comé.
Comé (SA) - Lei ha citato Bruno Brunod, che ha fatto la naia con
me, eravamo a La Thuile, e lui, dopo che avevamo fatto la marcia
tutto il giorno, nella libera uscita prendeva la bici e andava a
trovare i suoi a Châtillon dalle 6 alle 10 con pioggia, neve o
vento, ritornava poi a La Thuile pronto per ripartire il giorno
dopo; ecco questi sono gli esempi da prendere a riferimento.
Lei mi ha detto che non vi sono oggi le possibilità perché
"abbiamo le mani legate". Sappiamo bene che il doping, purtroppo, è
sempre 4-5 anni avanti rispetto all'anti-doping, quindi vi è una
grossa difficoltà per trovare misure da controbattere alle azioni
illecite che vengono messe in campo. Ritengo, forse proprio perché
è importante la prevenzione, che si debba cercare nel mondo della
scuola, anche a seguito degli eventi luttuosi avvenuti in questi
ultimi mesi, di sollecitare e portare i giovani a conoscenza di
quali sono i rischi in cui si può incorrere usando delle sostanze
proibite. Sono convinto che non sia facile, ma penso che questa sia
una delle armi che abbiamo e che su questo dobbiamo tenere alta
l'attenzione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK