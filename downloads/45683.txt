Consiglio Regionale della Valle d'Aosta - Oggetto del Consiglio n. 2338 del 19 aprile 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ORDINE PUBBLICO - FORZE ARMATE
Pubblica sicurezza
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2338 del 19 aprile 2023 - Resoconto
OGGETTO N. 2338/XVI - Interrogazione a risposta immediata:
"Notizie in merito alla sottoposizione all'attenzione della Giunta
regionale della relazione al Parlamento della Direzione
investigativa antimafia al fine di porre in essere azioni di
contrasto alla criminalità organizzata".
Bertin (Presidente) -
Punto n. 5.02. Per l'illustrazione,
si è prenotata la consigliera Erika Guichardaz, ne ha facoltà.
Guichardaz E. (PCP) -
La relazione semestrale della
Direzione investigativa antimafia al Parlamento evidenzia che
l'evoluzione giudiziaria ha di fatto sancito l'esistenza di un
locale di 'ndrangheta in Valle d'Aosta, locale di 'ndrangheta che
per i Giudici della Prima sezione penale della Corte d'Appello non
solo è esistito, ma, attraverso una rete di rapporti improntati a
una costante azione, espressione di repressione e intimidazione,
per quanto esercitati senza ricorso ad atti marcatamente violenti,
è anche riuscito, di fatto, a costruire una rete di relazioni,
connivenze, rapporti con istituzioni e con esponenti con ruoli
d'interesse in settori importanti delle attività economiche e
politiche, funzionali alla creazione di quel tessuto connettivo
necessario per realizzare gli scopi e le finalità di
un'associazione di tipo mafioso.
Alla luce di questo quadro preoccupante - ne abbiamo già parlato
appena uscita la notizia in I Commissione - vogliamo chiedere al
Presidente, anche nelle sue funzioni prefettizie e componente
dell'Osservatorio, se ha portato il documento all'attenzione della
Giunta al fine di mettere in campo azioni concrete e mirate non
solo per far conoscere il fenomeno e contrastare la presenza di un
locale di 'ndrangheta in Valle d'Aosta, ma con particolare
riferimento proprio a quel sodalizio nel settore politico che viene
evidenziato nella relazione.
Presidente -
Il Presidente della Regione, ne ha
facoltà.
Testolin (UV) -
La relazione della Direzione
investigativa antimafia, relativa al primo semestre 2022, che
dedica alla Valle d'Aosta una pagina a cavallo tra le pagine 214 e
215, è un documento in libera consultazione, come tutte le
relazioni precedenti che non hanno mai fatto oggetto di esame da
parte della Giunta regionale che, peraltro, non ha specifiche
competenze amministrative in materia di lotta alla criminalità
organizzata.
In passato, peraltro, ai sensi della legge regionale 29 marzo
2010 n. 11, "Politiche e iniziative regionali per la promozione
della legalità e della sicurezza", le attività inerenti alla
promozione della legalità facevano oggetto di confronto nell'ambito
della conferenza regionale sulla legalità e la sicurezza, istituita
dall'articolo 4 della legge regionale stessa.
Ricordo che con la legge regionale 1/22 la conferenza è stata
soppressa e le sue competenze trasferite all'Osservatorio regionale
permanente sulla legalità e sulla criminalità organizzata e di tipo
mafioso al quale il Presidente della Regione partecipa in quanto
tale e non con riferimento alle sue funzioni prefettizie.
Ciò non toglie ovviamente che gli uffici della Giunta regionale
continuino a operare come sempre fatto per la promozione e la
diffusione dei valori di una sana convivenza civile anche per il
tramite del tavolo tecnico permanente sulla corresponsabilità
educativa e sulla legalità, istituito presso l'Assessorato beni
attività culturali, sistema educativo e politiche per le relazioni
intergenerazionali, oltre che attraverso le azioni d'impulso e
d'indirizzo nell'ambito del Comitato per l'ordine e la sicurezza
pubblica.
Presidente -
Per la replica, si è prenotata la
consigliera Erika Guichardaz, ne ha facoltà.
Guichardaz E. (PCP) -
Sappiamo bene che di eventi
pubblici l'Osservatorio ne ha fatti diversi, ma, in quelle due
pagine di cui parlava il Presidente, viene proprio evidenziato che
vi sono delle ingerenze nella questione soprattutto degli appalti e
vi sono state anche ingerenze durante le campagne elettorali con
scambi di voti.
Quindi quello che noi diciamo è "Non serve solo fare della
promozione e della divulgazione, ma servono azioni concrete proprio
riferite ai temi su cui si è concentrata questa relazione".
Anche oggi, sulla prima pagina della Stampa, si parla della
confisca a due imprenditori, considerati dagli inquirenti
appartenenti o comunque avere dei contatti con la casa della
'ndrangheta di Cutro che pare lavorasse anche con la pubblica
Amministrazione di cui poi chiederemo conto.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK