Consiglio Regionale della Valle d'Aosta - Oggetto del Consiglio n. 1825 del 22 settembre 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AGRICOLTURA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1825 del 22 settembre 2022 - Resoconto
OGGETTO N. 1825/XVI - Interpellanza: "Motivi dello
spostamento degli uffici del CERVIM presso gli ex locali del Centro
Educazione Regionale Faunistico".
Bertin (Presidente) -
Alla presenza di 28 Consiglieri,
proseguiamo nell'analisi dell'ordine del giorno. Siamo al punto n.
38. Per l'illustrazione dell'interpellanza, la consigliera Foudraz
ne ha facoltà.
Foudraz (LEGA VDA) -
Iniziamo questa seduta pomeridiana
del Consiglio regionale con un'iniziativa che riguarda lo
spostamento degli uffici del CERVIM siti nel Comune di
Aymavilles.
Durante la trattazione di un'interrogazione - precisamente nella
seduta del Consiglio regionale dello scorso 28 luglio - riguardante
gli uffici periferici dell'Assessorato Agricoltura, che sono
appunto siti nel Comune di Aymavilles, si è avuto notizia anche
dello spostamento, degli uffici del Centro di ricerca studi,
salvaguardia, coordinamento e valorizzazione per la viticultura
montana, meglio conosciuto come CERVIM, dalla sede che ormai era
storica, perché era comunque una sede occupata dal 2005, sita
all'interno dell'area del Castello di Aymavilles, e più
precisamente nel fabbricato denominato Ex Scuderie. Lo spostamento
è avvenuto invece in una nuova sede, sita sempre nel Comune di
Aymavilles, in località Ferriere, presso i locali che erano una
volta utilizzati dal Centro educazione regionale faunistico, che
sono adiacenti all'ufficio periferico dell'Assessorato
Agricoltura.
Considerata l'importanza che il CERVIM riveste nel settore
vitivinicolo di tutto il settore montano, direi non solo a livello
regionale e nazionale... ma è un organismo che ha un'importanza a
livello internazionale, vorrei proprio sottolinearle queste parole:
ha un'importanza veramente a livello internazionale. Vorrei
ricordare inoltre all'Aula, e a tutti coloro che ci seguono
all'esterno, che nel corso degli anni, l'Amministrazione regionale,
approvando una legge regionale - nello specifico la legge 17/2004 -
aveva effettivamente riconosciuto l'importanza veramente grande di
questo centro di ricerca e di studi, dedicato appunto al mondo
della viticoltura, e fortunatamente insistente nella nostra
regione. Un centro che ha saputo far conoscere ed apprezzare le
particolarità dei vini coltivati nelle varie zone montane di tutto
il mondo, non solo della nostra regione. Una chicca che ci viene
invidiata da tantissime Regioni e non solo, anche da molte altre
Nazioni.
A seguito dell'approvazione di questa legge regionale nel 2004,
si disponeva quindi l'erogazione di un contributo annuale a
sostegno di quest'importante centro di ricerca e di studi che dal
2005 al 2021 ha visto un'erogazione di una somma pari quasi a circa
1.400.000 euro, nello specifico 1.384,824,08 euro.
È assolutamente importante sostenere lo sviluppo del turismo del
vino che è un fenomeno in continua espansione, stante anche
l'importanza delle peculiarità delle aree a vocazione vinicola e
alle produzioni che da essa ne derivano, perché possono costituire
veramente un'opportunità di crescita per tutta l'economia
regionale.
Non si capisce quali siano le motivazioni che hanno indotto lo
spostamento degli uffici del CERVIM dalla loro sede storica,
situata negli immobili adiacenti il Castello di Aymavilles,
soprattutto ora che questo Castello è visitabile tutti i giorni, in
maniera definitiva, e con un pubblico numerosissimo.
Il CERVIM è stato spostato in un'altra zona, sempre del Comune
di Aymavilles, che peraltro, ahimè, non ha siti archeologici e non
ha nemmeno delle attività economiche presenti nella zona, che
possono comunque eventualmente attirare dei visitatori.
Aggiungerei anche che chi arriva ad Aymavilles non trova nessun
cartello di tipo stradale che indichi la presenza di
quest'importante Centro internazionale di ricerca e di studi;
inoltre l'accesso alla frazione, dove sono ubicati attualmente gli
uffici del CERVIM, non è dei migliori, poiché è veramente difficile
il passaggio, perché è un passaggio molto stretto, direi quasi
strettissimo.
Per le motivazioni che ho appena esposto, interpello l'Assessore
per conoscere quali siano le motivazioni che hanno indotto lo
spostamento degli uffici del CERVIM presso i locali utilizzati in
precedenza dal CERF, Centro Educazione Regionale Faunistico, che
sono adiacenti all'ufficio periferico dell'Assessorato Agricoltura,
e quali siano le strategie che si intendono adottare ai fini della
visibilità in termini pubblicitari della collocazione dei nuovi
uffici del CERVIM.
Presidente -
Per la risposta, l'assessore Sapinet ne ha
facoltà.
Sapinet (UV) -
Inizierei non parlando solamente di
spostamento di un ente, trasloco, chiamiamolo come vogliamo, ma
analizzando un po' la situazione, ovvero tradotto: abbiamo due enti
e una sola sede, quindi una decisione va presa perché, ahimè - e
non è neanche tanto un "ahimè" - ma fortunatamente l'apertura del
Castello di Aymavilles ha dato un grande rilancio alla zona e a
quegli stabili, compreso anche l'immobile adiacente La Grandze che
è stato parzialmente poi liberato perché in parte era impegnato da
strutture del CERVIM. Quindi si è dovuto, non voluto, cercare una
soluzione.
Una soluzione che non è stata né calata dall'alto né imposta, ma
semplicemente trovata intorno a un tavolo insieme a tutti coloro
che erano coinvolti in questa situazione. Ne abbiamo già parlato,
forse un po' a margine, in uno scorso Consiglio, ma oggi volentieri
torno sulla questione e probabilmente ci torneremo, perché poi è
chiaro che il percorso continua.
Come le dicevo, già nel Consiglio di fine luglio, il Centro
educazione regionale faunistico non utilizzava più gli uffici
adiacenti all'ufficio periferico siti in località Ferriere ad
Aymavilles, in quanto, per scelte comunque autonome e in sinergia
con il comitato caccia, ha preferito, per un'organizzazione più
razionale, risiedere presso la sede di quest'ultima, che è ad
Aosta.
Sono stati scelti quindi questi locali nello stesso stabile
dell'ufficio periferico, ma senza sovrapporsi appunto a questi,
proprio per la ricollocazione degli spazi dell'Associazione CERVIM,
tenendo conto, appunto, della riapertura del Castello di Aymavilles
e di alcune logiche che, di seguito, le illustrerò.
Prima di entrare nello specifico della richiesta, ricordo che il
Consorzio Vini, che oggi andrà ad insediarsi laddove c'era
precedentemente il CERVIM, è nato con atto notarile in data 25
marzo 2022, quindi oggi abbiamo una realtà, Consorzio Vini Valle
d'Aosta, che l'anno scorso non avevamo. Ce l'abbiamo grazie anche a
questo Consiglio regionale che ha dato una risposta veloce, rapida
e concreta, l'ha data insieme - tutti e trentacinque - alle
richieste di questo Consorzio; quindi raccogliendo l'eredità di
anni di lavoro della VIVAL, Associazione viticoltori valdostani,
che per lungo periodo ha promosso e tutelato i vini Doc
valdostani.
Quindi il passaggio a un Consorzio ente ufficiale, legalmente
riconosciuto, si è reso necessario - lo dico a lei che conosce la
materia anche meglio di me - visto l'ampio sviluppo del settore e,
allo stesso tempo, il crescente interesse del mercato italiano,
europeo, mondiale per i suoi vini.
Dobbiamo stare attenti a non creare una competizione ma, anzi, a
rafforzare sempre più le sinergie tra questi enti e tra queste
associazioni che ben stanno lavorando e ben lavoreranno ancora
sempre di più insieme per il bene della viticultura valdostana.
Va ricordato poi che nell'ambito del programma di cooperazione
transfrontaliera Italia-Francia Alcotrà 2014-2020 è stata approvata
la proposta progettuale "Route des vignobles alpins" la quale ha
visto, tra le altre cose, l'allestimento, proprio nei pressi del
Castello di Aymavilles - più precisamente al pianterreno
dell'immobile La Grandze, immobile La Grandze che come ho detto in
parte era impegnato dal CERVIM e che ora è stato liberato per
dargli una destinazione un po' più consona a quello che sarà il
futuro di quell'immobile - di un locale enoteca con annesso
deposito, dispensa, bagni e spogliatoi; questi locali, che si
prestano perfettamente alla realizzazione di attività ed eventi
destinati alla promozione della viticoltura valdostana, sono stati
destinati, sin dalle origini del progetto, quindi parliamo di anni
fa, all'Associazione VIVAL che durante tale percorso è stata l'ente
di riferimento relativamente agli aspetti tecnici e fondamentale
supporto per un totale coinvolgimento delle aziende che operano nel
settore.
Con la trasformazione di VIVAL da Associazione a Consorzio, si è
voluto dare seguito al percorso di valorizzazione dell'ente creando
un unico polo vitivinicolo in prossimità del Castello di
Aymavilles.
Come Assessorato abbiamo quindi ritenuto opportuno, in accordo,
come le dicevo, con i due enti coinvolti, che il CERVIM si
trasferisse presso i locali utilizzati in precedenza dal Centro
educazione regionale faunistico - adiacente, appunto, all'ufficio
periferico dell'Assessorato all'Agricoltura del Comune di
Aymavilles - e che rimanessero a disposizione del Consorzio gli
uffici occupati in precedenza da CERVIM e i locali allestiti
nell'ambito del progetto citato in precedenza.
Le nuove collocazioni in questione sono strategiche, in quanto
si rimane sempre nel Comune di Aymavilles, perché questo era un
altro obiettivo, cioè mantenere il più possibile su Aymavilles il
polo vitivinicolo della nostra Regione, centro appunto della
viticultura valdostana per storia, per collocazione territoriale e
per presenza di aziende vitivinicole ed è interesse della Regione
autonoma Valle d'Aosta che entrambe le attività di cui sopra
continuino a svolgere i loro compiti di ricerca, conservazione e
promozione per il mantenimento e per la diffusione della Doc
valdostana.
Potremmo sintetizzare le scelte fatte anche in merito alle
funzioni dei due enti, il Consorzio ha bisogno di una prestigiosa e
simbolica sede di rappresentanza in Valle per ricevere partner e
interagire con altri attori nel territorio, un luogo d'incontro e
scambio.
CERVIM, ambasciatore della viticultura eroica, ha bisogno di una
sede più operativa, anche in relazione all'immenso lavoro di
logistica che comporta l'organizzazione del "Mondial des Vins
Extrêmes", spazi che peraltro speriamo di completare, perché,
questo è un primo passo, dobbiamo mettere CERVIM nelle condizioni
migliori per potere lavorare e c'è bisogno di ulteriori spazi
regionali e/o grazie al costante e proficuo confronto anche con il
Comune di Aymavilles, con VDA Structure e con altre realtà.
Come già detto, anche in relazione all'apertura del Castello che
ha chiesto - ma credo con ottimi riscontri - una nuova sinergia tra
Soprintendenza e Associazione, in un'ottica complessiva di
valorizzazione del sito, da qui la necessità appunto di liberare i
locali di La Grandze.
Riguardo alle strategie pubblicitarie per la collocazione dei
nuovi uffici, ricordo che CERVIM ha meno funzioni di rappresentanza
e ricevimento per il Consorzio, ma queste verranno esplicitate nei
vari eventi del prossimo autunno, che verranno a breve illustrati,
oltre al Mondial des Vins Extrêmes - che sarà presentato la
prossima settimana come consuetudine a ridosso dell'inizio delle
degustazioni previste per i primi giorni di ottobre - che
quest'anno arriva all'edizione n. 30.
È prevista poi una giornata per celebrare i 35 anni di CERVIM,
giornata che il CERVIM, in collaborazione con l'Assessorato, sta
organizzando per l'autunno al Forte di Bard.
Quindi una prima attività di questo tipo e poi sicuramente il
discorso della segnaletica, che lei giustamente andava a
riconoscere; però quello che credo sia importante era innanzitutto
l'obiettivo che è di mantenere su Aymavilles il polo vitivinicolo
valdostano e poi dare alle due Associazioni delle sedi che siano
consone alla loro attività.
È chiaro che l'ottimale sarebbe stato riuscire a mantenere
entrambe negli immobili adiacenti al Castello, ma questo non era
possibile, per logistica e per esigenze delle Associazioni stesse,
quindi una soluzione andava trovata, una soluzione che - ripeto -
non è stata calata dall'alto, ma è stata condivisa, concertata e
trovata insieme a tutti intorno a un tavolo.
Presidente -
Per la replica, la consigliera Foudraz.
Foudraz (LEGA VDA) -
La risposta che lei mi ha fornito,
non è in nessun modo soddisfacente. Abbiamo, sul territorio della
nostra regione, un centro di ricerca e studi nel campo della
viticoltura di montagna, e ricordo che fare viticoltura in montagna
è veramente considerata un'impresa eroica, e lo dico in prima
persona.
Nel corso di questi diciassette anni, ovvero da quando era stata
approvata la legge 17/2004, sono state elargite somme importanti
per il suo funzionamento, come dicevo prima nell'illustrazione sono
importi di 1.400.000 euro per il suo funzionamento; un centro che,
ribadisco, ci viene invidiato da numerose Regioni che farebbero a
gara per portarselo in casa e ora, così, di punto in bianco...
perché si parla di una decisione presa nell'arco di una decina di
giorni, proprio perché lo spostamento è avvenuto - da quello che ne
so io - in fretta e furia alla fine del mese di luglio, con un
trasloco al volo, non solo del materiale cartaceo, che serve
appunto a un organismo di questa portata, ma anche proprio lo
spostamento della vastissima gamma di vini internazionali che il
CERVIM possiede, decidendo poi che la collocazione presso gli
stabili adiacenti al Castello, precisamente nel seminterrato del
fabbricato denominato Scuderie, quest'ubicazione non era più
adatta. Proprio ora che quella zona è diventata veramente un centro
di attrazione per tantissimi turisti che si recano in visita a
questo maniero. Ora che poteva essere un ulteriore atout del mondo
vitivinicolo, e lei stesso, non solo oggi ma diverse volte, l'ho
sentita dire in Aula "Aymavilles, il polo della viticoltura",
adesso mi sposta il CERVIM in una zona dove ci sono i magazzini
dell'Assessorato? È una zona che praticamente è anche
inaccessibile, non facilmente raggiungibile, non è segnalata in
nessun modo, ed è una zona che non è neanche frequentata a livello
turistico, non c'è neanche il passaggio delle persone.
Ricordo all'Aula, e a coloro che seguono i lavori esternamente,
che ogni due anni appunto il CERVIM organizza nella nostra Regione,
sul territorio regionale, un'esposizione mondiale dei vini di
montagna, che è veramente una manifestazione molto sentita e molto
partecipata: è una manifestazione che riveste un'importanza a
livello internazionale, proprio perché il CERVIM ha una valenza
internazionale, ma nei dintorni del Castello non poteva più andar
bene, perché non si riesce a far coesistere due realtà che parlano
la stessa lingua negli stessi luoghi, è molto difficile.
Allora io mi chiedo Assessore qual è la visione che lei ha del
turismo. Lei le ha ascoltate le parti in causa? Lei mi ha detto di
sì nella sua illustrazione, a me non pare, e mi pare anche che non
sappia neanche cosa voglia dire fare viticoltura di montagna.
Io non credo che lei abbia ascoltato tutte le parti in causa,
può essere che abbia ascoltato una parte.
Il fabbricato denominato La Grandze, si sarebbe prestato
benissimo alla collocazione del CERVIM e non solo del CERVIM,
perché le realtà che parlano la stessa lingua, potrebbero trovare
tranquillamente collocazione nello stesso posto e sarebbero
complementari una all'altra.
Il piano seminterrato del fabbricato La Grandze, avrebbe potuto
essere destinato parzialmente a magazzino, il piano terreno avrebbe
potuto essere utilizzato come Wine Bar Caffetteria, punto di
vendita di gadgets - l'avevo già fatto presente durante
un'iniziativa, mi sembra, del mese di aprile quando parlavo con
l'Assessore Guichardaz - con uno spazio espositivo per i prodotti
del territorio, spazi utilizzati per i visitatori del Castello,
perché la metratura è importante, è grande la metratura.
Il primo piano, invece, avrebbe potuto ospitare tutte quelle
realtà e associazioni che ruotano intorno al mondo del vino, tra
cui anche il CERVIM.
Il piano sottotetto, perché c'è anche quello, che è composto da
una bellissima sala, che è destinata a convegni - quando è aperta
per qualche manifestazione vi invito veramente ad andarla a vedere
perché è veramente fatta bene - e che avrebbe potuto essere a
servizio appunto delle associazioni presenti nella struttura e
potrebbe addirittura accogliere delle mostre temporanee o altre
iniziative per il pubblico.
Non dimentichiamo che sono presenti anche le cantine del
Castello, con un camminamento intorno alle sue fondazioni e che si
presterebbero benissimo ad accogliere un'esposizione dedicata al
CERVIM e non solo al CERVIM: alla sua storia, alle viticulture
eroiche di cui si occupa, oltre che uno spazio espositivo anche per
tutti i vini regionali di tutti i produttori valdostani.
Concludo - perché è già trascorso il tempo, anzi, sono già fuori
di 40 secondi -ribadendo il concetto che manca veramente una
visione, manca su tutti i fronti, e l'abbiamo visto in aula ieri e
stamani.
Purtroppo questa mancanza di visione si ripercuoterà su tutte
quelle categorie che hanno dato e che continuano a dare l'anima per
far sì che la nostra regione sia considerata un'eccellenza, un
luogo da visitare e da promuovere.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK