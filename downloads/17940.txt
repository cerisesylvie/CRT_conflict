Consiglio Regionale della Valle d'Aosta - Oggetto del Consiglio n. 1038 del 15 dicembre 1999 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
TURISMO E INDUSTRIA ALBERGHIERA
Contributi, incentivi
Precedente
Successivo
Resoconto integrale del dibattito dell'aula
Oggetto del Consiglio n. 1038 del 15 dicembre 1999 - Resoconto
OGGETTO N. 1038/XI Strategie per la promozione dell'immagine
turistica della Valle d'Aosta. (Interpellanza)
Interpellanza Avendo appreso del recente svolgimento, a
Torino, della manifestazione denominata "Salone della
montagna";
Riscontrata l’assenza, nel novero dei soggetti
partecipanti alla manifestazione torinese, di uno stand espositivo
dell’Assessorato al turismo;
Tenuto conto dei notevoli sforzi finanziari che
l’Amministrazione regionale sopporta per
pubblicizzare l’immagine della Valle
d’Aosta;
i sottoscritti Consiglieri regionali
Interpellano
l’Assessore competente per sapere:
1) quali sono le ragioni che hanno indotto
l’Assessorato a non partecipare alla manifestazione
torinese;
2) se non si ritenga opportuno adeguare fin d’ora
le strategie promozionali della Regione in vista dello svolgimento
delle Olimpiadi invernali di Torino.
F.to: Comé - Viérin M. - Marguerettaz - Lanièce
Président
La parole au Conseiller Comé.
Comé (Aut) Molto brevemente, volevamo chiedere all'Assessore
quali erano i motivi che avevano indotto l'Assessorato a non
partecipare alla manifestazione del "Salone della montagna", che si
è svolto circa un mese e mezzo fa a Torino.
Visto anche i notevoli sforzi finanziari che l'Amministrazione
regionale sopporta per pubblicizzare l'immagine della Valle,
volevamo capire perché non aveva partecipato al "Salone"
quest'anno, in cui Torino fra l'altro è stata scelta come sede
olimpica dei giochi invernali del 2006.
Président
La parole à l'Assesseur au tourisme, aux sports,
au commerce et aux transports, Lavoyer.
Lavoyer (FA)
Ho già avuto modo di rispondere ad una
domanda fatta dall'interpellante per le vie brevi sulle motivazioni
che avevano indotto l'Assessorato a non partecipare a questo tipo
di "workshop".
A seguito dell'iniziativa consiliare mi sono fatto predisporre
una relazione anche dal punto di vista tecnico, per verificare se
era stata commessa una leggerezza da parte dell'Assessorato a non
aderire a questa proposta.
Leggerò all'interpellante quanto mi è stato predisposto dalle
strutture tecniche, alle quali ho detto di fare un esame
approfondito sull'argomento:
"Le ragioni per le quali l'Assessorato non ha ritenuto di
dover garantire la presenza istituzionale della Regione nell'ambito
del "Salone della montagna" di Torino, svoltosi dal 3 al 7
novembre, vanno ricondotte essenzialmente alla scarsa qualità del
medesimo e al modestissimo interesse che tale salone riveste ai
fini della promozione turistica.
Il "Salone della montagna" infatti ha acquisito negli anni una
connotazione finalizzata alla creazione di un evento di svago e di
intrattenimento, paragonabile a una grossa sagra cittadina, ed ha
rinunciato a proporsi come manifestazione diretta a promuovere il
prodotto turistico delle località alpine presso il grande pubblico
del capoluogo piemontese.
Questa impostazione si riflette nella composizione degli
espositori e soprattutto nella tipologia degli stessi: case
produttrici di articoli sportivi, grossi negozi della provincia,
produttori e venditori di articoli promozionali e di "gadget" oltre
agli immancabili rivenditori di piadine, caramelle e torroni.
Per quanto concerne il settore squisitamente turistico, anche
l'edizione di quest'anno ha confermato la presenza di alcune
singole stazioni sciistiche impegnate nel promuovere
commercialmente i rispettivi comprensori alla vigilia dell'avvio
della stagione invernale. In questo contesto e con queste finalità
occorre precisare che la Valle d'Aosta era comunque rappresentata
dalle stazioni di La Thuile, Breuil-Cervinia e Valtournenche.
Il "workshop", organizzato il 4 novembre, è stato definito dagli
operatori valdostani da me interpellati - cito quanto mi dice il
dirigente, dott. Paolo Ferrazzin -
un autentico disastro, tenuto
conto dell'approssimazione con cui è stato organizzato e
soprattutto della modesta presenza di operatori dell'offerta e
ancor più modesta partecipazione di qualificati operatori della
domanda.
In considerazione di quanto sopra esposto, pare pienamente
giustificato ed anzi opportuno l'aver rinunciato alla presenza
presso il salone in argomento e l'aver preferito assicurare la
partecipazione al concomitante "Salone skipass" di Modena,
rivelatosi negli anni come appuntamento di gran lunga più
interessante per la promozione turistica legata agli sport
invernali".
Questo è quanto mi hanno risposto gli uffici. Volevo solo
precisare al Consigliere che la modalità della risposta non era
polemica, perché quando mi è stato sottoposto il problema,
immediatamente mi sono voluto documentare ritenendo anch'io che
potesse essere un'iniziativa positiva. La scelta di non partecipare
è per la tipologia di organizzazione, che nulla ha a che vedere con
gli "workshop" turistici ai quali normalmente partecipiamo.
Per quanto riguarda invece l'adozione di strategie, e questa è
la parte più pregnante dell'interpellanza, legate all'appuntamento
olimpico di Torino 2006, entro le prime settimane del prossimo anno
si provvederà, in base alla definizione della gara d'appalto,
all'individuazione dell'agenzia pubblicitaria incaricata della
realizzazione degli interventi pubblicitari da attuarsi sul mercato
nazionale nel corso dei prossimi anni, con la quale s'intende
senz'altro studiare interventi tesi a sfruttare l'evento olimpico,
in funzione della promozione dell'offerta regionale.
Per fare ciò occorrerà attendere il definirsi dell'interlocutore
organizzativo di "Torino 2000", è ancora infatti in fase di
definizione la composizione del comitato organizzatore. Sarà
altresì necessario verificare le strategie promozionali che lo
stesso intenderà attuare, per divulgare e pubblicizzare l'evento
olimpico.
Mi pare di aver risposto in modo esauriente, precisando che la
prima parte dell'interpellanza non era per dare un taglio di non
validità all'iniziativa del Consigliere. Prendo atto che gli uffici
mi dicono che quella è attualmente un'iniziativa poco consona alle
iniziative alle quali normalmente partecipiamo, come finalità di
promozione turistica.
Président
La parole au Conseiller Comé.
Comé (Aut)
Vorrei ribattere all'Assessore Lavoyer e
partirò citando proprio una sua risposta fornita tempo addietro ad
un'interpellanza del gruppo Autonomisti sempre sulle Olimpiadi.
In quell'occasione chiedemmo all'Assessore se e come la Giunta
regionale avesse intenzione di sfruttare l'evento olimpionico come
strumento promozionale a vantaggio della nostra regione.
L'Assessore nella sua risposta disse anche:
"Penso che il
posizionamento dei giochi olimpici in una località vicina alla
nostra regione, 100 km, sia un'opportunità da saper
cogliere".
Saper cogliere, ecco il punto dal quale partire. Non so cosa
s'intenda o cosa si sappia fare per cogliere quest'opportunità.
Certo è che il modo migliore a mio avviso non è quello di
dimenticarsi di una manifestazione tenutasi nella località sede
delle Olimpiadi del 2006, una manifestazione che è giunta alla sua
36° edizione e che ha visto ben 80.000 presenze in 5 giorni. Questi
sono i dati ufficiali che anch'io ho richiesto al salone. Ed è
singolare anche che negli altri anni l'Assessorato abbia
partecipato a questa manifestazione, mentre quest'anno
assolutamente questo salone viene snobbato.
Visto che non si sono mai lesinate spese nella promozione
turistica, mi viene anche da pensare che l'assenza dell'Assessorato
alla manifestazione non sia dovuta a un problema di budget, quanto
piuttosto al fatto che la nostra Regione sta seguendo una strategia
promozionale assolutamente contro corrente. Dico questo perché i
nostri diretti concorrenti, dai quali forse abbiamo ancora qualcosa
da imparare, erano presenti in forze al "Salone di Torino", fra
questi il Trentino, che ha allestito uno stand tutto suo, come
hanno fatto anche tante località turistiche e ne cito alcune, le
più famose: l'Abetone, lo Stelvio.
E poi anche i francesi, che l'anno scorso occupavano 6-700 metri
quadrati di stand, quest'anno hanno chiesto 1000 metri quadrati di
stand, raddoppiando quasi la loro superficie, per presentarsi agli
italiani. Mancavamo solo noi!
La partecipazione al "Salone della montagna" poteva e doveva
essere un modo ottimale per intercettare potenziali clienti ed
operatori del settore, e qui penso non solo agli 80.000 che erano
presenti al salone, ma soprattutto alle centinaia di migliaia di
turisti che accorreranno a Torino ed in tutto il Piemonte per
assistere alla competizione.
Inoltre credo che si possa dare per acquisito che l'acquisto di
spazi pubblicitari lungo i percorsi di gara, sui mass media in
generale, insieme alla presenza di punti informativi della nostra
regione nelle località che ospiteranno le gare, potrebbe
contribuire alla diffusione dell'immagine della Valle d'Aosta.
La partecipazione al "Salone della montagna", inoltre, poteva
essere l'occasione migliore per allacciare quei rapporti con il
costituente Comitato organizzatore delle Olimpiadi.
Ma occorre muoversi subito, perché non è Torino ad aver bisogno
della Valle d'Aosta per poter organizzare delle buone Olimpiadi,
siamo noi ad aver bisogno delle loro Olimpiadi, per poter
rilanciare almeno in parte il nostro turismo invernale.
O preferiamo forse aspettare, come mi ha detto l'Assessore, cioè
stiamo aspettando per costituire un'agenzia che poi dovrà
promuovere, e quindi aspettiamo che gli organizzatori si rivolgano
verso altre sedi, per perdere l'ennesima opportunità?
Fra l'altro vorrei chiedere all'Assessore qual è il parere dei
tour operator sul salone che è stato fatto a Londra, eventualmente
me lo potrà poi fornire, perché mi è stato detto che questo era un
salone abbastanza in decadenza. Grazie.
Président
Nous suspendons les travaux du Conseil, nous les
reprendrons dans l'après-midi à 16 heures.
La séance est levée.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK