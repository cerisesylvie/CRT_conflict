Consiglio Regionale della Valle d'Aosta - Oggetto del Consiglio n. 2788 del 23 gennaio 2013 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
EDILIZIA
Edilizia pubblica
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2788 del 23 gennaio 2013 - Resoconto
OGGETTO N. 2788/XIII - Interpellanza: "Tempistica di
realizzazione del Polo universitario di Aosta e reperimento dei
finanziamenti".
Presidente -
La parola al collega Rigo.
Rigo (PD)
- Grazie Presidente.
Come tutti sanno, l'accordo di programma sottoscritto il 30
luglio 2008 tra Ministero della Difesa, Regione e Comune di Aosta
definiva tempi e modalità operative degli interventi finalizzati a
due specifici obiettivi: adeguare e ristrutturare l'eliporto
militare di Pollein e le caserme "Ramires" e "Battisti" per
ricollocarvi le funzioni già presenti nella caserma "Testafochi" e
soddisfare, così, le esigenze militari di funzionalità operative;
trasferire in proprietà alla Regione, a conclusione degli
adeguamenti sopra ricordati, la caserma "Testafochi" per destinare
gli immobili alla realizzazione del nuovo Polo universitario
valdostano.
Per quanto riguarda il primo obiettivo la Giunta, con la
deliberazione n. 2702 del 18 novembre 2011, ha approvato il
progetto definitivo relativo agli interventi da realizzare nelle
infrastrutture militari per un costo complessivo di 27 milioni e
900 mila. Anche se l'interpellanza, Presidente, non fa diretto
riferimento a questi interventi, cioè agli interventi delle caserme
"Ramires" e "Battisti" e all'eliporto ma, essendo questi tassello
indispensabile per l'avvio della definitiva cessione della caserma
Testafochi alla Regione e, quindi, legati direttamente all'inizio
dei lavori del Polo universitario, ci piacerebbe avere anche
notizie sulla loro tempistica.
L'iter per la realizzazione del
campus
universitario, è
invece un po' più complesso. Il progetto preliminare degli
interventi di ristrutturazione della caserma "Testafochi" è stato
approvato dalla Giunta con deliberazione 187 del 28 gennaio 2011
per un importo complessivo di oltre 134 milioni. L'atto
amministrativo contiene anche un indirizzo specifico: la società
NUV deve intraprendere, leggo
"le opportune iniziative dirette
al miglioramento delle parti energetiche ed al contenimento dei
costi di costruzione, di manutenzione e gestione dell'opera".
Il progetto preliminare viene così sottoposto ad una revisione che
porta ad una nuova radicale architettura degli edifici del
campus
. Il cambio dei volumi riduce - così dice la NUV - le
dispersioni termiche e migliora la prestazione energetica. L'idea
guida dei nuovi edifici sembra riprodurre una stratificazione che -
come scritto con una bella espressione dal giornalista Enrico
Martinet - ricorda quella glaciale. Il tutto risponde, sempre
secondo la NUV, ai "desiderata" della Giunta regionale. La Giunta
approva così, il 30 dicembre 2011, con la deliberazione 3180, la
variante al progetto preliminare e, contestualmente, l'avvio delle
procedure d'intesa con il Comune di Aosta perché il progetto
risulta parzialmente in contrasto con il Piano urbanistico di
dettaglio predisposto dal Comune, in particolare, si dice, per
quanto attiene allo studentato. La deliberazione non precisa però
l'effettivo risparmio finanziario così conseguito; i giornali
parlano di 5 milioni, poco più del 3 percento. Non mi sembra una
consistente minor spesa, ma, forse, il vero risparmio è in
prospettiva ovvero nella gestione futura degli immobili...pensiamo
al risparmio energetico, per esempio. Questi dati, però, non sono
presenti nella deliberazione di fine dicembre. Nel frattempo, pochi
giorni prima, e precisamente il 25 novembre, la Giunta regionale
approva la deliberazione n. 2781 avente ad oggetto: "Determinazioni
in ordine agli indirizzi da dare alla società NUV in merito
all'avvio del primo lotto dei lavori di realizzazione del Polo
universitario di Aosta".
Il documento, in sostanza, dispone
che, leggo,
"l'obiettivo prioritario è quello di unificare le
attività didattiche dell'Università e dei volumi interrati
immediatamente adiacenti, attraverso la realizzazione della
palazzina Zerboglio e ad essa funzionali in modo da poterne
assicurare l'utilizzo da parte dell'Università sin dalla sua
ultimazione, senza dover attendere la fine dei lavori dell'intero
complesso".
Spero di aver riassunto, anche se sinteticamente, l'iter fin qui
conosciuto, almeno a me, per la realizzazione dei due obiettivi
ricordati all'inizio, le strutture militari ed il Polo
universitario, iter che ho voluto ricordare non certo per lei,
Presidente, ma per chi ci ascolta da casa. Quello che invece non
conosciamo sono le questioni relative ai finanziamenti di tutte
queste opere. Se, a quanto risulta, non ci dovrebbero essere
problemi di liquidità per i lavori relativi alle caserme "Ramires"
e "Battisti" e per l'eliporto militare, situazione totalmente
diversa riguarda invece la realizzazione del
campus
universitario. A marzo dell'anno scorso sul quotidiano
La
Stampa
l'amministratore unico della NUV, con una battuta,
fotografava la situazione:
"Non siamo con il sedere per terra,
ma abbiamo un po' di difficoltà a reperire subito tutti i
finanziamenti"
. Riserve su tempi e prospettive del
campus
erano già presenti sul "Rapporto di valutazione della
politica regionale di sviluppo 2007-2013". A dicembre 2010,
infatti, quel documento rilevava il problema finanziario e che
"l'efficacia dell'intervento sarà anche determinata dalla
capacità dell'Università della Valle d'Aosta di crescere già da
subito, altrimenti l'intervento perderebbe d'incisività".
A
leggere
La Stampa
di mercoledì 19 dicembre 2012 le incognite
sulla futura sede dell'Università della Valle d'Aosta sono
rappresentate dai finanziamenti che, al momento, non ci sono.
Mancano all'appello, infatti, i finanziamenti dei tre lotti
successivi al primo: lo studentato, la seconda ala didattica, il
parcheggio pluripiano. In più occasioni l'amministratore unico ha
dichiarato che, potendo contare al momento giusto dei soldi
necessari, il Polo universitario potrebbe essere realizzato in 5
anni. Altrimenti ne serviranno 6 o 7. Ed allora la NUV sta
valutando - così abbiamo appreso dai giornali - l'ipotesi di
ricorrere alla cosiddetta "finanza di progetto", cioè il
coinvolgimento di privati. Una cooperazione tra pubblico e privato
realizzando un residence 3 stelle nello studentato o relativamente
alla gestione dei parcheggi. Evito di dilungarmi in commenti sul
residence...mi limito a dire: cosa c'entra? L'Assessore regionale
alle opere pubbliche, Marco Viérin, però, frena, scrive a
La
Stampa
:
"Si tratta di ipotesi e come tali le prendo. Prima
di parlare di lotti successivi
- continua l'Assessore -
bisognerà capire in questo momento di crisi, se ci sono le
condizioni e se i finanziamenti disponibili non debbano essere
utilizzati per misure di sostegno alle famiglie in difficoltà".
Significa che bisognerà fermare tutto dopo il primo lotto? Domanda
la Stampa:
"Diciamo che si potrebbe avere il buon senso di
rinviare ciò che si può fare tra qualche anno".
Insomma, non ci
sono più soldi?
"Non è che non ci siano più soldi
- continua
l'Assessore -,
ma è arrivato il momento in cui bisogna fare
delle scelte".
Sinceramente non ho capito! Non ho capito quali
sono le valutazioni e gli intendimenti della Regione su questo
aspetto! Ecco la ragione della presentazione
dell'interpellanza.
Ricapitolando, ci piacerebbe conoscere dalla Giunta regionale
primo: lo stato dell'arte dei lavori interessanti le caserme
"Ramires" e "Battisti" e l'eliporto di Pollein, quando termineranno
o, quanto meno, se non ancora completamente ultimati, quando
potrebbero essere considerate utilizzabili le tre strutture
militari e, quindi, quando sarà ceduta la caserma "Testafochi" alla
Regione; secondo: i tempi per la definitiva approvazione del
progetto del primo lotto dei lavori, del Polo universitario, quelli
per la gara di appalto e quanto dureranno, perché su questo non
dovrebbero esserci problemi finanziari; terzo: lo stato dei
finanziamenti per procedere con i successivi lotti dei lavori e se
le ipotesi formulate - il residence, per esempio - sono fatte
proprie dalla maggioranza.
"È il momento di fare delle
scelte"
, ha detto l'Assessore Marco Viérin. Bene, il Polo
universitario per noi era e rimane una scelta strategica. Per
questo vogliamo sapere se è ancora dello stesso parere il Governo
da lei presieduto.
Vogliamo sapere, e sono sicuro lo vogliono sapere i giovani, le
famiglie, le imprese e quanti hanno visto nella futura Università
una risorsa d'importanza strategica per lo sviluppo della città di
Aosta e, con essa dell'intera Valle d'Aosta, (sono parole sue,
Presidente, nel 2011, all'Università). Vogliamo sapere, in
conclusione, se anche lei Presidente considera, ancora oggi, di
notevole impatto il progetto. Gli effetti positivi sono
relativamente certi: dagli aspetti organizzativi a quelli
culturali, dalla possibile espansione alla sua
internazionalizzazione, questo per l'Ateneo; dal punto di vista
urbanistico a quello dell'indotto economico per la città. Ecco,
alcuni degli elementi di fondo che ci fanno considerare la nuova
Università una scelta strategica. Queste le ragioni per le quali
gradiremmo conoscere la reale volontà del Governo regionale di
procedere speditamente nella piena realizzazione del progetto per
la creazione del Polo universitario. Già sono stati accantonati
altri progetti che integravano il
campus
e lo rendevano
coerente con una più generale politica di sviluppo e se i tempi non
venissero rispettati, come scriveva a dicembre 2010 il rapporto
sopra ricordato, il ritardo
"potrebbe avere effetti
sull'efficacia futura del progetto"
.
Si dà atto che dalle ore 10,30 assume la presidenza il
Vicepresidente André Lanièce.
Presidente
- La parola al Presidente Rollandin per la
risposta da parte del Governo, ne ha facoltà.
Rollandin (UV)
- Grazie Presidente.
Sicuramente l'intervento del collega Gianni Rigo è stato molto
ampio e anche le domande, qui io ne vedo due, ne ha aggiunta una,
così,
ad abundantiam
, che io accetto, no, no...sì, sì,
sì...solo per dirti che, ecco, cercherò di essere il più possibile
coerente con quelle che sono...no, no, assolutamente, grazie,
grazie...no, dicevo, prima di tutto per dare una prima risposta
che, credo sia importante, sulle scelte che sono state fatte, se
sono ancora condivise, ebbene, noi confermiamo che la scelta
dell'Università è una scelta assolutamente strategica. Sulle
singole possibilità operative - adesso dirò nel dettaglio - noi
evidentemente siamo collegati ai due aspetti che lei correttamente
ha ricordato, il primo accordo, che è alla base della disponibilità
successiva dei beni, cioè la riconversione della Ramires e
dell'eliporto, e l'altro aspetto, con i tre punti che ha
sottolineato: lo studentato, i parcheggi e la fase invece
universitaria, la realizzazione della stessa. Ora, su questi temi
in particolare credo che sia giusto fare il punto. Darò le risposte
puntuali, poi integro con quello che non era previsto.
Per quanto riguarda la prima domanda:
"i tempi...per l'inizio
dei lavori del primo lotto del Polo universitario"
, il 5
dicembre 2011 avevo già risposto ad un'interrogazione su questo
argomento, indicando, sulla base della situazione di allora, nella
tarda primavera 2013 il termine per l'avvio del primo lotto. Allo
stato attuale, i tempi per l'inizio dei lavori del primo lotto sono
stimati con un ritardo di alcuni mesi, quindi siamo a settembre del
2013, perché ci sono state, poi dirò...ciò in quanto le modalità e
le procedure del passaggio dal progetto definitivo a quello
esecutivo del primo lotto da mandare in appalto hanno manifestato
una complessità di gran lunga superiore alle previsioni iniziali,
dovuta principalmente alla necessità di recepire tutta una serie di
indicazioni e prescrizioni emerse nelle conferenze dei servizi che
erano state fatte proprie dalla Regione solo all'atto
dell'approvazione del progetto definitivo, e quindi messe in carico
alla fase successiva. Queste sono state una serie di richieste
ulteriori che sono emerse solo allora, quindi hanno portato via
qualche mese; quindi c'è questo differenziale.
Per quanto riguarda la seconda domanda:
"quali sono le
valutazioni fatte dalla Regione in merito alla manifestata mancanza
di funzionamenti e le azioni che si intendono attivare per dar
corso comunque ai successivi lotti..."
, allora, fatto...se mi è
permesso, anche lei ha citato le osservazioni del collega Marco
Viérin, che sono state date coerentemente con quella che è l'azione
portata avanti dal Governo regionale, nel senso di indicare che su
queste tematiche, in particolare per quanto riguarda i parcheggi e
lo studentato, oggi, si è al lavoro per evidenziare le possibili
alternative che non sono ancora state scelte e quindi correttamente
è stato detto "sono delle ipotesi" come il
project
financing
, come la gestione pubblico-privata, per quanto
riguarda lo studentato c'è l'opzione di introdurre delle specifiche
domande che stiamo valutando anche a livello nazionale, perché ci
sono dei fondi ai quali noi potremmo accedere e lo studentato ha
questa particolarità, che evidentemente è un fatto importante, ma
non è essenziale...dico come tempistica, non voglio essere
frainteso, è un fatto importantissimo, ma ha delle tempistiche che
possono essere quindi giudicate a seconda del momento. Il tema
quindi della disponibilità finanziaria, chiaramente, va correlato
con le tematiche che noi tutti sappiamo delle modifiche da quando è
stato firmato questo accordo ad oggi, che hanno di fatto ribaltato
completamente quello che è il rapporto finanziario Regione-Stato,
che noi abbiamo già fatto presente anche ai colleghi ministeriali.
Quindi, per quanto riguarda questa domanda, l'amministrazione di
NUV, nel corso di questa intervista, non ha espresso preoccupazione
sui finanziamenti o la necessità di far ricorso alla "finanza di
progetto" per le successive fasi di realizzazione, ha semplicemente
segnalato l'intenzione di procedere ad un'esplorazione circa la
percorribilità di forme alternative, facendo riferimento ai casi di
specie in atto nelle regioni Lombardia ed Emilia...
Presidente -
Colleghi, scusate...
Rollandin (UV)
- ...questo perché logicamente stiamo
guardando anche quello che fanno gli altri, correttamente, per
esaminare tutte le possibilità che vi sono. I risultati quindi
verranno comunicati nel più breve tempo possibile per valutare
quello che è, nell'ambito dell'applicazione dei finanziamenti
esistenti e di quelli futuri che si possono, con queste forme, in
qualche modo evidenziare, allora, a quel punto, noi, in parallelo,
con il procedere dell'approvazione del progetto, quindi con la
definizione della progettualità completa, che è la seconda parte
specifica dell'Università, avremo un quadro completo che darà la
possibilità di avere tempi certi e, soprattutto per il
finanziamento, collegarsi con quelle che sono le opportunità adatte
con i metodi che ho appena ricordato.
Per altre notizie che sono collegate più nello specifico al
collega se interessa darò...sulla base di quelle domande che lei mi
ha fatto con la specificità, diciamo, ad esempio, legata
all'intervento, le migliorie che sono state apportate per il
discorso energetico, anche sul rapporto della progettazione del
garage, quelle che si possono fare ad esempio con un mix
pubblico-privato, tenendo conto delle esigenze, tenendo conto che
questo parcheggio è strategico, al centro della città...quindi ci
sono tutta una serie di opzioni che si stanno studiando in questo
momento, in parallelo, con l'esecuzione del progetto definitivo.
Grazie.
Si dà atto che dalle ore 10,41 riassume la presidenza il
Presidente Emily Rini.
Président
- Merci Président. Pour la réplique la parole
au collègue Rigo.
Rigo (PD)
- Grazie.
Sì, Presidente, a me interessa molto questo argomento, quindi
tutte le notizie che potrà fornire a me ed ai Consiglieri saranno
molto ben accette e molto utili per il nostro lavoro.
Il Presidente in premessa ha detto che riconferma la volontà
della maggioranza, di questo Governo regionale di considerare
l'Università una delle scelte strategiche fatte all'inizio del suo
mandato e più volte rinnovata nel corso di questi anni. Prendiamo
atto e questo ci conforta; seguiremo con attenzione le ulteriori
fasi di sviluppo di questa operazione.
Mi consenta però di fare tre brevi considerazioni. La prima, che
è legata al ritardo, come lei ha detto, dei lavori per quanto
riguarda il primo lotto: adesso siamo arrivati a settembre di
quest'anno. Più volte, Presidente, anche per progetti con minore
complessità, i rappresentanti del Governo regionale ci hanno fatto
presente le difficoltà insorte successivamente all'approvazione dei
progetti e quindi alla necessità di dover risistemare la
progettazione stessa oppure ci hanno parlato di un rallentamento
dei lavori, faccio riferimento all'ultimo in ordine di tempo: la
ristrutturazione di Place Deffeyes. Allora, credo che ci sia
qualche cosa che non va. Non credo che tutto ciò sia imputabile al
singolo progettista, perché i progettisti sono diversi, oppure al
direttore dei lavori, credo invece alla difficoltà di collegamento,
di coordinamento tra l'ente Regione, e la programmazione dei
progetti e poi dei lavori. Per migliorare la capacità e l'efficacia
della macchina amministrativa questo dovrebbe essere un tema
centrale nella riorganizzazione della macchina burocratica.
Per quanto riguarda invece il futuro dei finanziamenti che
dovranno arrivare per completare i lotti che mancano
l'amministratore unico della NUV, Presidente, non ha manifestato
preoccupazione? Beh...dire che siamo col sedere per terra mi sembra
che fotografi bene una situazione di fatto e il suo personale
pensiero. Uno non direbbe così se non si sentisse un po' in
difficoltà e dopo aver esperito, penso, tutte le attività che a lui
competono per trovare i finanziamenti opportuni. Stiamo valutando,
e quindi così, dice il Presidente Rollandin, bisogna interpretare
l'intervista dell'Assessore Marco Viérin. Bene, ne prendo atto. Al
più presto credo l'Amministrazione dovrà, dopo aver valutato,
decidere, anche perché mancano pochi mesi, lo sapete meglio di me,
alle prossime elezioni regionali e sicuramente questo fatto
determinerà un ritardo nella programmazione dell'attività
complessiva dell'Amministrazione. Dovremmo decidere, dovremmo
valutare, questa Amministrazione dovrebbe decidere prima, insomma,
entro marzo di quest'anno. Noi comunque ritorneremo
sull'argomento.
Io non sono preoccupato di un rapporto tra pubblico e privato,
più volte ne ho accennato da questi banchi, non solo per quanto
riguarda queste attività, nell'edilizia, ma anche in altri settori
le politiche sociali, la sanità. Il problema è il rapporto che ci
deve essere, che cosa deve fare uno e che cosa deve fare l'altro e
chi coordina queste due attività! Per quanto riguarda il parcheggio
credo che possa essere un'attività, come dire arricchente per
entrambi i soggetti...per quanto riguarda lo studentato, beh, mi
lascia perplesso e dall'espressione del Presidente della Regione mi
sembra di aver colto anche la sua perplessità, allora ci siamo
capiti. Mi va bene l'incontro tra pubblico e privato, ma occhio,
attenzione!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK