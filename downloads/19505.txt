Consiglio Regionale della Valle d'Aosta - Oggetto del Consiglio n. 2662 del 12 giugno 2002 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
INDUSTRIA
LAVORO
Precedente
Successivo
Resoconto integrale del dibattito dell'aula
Oggetto del Consiglio n. 2662 del 12 giugno 2002 - Resoconto
OGGETTO N. 2662/XI Situazione produttiva ed occupazionale della
Verrès S.p.A. (Interpellanza)
Interpellanza Premesso:
- che la società tedesca Eurocoin è entrata, nell'ottobre 2001,
nel capitale sociale della Verrès S.p.A., acquistando una quota
pari al 17,65 percento e opzionando l'elevazione della
partecipazione fino al 39 percento;
- che tale società fa parte di un gruppo "che ha già ottenuto -
secondo quanto risposto dall'assessore Ferraris a una nostra
precedente interrogazione - il 40 percento degli ordini relativi
alla fabbricazione delle nuove monete della UE";
- che "l'ingresso del nuovo azionista è stato attuato - sempre
secondo quanto dichiarato dall'assessore - ha la finalità di
realizzare un partenariato commerciale e industriale su scala
multinazionale, capace di consentire allo stabilimento di Verrès di
utilizzare l'apporto di un gruppo leader europeo e mondiale nel
campo della monetazione. L'obiettivo è quello di divenire fornitori
a livello mondiale di tondelli destinati a diversi usi. In tal
senso va considerato il fatto che il mercato del settore non si
esaurirà con questa fase dell'euro";
- che sarebbe stato definito un piano pluriennale che dovrebbe
salvaguardare, una volta terminato l'effetto straordinario legato
all'introduzione della moneta unica, il consolidamento dei volumi
di attività di monetazione e dei livelli occupazionali;
tutto ciò premesso, i sottoscritti Consiglieri regionali
Interpellano
l'assessore delegato per sapere:
1) se è a conoscenza del fatto che, a dispetto di quanto da lui
stesso affermato, la Verrès S.p.A. stia soffrendo una grave carenza
di ordinativi e che il quadro idilliaco delineato non sembra
affatto corrispondere alla realtà;
2) se è a conoscenza del fatto che, oltre al mancato rinnovo dei
contratti a termine, si prospetterebbe l'ipotesi della cassa
integrazione per diverse unità lavorative prima della fine del
corrente anno;
3) se esiste concretamente un piano industriale e se il
consiglio d'amministrazione della Verrès S.p.A., rinnovato alcune
settimane fa, possiede idee e progetti per il rilancio dello
stabilimento valdostano: in caso affermativo, quali sono i
contenuti;
4) quali sono gli intendimenti della Giunta regionale in merito
a tale insediamento produttivo, nella cui compagine azionaria
figura Finaosta con una quota del 27,35 percento e con un membro
nel consiglio di amministrazione.
F.to: Tibaldi - Frassy - Lattanzi
Président
La parole au Conseiller Tibaldi.
Tibaldi (FI)
È l'ennesima interpellanza sulla Verrès
S.p.A., forse un po' il frutto della sordità che vige al di là dei
banchi o, meglio, dell'Assessorato dell'industria.
Darei le premesse per acquisite, però partirei da una
dichiarazione che ha fatto l'Assessore Ferraris il 19 dicembre
scorso, una delle solite dichiarazioni fiabesche, un po' da "Alice
nel paese delle meraviglie" o da "Piero nel paese delle
meraviglie", se preferisce, dove, riferendosi alla Verrès S.p.A.,
dice testualmente per quanto riguarda la questione relativa alle
prospettive aziendali
: "l'ingresso del nuovo
azionista…" -
cioè l'Eurocoin
-
"… è stato attuato con la finalità di
realizzare un partenariato commerciale e industriale su scala
multinazionale, capace di consentire allo stabilimento di Verrès di
utilizzare l'apporto di un gruppo leader europeo e mondiale nel
campo della monetazione
.
L'obiettivo è quello di divenire
fornitori a livello mondiale di tondelli destinati a diversi usi.
In tal senso va considerato il fatto che il mercato del settore non
si esaurirà con questa fase dell'euro; l'allargamento dell'Unione
europea porrà le basi per un futuro allargamento dell'area euro e
del resto a livello mondiale vi sono alcune ipotesi di mercati
unici e di monete uniche, che si stanno delineando. Nell'ambito
dell'accordo societario è stato definito un piano pluriennale di
attività, che salvaguarderà, una volta terminato l'effetto
straordinario legato all'introduzione della moneta unica, e questo
non prima del 2003, il consolidamento dei volumi di attività di
monetazione che, a regime, saranno di 7-8 tonnellate"
.
Di tutte le ipotesi che lei ha disegnato nessuna finora ha avuto
modo di realizzarsi concretamente per cui sorge spontaneo chiedersi
sulla base di quali informazioni o a quali fonti lei ha attinto per
riuscire a fare queste affermazioni.
Sin dal giugno 2002 già sono terminate le produzioni dei
contingenti euro per l'anno in corso, quindi ora l'azienda sta
procedendo per cercare di tirare fino a fine anno con il far
usufruire a tutto il personale delle aspettanze in ferie e
anticipando le produzioni del 2003, peraltro che non sono coperte
da ordini, che di consueto vengono emessi verso la fine di novembre
o primi di dicembre.
Gli ordini per i contingenti di produzione euro sono terminati
alla fine del 2001 e, dopo questo periodo di attività
particolarmente intensa, che ha visto la Verrès conseguire volumi
produttivi e soprattutto fatturati che prima non conosceva, oggi si
aprono le prospettive della crisi perché non ci sono più ordinativi
e soprattutto mancano delle strategie.
Il Consiglio di amministrazione della Verrès S.p.A. è stato
recentemente rinnovato, è stato riconfermato l'Amministratore
delegato uscente, ci piacerebbe sapere se ci sono idee o progetti
in cantiere o perlomeno nel cassetto perché, esaurita questa mega
produzione di euromoneta, all'orizzonte non c'è più nulla.
Lei, Assessore, è stato particolarmente ottimista quando ha
detto che l'ingresso del socio privato avrebbe portato nuove
prospettive alla Verrès S.p.A., di queste nuove prospettive non si
sa nulla, anzi si sa che l'Eurocoin, anziché portare ordini come
lei a suo tempo ebbe ad affermare, sta assorbendo anche quei pochi
che la Verrès ha in portafoglio. È un partner che sembra abbia più
finalità di divorare l'azienda piuttosto che implementarla.
Rinnovato il consiglio di amministrazione, che ha vissuto di
rendita per tre anni grazie a questo ordine europeo di contingente
di euromoneta, quali sono le idee e le prospettive? Finora non c'è
nulla di preannunciato, di consolidato, di costruito, anzi diverse
ipotesi che sembravano essere foriere di qualche buona novità, tipo
produzioni alternative di rondelle o minuterie metalliche, sembrano
essere tramontate o abbandonate, come anche l'ipotesi di
utilizzare, trasformare e riconvertire il reparto di microfusione
in cera persa in reparto dedito alla produzione di titanio o
fusione di leghe al titanio o al cobalto. Fra l'altro sappiamo che
questo materiale si sta diffondendo particolarmente in certi
settori, quali quello aerospaziale, medicale e l'industria del
titanio sta crescendo rapidamente proprio perché il materiale è
fortemente resistente e ha delle capacità di resistenza alla stessa
corrosione.
Questo è il quadro che lei, Assessore, conosce molto bene, che
abbiamo sintetizzato nelle premesse dell'interpellanza. Questa
società con l'ingresso del partner privato avrebbe dovuto
continuare quel suo percorso aureo che ha conosciuto in questi
anni, 1999-2001, e che invece sembra tramontato, anche perché, a
dispetto di quello che lei ha detto, a metà giugno 2002 la Verrès
occupa in modo stabile complessivamente circa 130 dipendenti di cui
meno di 50 vengono impiegati in monetazione e questo numero è
destinato a ridursi ulteriormente entro la fine dell'anno proprio
perché mancano ordinativi.
L'azienda per questi motivi quindi da luglio sarà costretta a
passare da 15 turni settimanali a 10 e all'orizzonte c'è la
prospettiva della cassa integrazione. Questa è una situazione di
crisi o di pre-crisi - non so se l'Assessore la valuta con la
stessa ottica o se ritiene ancora di spendere parole favorevoli e
tranquillizzanti come fece qualche mese fa - che sta allarmando non
poco le maestranze, ma che allarma anche noi in quanto sappiamo che
questa azienda, oltre ad avere i suoi effetti economici e sociali
sul tessuto valdostano, ha anche un controllo a livello di
azionariato da parte di Finaosta.
È presente un membro nel consiglio di amministrazione e ci
piacerebbe sapere se la sua presenza ha qualche rilevanza od è una
presenza finalizzata solo alla percezione di un gettone. Vorremmo
sapere soprattutto se esiste un piano industriale, se il rinnovato
consiglio di amministrazione ha in mente qualcosa, se possiede idee
e progetti per il rilancio dello stabilimento valdostano, in caso
affermativo vorremmo conoscerne i contenuti, non sulla base di
affermazioni fiabesche, come è stato fatto qualche mese fa, ma
sulla base di elementi concreti e tangibili. A lei la risposta e a
noi la replica.
Président
La parole à l'Assesseur à l'industrie, à
l'artisanat et à l'énergie, Ferraris.
Ferraris (GV-DS-PSE)
Né fiaba né catastrofe,
probabilmente la verità è nel mezzo.
Innanzitutto, rispetto ad Eurocoin, credo che tutti si possa
convenire che questo accordo ha rafforzato lo stabilimento sul
piano industriale, dopodiché, indubbiamente, ci troviamo in una
fase di assestamento di questo accordo, esso deve dispiegare i suoi
effetti. Sono altrettanto sicuro che senza l'accordo con l'Eurocoin
lo stabilimento di Verrès non si troverebbe in una situazione
migliore.
Rispetto alle vicende non posso far altro che confermare quanto
avevo detto: che siamo alla fine di un periodo legato all'Euro, a
fine 2001 è stato coniato in Italia il 99 percento di contingente
euro per il 2001, per il 2002 erano previsti 13.972 milioni di
pezzi a livello Europa, pari al 27 percento del contingente
previsto per il 2001, quindi con una fortissima riduzione, di
questi 1.560 milioni di pezzi, pari al 19,6 percento del
contingente previsto per il 2001 è la parte riservata
all'Italia.
Io, rispondendo alla passata interpellanza, avevo detto che
l'attività di Verrès si sarebbe consolidata sui volumi produttivi
di 7-8.000 tonnellate, cosa che viene confermata dall'azienda, con
un'occupazione per quanto riguarda lo stabilimento di circa 100-110
unità. Vorrei sfidare chiunque a dirmi che questo non sta
succedendo. È altrettanto vero e noto a tutti - penso che fosse
noto anche al Consigliere Tibaldi - che al 30 giugno di quest'anno
scadono i contratti a tempo determinato; questo è frutto anche di
un accordo sindacale proprio perché la commessa dell'euro era al
termine.
Ora i contratti a tempo determinato lo sono proprio perché
l'euro era una commessa straordinaria, di conseguenza destinata a
finire. Sappiamo e ci auguriamo anche che la vicenda dell'euro non
sia finita, un allargamento dei Paesi nell'Unione europea
sicuramente porterà ad un incremento dei volumi, ma sicuramente non
più nelle dimensioni che avevamo visto nel passato. Non si tratta
quindi tanto di definire quadri idilliaci quanto di definire quadri
realistici. Voi sapete che attualmente ci sono delle agitazioni e
degli scioperi alla Zecca proprio perché c'è stato un rallentamento
anche lì, al Poligrafico. Credo che sarebbe oltretutto ingeneroso
attribuire alla Verrès delle colpe che non sono sue, perché il
Consigliere Tibaldi ha dimenticato di dire una cosa: questa è
un'azienda particolare, a maggioranza, con il 55 percento, del
Poligrafico dello Stato; che ha come cliente principale il
Poligrafico dello Stato stesso. Quindi ci troviamo di fronte ad
un'evidente anomalia in questo caso e qualche interrogativo e
qualche domanda probabilmente andrebbe posta anche all'azionista di
maggioranza.
Per tornare al piano aziendale, l'azienda riconferma quello che
è il suo orientamento nel settore della monetazione; sono in corso
delle gare a livello internazionale il cui esito non è ancora
definito e, per quanto riguarda i livelli occupazionali, oggi ci
troviamo nello stabilimento di Verrès con 127 dipendenti a tempo
indeterminato, 33 contratti a termine, per un totale di 160
dipendenti. Al 1° luglio i contratti a tempo indeterminato
rimarranno 127 e i contratti a termine si ridurranno a 5. Quindi vi
sarà una riduzione di 28 addetti.
Ora, per quanto riguarda il piano industriale, non posso che
riconfermare quanto già detto nella passata interrogazione, anche
perché non credo che questa sia la sede per fare una dettagliata
analisi ed illustrazione di un piano industriale: il piano
industriale, oltre al settore della monetazione, prevede anche il
consolidamento e il rafforzamento della fonderia d'arte, dove c'è
stato un incremento di occupazione, e pure della fonderia
industriale.
Cosa ha fatto la Finaosta all'interno del consiglio di
amministrazione? Sia la Regione che la Finaosta hanno operato
perché venissero messe in atto tutte quelle azioni sia sul piano
commerciale che produttivo per raggiungere gli obiettivi
prefissati. La Finaosta inoltre si è adoperata perché gli utili
netti, che sono stati circa 7 milioni di euro negli ultimi due
anni, non venissero distribuiti agli azionisti, ma restassero in
azienda al fine di consolidare la struttura patrimoniale e
finanziaria.
Come dicevo, la situazione attuale non coinvolge solo la Verrès,
ma è collegata ad una situazione del Poligrafico e credo che da
questo punto di vista sarebbe utile che venisse messo in atto
quanto sottolineato dal Governo, di affidare cioè al Ministero
degli esteri un ruolo di promotore dell'impresa italiana sui
mercati internazionali e credo che questo sarebbe particolarmente
efficace sul piano di produzioni come quelle del Poligrafico. Forse
l'interpellanza che qui è stata posta potrebbe essere in modo
altrettanto interessante rivolta al Governo.
Questa è una questione che sicuramente seguiamo con grande
attenzione, ma sappiamo che nelle fasi di passaggio ci sono dei
momenti di particolare criticità. Conosciamo da tempo la vita della
Verrès anche precedentemente alla vicenda euro e sappiamo che
purtroppo in questo stabilimento ci sono dei periodi in cui c'è un
rallentamento di produzione.
Per quanto riguarda le informazioni sulla cassa integrazione,
l'azienda dichiara che al momento non è previsto l'utilizzo della
cassa integrazione.
Président
La parole au Conseiller Tibaldi.
Tibaldi (FI)
Siamo insoddisfatti, Assessore, delle sue
risposte perché lei vuole "narcotizzare" una situazione di crisi,
di crisi latente, di crisi che si presume si svilupperà nell'arco
di qualche settimana, ma il "narcotico" avrà breve durata in questo
caso perché sta ribaltando il problema in altra sede, non in questa
sede perché a suo dire non sede idonea. Questo è un problema che
sussiste e sussiste in una realtà industriale valdostana che ha una
sua valenza economico-sociale e che non può essere liquidata con
affermazioni di principio che lei ha fatto poc'anzi.
Anzitutto non riusciamo a capire cosa significa che
"se non
ci fosse stato l'ingresso del socio Eurocoin, lo stabilimento non
sarebbe in queste condizioni"
, cosa significa? Che sarebbe
stato chiuso anticipatamente? Vorremmo capire qual è l'apporto in
termini positivi, qual è il valore aggiunto che questo socio ha
portato o sta portando alla Verrès S.p.A. La sua affermazione
quindi non è assolutamente verificabile oppure, se voleva
sottintendere qualcos'altro, dovrebbe essere più esplicito in sede
di risposta.
L'azienda conferma i dati che lei ha divulgato qualche mese fa,
sì, ma i dati si possono confermare, ribadire, sottolineare,
evidenziare, però questi dati non hanno alcun riscontro nella
realtà dei fatti, sono dati che rimangono scritti nero su bianco su
un resoconto consiliare, ma che non tranquillizzano coloro che
lavorano in quello stabilimento che vedono giorno dopo giorno
diminuire il lavoro e che si chiedono quali prospettive riserva
loro il futuro. Questa è la realtà che si sta vivendo a Verrès.
In merito alla scadenza dei contratti a termine, alla quale lei
faceva riferimento, sappiamo che ci sono state diverse scadenze,
non è solo a giugno che ci sono contratti di questo tipo che stanno
andando ad esaurimento. Sta di fatto che anche per i lavoratori a
tempo indeterminato si sta ponendo in maniera preoccupante e sempre
più insistente l'interrogativo di quali sono le loro future
aspettative. Non c'è più lavoro, è terminata la megacommessa
dell'euro, a questo punto cosa rimane da fare? Questo quesito è
normale rivolgerlo a voi, Giunta regionale, a lei in particolare,
Assessore, e a chi ha le responsabilità amministrative di questo
stabilimento. È uno stabilimento che è vero che ha una
partecipazione del Poligrafico, però è uno stabilimento che ha
anche una cointeressenza della Finaosta, della Regione.
Teniamo presente che il Presidente del Poligrafico, Tedeschi, ha
rinnovato la fiducia all'amministratore uscente e lo ha fatto con
l'avallo della Giunta regionale, quindi non è che possiamo
ascrivere determinate responsabilità solo in capo allo Stato o al
Poligrafico, sono responsabilità che hanno avuto un interessamento
anche da parte della Giunta regionale. Se questo CDA è stato
confermato, è opportuno che esso esprima una sua linea di indirizzo
aziendale, cosa che non ha ancora fatto: non ha detto come intende
sopperire alla carenza di ordini, non ha detto cosa intende
produrre e cosa intende far fare a coloro che sono occupati nello
stabilimento di Verrès.
La stessa microfusione o la fonderia a cera persa, lo stesso
reparto di monetazione, ai quali lei ha fatto riferimento a più
riprese, non hanno strutture commerciali in grado di penetrare nel
mercato, di aggredire il mercato che anche qui è sempre più
concorrenziale. Tempo fa esisteva una struttura commerciale, ma è
stata smantellata, smobilitata, tant'è che la microfusione ha
dimezzato i suoi volumi produttivi da un anno all'altro. Sulla base
di questi dati - lei ha certi dati, noi ne abbiamo altri - ci
chiediamo se ci sono idee e progetti da parte di qualcuno.
Penso che lei abbia avuto l'occasione o l'interesse di
incontrare i vertici aziendali per chiedere loro cosa intendono
fare di quello stabilimento, anche perché se hanno avuto la fiducia
da parte del Presidente Tedeschi, sarà sulla base di qualche
progetto e di qualche idea che deve essere realizzata, altrimenti
sta prendendo corpo quella idea malsana da respingere che il socio
privato possa essere entrato nella compagine azionaria di Verrès
per divorarla ed è una preoccupazione che da astratta sta prendendo
corpo e forma giorno dopo giorno, anche perché in quello
stabilimento non si produce più praticamente nulla. I turni si sono
ridotti drasticamente, quindi lei vede che non è solo una questione
di contratti a tempo determinato, ma anche di turni che sono stati
ridotti da 15 a 10 e per la ripresa autunnale se non ci sarà
un'attivazione da parte dell'amministratore delegato, la
prospettiva è quella della cassa integrazione, anche se oggi
l'amministratore delegato e il consiglio di amministrazione
respingono fermamente.
Questo è un altro tassello di una realtà industriale che sta
soffrendo in bassa Valle e qui la sofferenza è dovuta più che alla
difficoltà del mercato, ad una sorta di leggerezza, di incuria che
pare pervenire dagli organi che dovrebbero essere preposti al
rilancio e alla corretta gestione dello stabilimento. Non vogliamo
che questo tassello industriale, in quella realtà composita che è
la bassa Valle, vada ad aumentare il livello di sofferenza che si
sta vivendo in quella zona, un livello di sofferenza che è già
stato sottolineato stamani con l'esempio dell'Olivetti I-Jet di
Arnad, il cui piano industriale non dà certezze per il domani - non
lo diciamo noi, lo hanno detto gli stessi sindacati a mezzo stampa
e a mezzo di organi di informazione autorevoli -, la Verrès S.p.A.
è un altro esempio, allora questo mosaico a tinte fosche sta
componendo una realtà industriale in bassa Valle che è
preoccupante.
Ci chiediamo come si fa a colmare uno spazio industriale come
l'Espace Aosta con nuove iniziative e con nuove proposte innovative
che abbiano sicure prospettive quando dall'altra parte c'è una
sorta di dismissione a catena dell'esistente. Assessore, la
invitiamo a porre maggiore attenzione a queste situazioni non solo
basandosi su affermazioni talvolta apodittiche che arrivano da
persone che sono interessate a mantenere l'esistente, ma non a
sviluppare un futuro di produttività e di occupazione che qui
sembra perdere terreno giorno dopo giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK