Consiglio Regionale della Valle d'Aosta - Oggetto del Consiglio n. 2486 del 24 maggio 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CONSIGLIO REGIONALE
FINANZA REGIONALE E LOCALE
Programmazione
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2486 del 24 maggio 2023 - Resoconto
OGGETTO N. 2486/XVI - Reiezione di mozione: "Impegno a
trasmettere il DEFR alle competenti Commissioni consiliari entro il
prossimo mese di maggio".
Bertin (Presidente) -
Punto n. 8 all'ordine del giorno.
Si è prenotata la consigliera Minelli per illustrare la mozione, ne
ha facoltà.
Minelli (PCP) -
Martedì 11 aprile, come è noto, il
Consiglio dei Ministri, su proposta del ministro dell'economia e
delle finanze Giorgetti, ha approvato il documento di economia e
finanza, il DEF 2023, previsto dalla legge di contabilità e di
finanza pubblica, la legge n. 196 del 31 dicembre 2009. Il
documento indica i principali obiettivi programmatici della
politica economica e di bilancio del Governo per il medio termine.
Si tratta di un fondamentale atto di programmazione finanziaria che
delinea un quadro a cui si devono attenere anche le manovre
finanziarie delle Regioni.
Lo strumento delle Regioni, lo sappiamo, è quello del DEFR, il
documento di economia e finanza regionale, che deve essere
approvato a giugno per poter poi impostare la costruzione del
bilancio di previsione annuale e pluriennale. Da quando esiste
l'obbligo del DEFR, e cioè dal 2016, la nostra Regione non ha mai
rispettato questa scadenza estiva e il DEFR è sempre arrivato
all'esame del Consiglio o contestualmente o a ridosso dell'esame
del bilancio di previsione. È un sistema questo, e abbiamo già
avuto modo di sottolinearlo, che di fatto vanifica quella che è la
funzione del DEFR, cioè definire gli indirizzi generali a cui si
deve attenere la predisposizione del bilancio.
Sono tanti i motivi per cui la scadenza non è stata rispettata
in passato, alcuni sono stati realmente motivati da situazioni di
emergenza, che ricordiamo bene, altri non sono del tutto
giustificati e condivisibili. Nel 2023 è, secondo noi, opportuno
che la Regione rispetti questi termini e per questo motivo abbiamo
depositato ormai oltre un mese e mezzo fa la mozione che impegna la
Giunta regionale a varare e a trasmettere il DEFR alle competenti
Commissioni consiliari entro il mese di maggio. Questo con
l'obiettivo di fare in modo che l'iter di approvazione consiliare
si possa concludere entro il mese di giugno, questa era la
richiesta della nostra mozione, per ottemperare così a quella che è
la funzione di questo importante strumento programmatorio.
Presidente -
La mozione è stata illustrata. Apriamo la
discussione generale. Chi vuole intervenire nella discussione
generale è pregato di iscriversi. Non vedo richieste di intervento,
pertanto chiudo la discussione generale. Per replica del Governo,
si è prenotato il Presidente della Regione, ne ha facoltà.
Testolin (UV) -
Il sollecito che è emerso da questa
mozione ci ha portati a un confronto con le strutture tecniche, per
verificare quelli che sono gli obblighi cogenti e quelle che sono
le possibilità anche di dare una risposta. Ne è emerso che
l'allegato 4.1 del decreto legislativo n. 118 del 2011, rubricato
"Gli strumenti della programmazione regionale" prevede: a) entro il
30 giugno di ciascun anno la Giunta regionale presenta al Consiglio
il documento di economia e finanza regionale, DEFR, per le
conseguenti deliberazioni; b) che la nota di aggiornamento del DEFR
da presentare al Consiglio entro trenta giorni dalla presentazione
della nota di aggiornamento del DEFR nazionale per le conseguenti
deliberazioni, e comunque non oltre la data di presentazione del
disegno di legge di bilancio; quindi deve essere per forza
presentato prima della legge di bilancio. Innanzitutto preme
sottolineare che la premessa inserita e anche le aspettative
espresse dalla collega nella presentazione della mozione, che fa
riferimento a un termine di approvazione da parte del Consiglio ai
sensi della legge, non è corretta, perché da nessuna parte c'è
scritto che lo stesso debba essere approvato entro il 30 giugno,
anche se sono dati dei termini indicatori. L'allegato 4.1 non
prevede un termine per l'approvazione da parte del Consiglio
regionale del DEFR e la lettera B del citato punto 4.1, nel
prevedere la nota di aggiornamento dello stesso, fa intendere che
il documento possa essere integrato o modificato e dunque, secondo
l'interpretazione più diffusa, il termine del 30 giugno sarebbe da
considerarsi appunto ordinativo e non perentorio.
Volendo esaminare la richiesta alla luce di quelle che sono
invece le possibilità oggettive di dedicarsi in maniera adeguata e
funzionale alle esigenze di un DEFR, possiamo dire che con
l'impegno da parte dell'Amministrazione, che adesso si sta
occupando dopo la redazione del disegno di legge che abbiamo appena
approvato e sta lavorando ormai dall'inizio del mese di maggio al
secondo assestamento di bilancio, che impegna gli uffici in questa
direzione e sta lavorando per la seconda variazione di bilancio,
credo che seriamente si possa pensare di chiudere il percorso del
DEFR con una presentazione a quest'aula entro il mese di luglio,
prima della chiusura dei lavori estivi.
Questa è l'indicazione che possiamo dare e non possiamo
prenderci l'impegno in maniera molto seria di poter pensare di
presentarlo in tempi più contenuti. Quindi, il nostro voto sarà un
voto di astensione.
Presidente -
Consigliera Minelli ne ha facoltà.
Minelli (PCP) -
Sì, è vero che quella del mese di giugno
non è una scadenza tassativa, è una cosa che sappiamo bene, ne
abbiamo parlato già diverse altre volte in sede di discussione del
DEFR. Ma quanto è contenuto nella legge, nell'allegato che lei
citava, è un sollecito a fare bene, a programmare, per non
procedere - e questo penso che sia il senso della norma - a spanne,
anche perché poi sappiamo che il bilancio viene costruito sulla
base del documento di economia e finanza.
Quello che emerge, però, è che in buona sostanza - ma non è una
cosa nuova, è già venuto fuori in altre situazioni e lo dicevo
anche stamattina quando abbiamo discusso la relazione sulle
politiche europee - non abbiamo ancora acquisito una sufficiente
cultura della programmazione. Quello che succede è che gli atti che
sono programmatori come questi vengono messi un po'
à côté
,
perché ci si concentra sulla gestione di ciò che è più immediato e
contingente che, a nostro avviso, è una scelta, un sistema, un
modus operandi
, o se volete una
forma mentis
, che
dovrebbe progressivamente cambiare.
Lei ha detto però, poco fa, che l'intenzione è quella di fare un
passo avanti rispetto a quello che è successo finora, cioè di
arrivare a scaricare il DEFR al mese di luglio. Noi sappiamo che
questo significhi, immagino, al termine del mese di luglio, quindi
poi ci sarà la pausa estiva, il Consiglio riprenderà a settembre e
poi si arriverà all'approvazione.  Diciamo che lo scorso anno,
perché bisogna ammettere le cose come sono, non c'è stata la
discussione del DEFR contestualmente al bilancio, ma lo scarto è
stato di poco, mi pare di un'adunanza.
Prendiamo atto di questa situazione e di questa modifica.
Crediamo che forse, considerato anche che questo deposito della
mozione è avvenuto 45 giorni fa, il tempo per delineare quelli che
sono i punti chiave, i pilastri della programmazione, ci dovrebbero
essere in maniera abbondante e c'erano anche prima, perché ricordo
che siamo andati poco tempo fa al voto di una nuova maggioranza con
un nuovo programma di legislatura che conteneva, io immagino, già
questioni che devono essere affrontate nel DEFR.
Presidente -
Se non vi sono altri interventi, mettiamo in
votazione. La votazione è aperta.
Esito della votazione:
Presenti: 34
Votanti: 15
Favorevoli: 15
Astenuti: 19 (Barmasse, Bertin, Bertschy, Carrel, Caveri,
Chatrian, Cretier, Grosjacques, Guichardaz Jean-Pierre, Jordan,
Lavevaz, Malacrinò, Marguerettaz, Marzi, Padovani, Rollandin,
Rosaire, Sapinet, Testolin)
La mozione non è approvata.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK