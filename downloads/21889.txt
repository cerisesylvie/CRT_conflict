Consiglio Regionale della Valle d'Aosta - Oggetto del Consiglio n. 1600 del 23 novembre 2005 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Assistenza socio-sanitaria
Associazionismo - volontariato
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1600 del 23 novembre 2005 - Resoconto
OGGETTO N. 1600/XII - Situazioni di criticità nell'ambito del
volontariato di soccorso. (Interrogazione)
Interrogazione
Preso atto:
- che i volontari del soccorso della Valle d'Aosta vivono
ormai da troppo tempo in una situazione di assoluto
disagio;
- che lo studio prodotto dall'Associazione evidenzia una
forte criticità che nel futuro può portare ad un abbandono di molti
volontari del soccorso;
Constatato che i problemi sono molteplici e che
principalmente coinvolgono la struttura del 118 e della Croce Rossa
regionale, quindi la struttura pubblica più in generale;
Considerato che paiono evidenti problemi di organizzazione
territoriale ma anche di competenze specifiche tra i diversi
servizi;
i sottoscritti Consiglieri regionali
Interrogano
L'Assessore competente per sapere quali sono i rapporti tra i
diversi servizi e l'U.S.L. e quali eventuali soluzioni sono state
sinora intraprese.
F.to: Salzone - La Torre - Lavoyer
Président - La parole à l'Assesseur à la santé, au bien-être et
aux politiques sociales, Fosson.
Fosson (UV) - Quando noi parliamo del volontariato in Valle
d'Aosta e diciamo che è una grande risorsa, lo diciamo con profonda
convinzione; anche il Presidente, recentemente, alla festa del
volontariato ha definito il volontariato come "il tessuto
connettivo della Valle d'Aosta", diciamo "l'impalcatura" che
permette di tenere tutti gli altri tessuti in piedi.
Bisogna dire che il volontariato del "118" è particolare; io lo
definisco ai limiti di una professionalità che ormai deve essere
riconosciuta, sempre di più si dà importanza al primo intervento
nel momento della disgrazia, per cui è chiaro che ci vuole un
volontariato particolarmente professionalizzato, poi un
volontariato che deve garantire dei turni e delle presenze, cioè
non è un volontariato che è disponibile solo in certe occasioni, ma
è un volontariato su cui si basa tutto il nostro sistema di
emergenza, e questo va riconosciuto. Il soccorso in due tempi, cioè
l'auto medica che arriva a prendere l'infortunato quando già sono
arrivati i volontari del soccorso dà una dimensione dell'importanza
che ha per noi questo volontariato. Forse vi è anche una crisi
motivazionale dovuta al fatto che il soccorso viene fatto, però
quando arriva il professionista o il medico del soccorso o quando
c'è un codice rosso, questi volontari sono emarginati e questo può
provocare dei problemi motivazionali, come sono quelli riferiti
correttamente in quell'inchiesta fatta dal Centro servizi del
volontariato, che è stata svolta nell'ambito del volontariato; per
cui, come dicevo già la volta scorsa al collega Tibaldi, è
un'indagine svolta in famiglia per quanto riguarda l'obiettività,
ma è significativa.
Proprio perché queste parole: "risorse" e "tessuto connettivo"
non siano delle parole lanciate, vorrei solo elencare alcune
iniziative che abbiamo preso in questi ultimi 2 anni a favore di
questo volontariato, perché rimanga nella sua sede e continui a
fornirci tale contributo che è determinante. Si tratta della
deliberazione del 2004 del mese di marzo che uniforma l'impiego
delle risorse, degli equipaggi, dello standard minimo delle
ambulanze; quella ancora più importante, del giugno di quest'anno,
sulla formazione del personale nel servizio di emergenza e urgenza
sanitaria, è la prima deliberazione in cui riconosce il ruolo nella
formazione del volontario istruttore, cioè il volontario che lo fa
da tanto tempo, che è diventato istruttore, che ha una capacità,
partecipa ai corsi di formazione di tutto il personale di emergenza
e urgenza sanitaria con un riconoscimento delle spese. È previsto
anche un albo regionale di formatori, in cui questi volontari
particolarmente abili che fanno questo da tanto tempo, possono
svolgere per la prima volta il ruolo di istruttore; così è di
prossima presentazione la legge sull'emergenza, legge che parlerà
di ruolo prioritario dei volontari del "118" e li inserirà di legge
in un ambito di emergenza e soccorso della Valle d'Aosta; così
anche, sempre nell'ambito più ampio del volontariato valdostano, la
legge che riconosce al volontariato una rappresentatività, che è
passata in Consiglio nel mese di luglio di quest'anno e che sta
svolgendo tutte le sue pratiche, per dare una consulta che sarà
quello che si rapporterà con l'istituzione per la migliore
organizzazione del volontariato.
Nella finanziaria di quest'anno, pur in epoca di crisi, avrà
potuto vedere che è previsto il finanziamento di 700 uniformi nuove
per i volontari del "118", cioè una spesa che va fatta, perché le
uniformi non sono a norma, ma soprattutto un riconoscimento per
questa attività del volontariato. Stiamo poi utilizzando delle
iniziative nuove per dare motivazioni a questo volontariato,
utilizzando i volontari negli "screening" oncologico e adesso nella
recente campagna anti-influenzale, per ridare motivazione ad un
settore che per noi è molto importante. Detto questo, non mi sembra
che sia in uno stato di assoluto disagio il volontariato del "118";
recentemente anche domenica sono stato a un loro incontro, abbiamo
consegnato dei defibrillatori, l'Associazione nazionale alpina li
ha consegnati ai volontari del "118", cioè è sicuramente un momento
di cambiamento nel senso che è un volontariato molto
professionalizzato, a cui stiamo dando dei riconoscimenti e
un'importanza maggiore, quindi mi sembra che molto si stia
facendo.
Quanto ai rapporti, da una parte ci sono i dipendenti del
Servizio di emergenza del "118" e poi ci sono i volontari del
"118", ci sono i volontari della Croce Rossa, che è un ente
riconosciuto di diritto, ma che ha anche un grande spazio di
volontariato che, fra l'altro, sta aumentando numericamente in modo
significativo. C'è un rapporto costituito ben preciso fra azienda
che gestisce l'emergenza e le altre associazioni proprio per quello
che dicevo, perché il sistema di emergenza e soccorso si avvale di
queste realtà.
C'è una convenzione in corso fra azienda e volontari del "118"
per le attività che fanno; quando si è chiesto una responsabilità
maggiore, delle auto in più per fare dei servizi in più, i
volontari del "118" in questo periodo hanno potuto solo assicurare
un auto in più alla settimana, perché c'è stato un concorso per
autista ambulanziere dipendente, già 2 anni fa, al quale ha fatto
seguito un ricorso al TAR che ci ha dato pienamente ragione, nel
senso che i dipendenti del "118", avendo minori figure di autisti
ambulanzieri, avevano maggior bisogno di convenzioni. Ripeto, c'è
una convenzione in corso con i volontari del "118" che scade a fine
anno e che è nostra intenzione riformulare con questo servizio. In
mancanza di questi autisti ambulanzieri e del fatto che i volontari
del "118" non riescono a rispondere a tutte le necessità che
abbiamo, c'è una convenzione con la Croce Rossa, la quale fa dei
servizi per il Servizio regionale di emergenza e viene retribuita
per questo.
A volte, non solo nell'ambito dell'emergenza, ci sono dei
personalismi fra le varie associazioni di volontariato - ricordo
che in Valle d'Aosta abbiamo 100 e più associazioni di volontariato
- probabilmente dei personalismi legati ai vari presidenti, per cui
recentemente a Champdepraz è stata scelta la Croce Rossa per fare
un servizio, invece che i volontari del "118" e questo ha creato
dei problemi, però sono problemi legati alle persone e alle
situazioni; così, anche fra di loro, non sempre i volontari del
"118" convivono volentieri con la struttura del "118", cioè la
nuova sede del "118" a Châtillon prevede i dipendenti, ma non ha
potuto inserire nella stessa struttura anche i volontari che
vogliono avere un'altra sede. C'è un po' di equilibrio che bisogna
fare su queste situazioni, la nuova legge sull'emergenza sarà
soprattutto quello che chiedeva lei, un'occasione per rimettere per
iscritto correttamente, anche dal punto di vista legislativo, i
vari rapporti fra i 3 servizi, che sono servizi importanti per noi,
cercando di superare questi personalismi e portando tutto
nell'ambito proprio del volontariato, che è un servizio alla Valle
d'Aosta in questo momento determinante. Sull'ambito del "118"
stiamo rivedendo alcuni passaggi, perché anche noi dobbiamo
migliorare in questo settore.
Président - La parole au Conseiller Salzone.
Salzone (FA) - La ringrazio, Assessore, per la puntuale risposta
che mi trova soddisfatto, peraltro non avevamo dubbi sulla sua
ormai riconosciuta sensibilità rispetto al problema del
volontariato in generale, quindi mi aspettavo una risposta
puntuale.
Devo dire che questa interrogazione aveva lo scopo di capire se
le sensibilità erano comuni rispetto alla preoccupazione che avevo
evidenziato in commissione, quando avevamo fatto una serie di
audizioni, dove si evinceva che per il biennio 2003-2004 ben 173
volontari (il 30% del volontariato) avevano abbandonato il sistema,
per questo avevo cercato di approfondire il tema per capirne le
motivazioni.
Lei ha elencato tutta una serie di cose che sono comprensibili,
perché nel provincialismo di una Regione piccola come la nostra
forse la conoscenza così diretta fra le diverse persone porta a
soluzioni di incomprensione. Sulla base di questo, e condividendo
anche questo aspetto, credo che lei sarà d'accordo con me, che è
assolutamente necessario che non ci sia confusione fra il ruolo
della Croce Rossa e il ruolo del "118", quindi mi ero posto il
problema se non era il caso di rivedere anche nelle normative
vigenti di predisporre un coordinamento che fosse più funzionale
rispetto all'attuale, in quanto qualche carenza da questo punto di
vista si è evidenziata. Peraltro lei ha detto che sarà prossima una
legge sull'emergenza e sarà a quel punto che andremo a vedere il
problema, dove potremo trovare tutte le soluzioni. Sarà quello un
appuntamento importante per confrontarci ulteriormente e le rinnovo
i ringraziamenti per la risposta puntuale.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK