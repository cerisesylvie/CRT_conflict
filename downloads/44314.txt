Consiglio Regionale della Valle d'Aosta - Oggetto del Consiglio n. 1367 del 9 marzo 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
SPORT E TEMPO LIBERO
Sport invernali
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1367 del 9 marzo 2022 - Resoconto
OGGETTO N. 1367/XVI - Interpellanza: "Valutazioni in merito
alla realizzazione di un collegamento tra il comprensorio sciistico
di Pila e il Comune di Cogne".
Bertin (Presidente) -
Siamo al punto n. 36. Riprendiamo
con l'illustrazione dell'interpellanza da parte del consigliere
Aggravi, ne ha facoltà.
Aggravi (LEGA VDA) -
L'interpellanza verte sulla tematica
del collegamento tra il comprensorio di Pila e il Comune di Cogne e
in particolare si intreccia con il progetto di sviluppo che la
società Pila e anche direi il Comune di Gressan stanno svolgendo
nell'area della Platta de Grevon.
Sul collegamento non voglio fare ovviamente una cronistoria
perché, come tutti sanno, i primi studi partono dal 2000, si
parlava di un collegamento tra Pila e l'abitato di Epinel, poi ci
sono stati tutta una serie di studi sia di fattibilità tecnica, sia
anche di valutazione di quelle che potevano essere o possono essere
le ricadute turistiche.
Ci sono alcuni elementi di particolare interesse se vogliamo su
quelle che sono state le valutazioni fatte, uno in particolare è la
caratterizzazione del turismo tipico di Cogne e quello di Pila con
un'offerta nel primo caso legata molto alla stagione estiva e il
secondo a quella invernale, e tutta una serie di valutazioni, che
però, considerando anche il mondo di oggi rispetto ai tempi di
ieri, meriterebbero sicuramente degli aggiornamenti.
È bene dire che l'obiettivo, e qui cerco di entrare poi nel tema
dell'interpellanza, che si vuole portare avanti e valutare non è
tanto una fattibilità tecnica o di un ipotetico collegamento, bensì
- e questa è la prima domanda - a fronte del progetto che è stato
presentato nel dicembre scorso dalla società Pila se sia stata
verificata o si intenda verificare la fattibilità di un futuro
collegamento con il Comune di Cogne.
È vero che abbiamo avuto l'occasione di documentarci e di vedere
un po' le considerazioni e anche le prese di posizioni nelle
conferenze di servizi dei vari amministratori, però è un tema
abbastanza importante da valutare, se si crede ovviamente in questo
futuro e ulteriore sviluppo io direi di quello che può essere un
unico grande comprensorio, considerato che ci sono tutta una serie
di considerazioni da fare, ovvero oggi l'impianto che prolunga
sostanzialmente l'arroccamento a Pila nella visione della società
arriverebbe sulla Platta con uno sviluppo di un'importante
realizzazione non soltanto della stazione di arroccamento ma anche
di un annesso locale commerciale, la diatriba che c'era stata tra
l'arrivo al Col Chasèche e alla Platta de Grevon è qualcosa che
possiamo appunto rivedere nei vari studi e nelle varie
realizzazioni.
Vi sono poi anche delle considerazioni più di sintesi che sono
state fatte dalla struttura degli impianti a fune che sono di
notevole interesse. Sicuramente un ipotetico collegamento dovrà
tenere conto di dove verrà realizzato, perché ci sono comunque
delle aree soggette a protezione ambientale, ci sono delle opere
che già insistono nell'area, prima fra tutte e forse quella più
importante è il tracciato dell'alta tensione della Super-Phoenix,
perché ovviamente sappiamo benissimo che funi per funi non sono
proprio compatibili e quindi, come amano dire gli ingegneri: "tutto
si può fare", però bisogna poi anche ben capire in che modo, in che
termini e, come direbbero quelli che fanno il mio mestiere, anche
con che soldi perché ovviamente i sogni e le realizzazioni degli
studi sono belli se sono sostenibili dal punto di vista
economico.
Ci sono poi anche delle necessità contingenti che riguardano la
scadenza degli impianti che attualmente ci sono nell'area, quindi
anche la necessità di manutenzione e soprattutto anche di scadenza
che incombe, ma, al di là di tutto, io penso che la fattibilità
tecnica, la fattibilità economica e la sostenibilità
dell'intervento siano sostanzialmente i tre ingredienti di tutta la
valutazione.
A fronte di questo una delle ulteriori due domande che poniamo
all'attenzione del Governo regionale, ovvero dell'assessore
Bertschy, è quella appunto "se si ritenga che la scelta di
posizionare la stazione di arrivo nell'area della Platta de Grevon
non pregiudichi in futuro la possibilità di realizzare il citato
collegamento". Perché diciamo questo? Perché, leggendo soprattutto
il lavoro di sintesi che è stato fatto dalla struttura di impianti
a fune all'epoca del 2017 e tutta una serie di studi, si vedeva la
possibilità al Col Chasèche in maniera più fattiva e più - mi
perdoni il termine - comoda rispetto all'arrivo della Platta, però,
come ho detto, sono passati anche degli anni, la tecnologia si è
evoluta, vorremmo capire appunto se sono state fatte delle
valutazioni in tal senso,
soprattutto se si ritenga strategico per il futuro dell'area,
ovvero in generale per l'offerta turistica di tutta la Valle,
valutare l'opportunità di realizzare un collegamento tra il
comprensorio sciistico di Pila e il Comune di Cogne.
Aggiungo due elementi dall'esame di tutta la documentazione che
ritengo essere di particolare interesse: il primo, un'evoluzione
che forse sta avendo il turismo e soprattutto la frequentazione
delle realtà montane e forse, leggendo i vari studi, è stato quello
di "Turismo Okay" del 2012 che aveva visto il turista non sciatore
come nuova figura che si avvicinava alla montagna e che in
particolare si diceva già all'epoca poteva essere attratto da una
struttura che veniva posizionata appunto alla Platta come oggi si
pensa di fare; dall'altro lato, un aspetto forse più tecnico ma non
banale, nel piano strategico della nostra partecipata si vede come
utile e fattivo la portata di un impianto a 2.400 persone orarie.
Bisogna fare una valutazione, e io su questo penso che l'Assessore
o chi per esso la valutazione l'abbia fatta perché, ad esempio, la
struttura impianti a fune poneva alcuni dubbi nel 2017, ma è vero,
sono passati comunque degli anni e probabilmente si sono fatte
delle valutazioni aggiuntive su un impianto di questo tipo,
soprattutto sulla portata delle persone. Dico questo perché io
vengo da un Paese dove l'impianto di
Skyway
sappiamo che
sicuramente è diverso ma che qualcuno intravede quasi di fare una
piccola Skyway anche su Pila con una portata che ha due tronconi:
uno da 800 persone per ora e l'altro da 690, vado a memoria,
portanza molto, molto differente.
Capire anche se, a fronte di tutto questo, siano state fatte
delle valutazioni in termini - e lo dico sempre - di non
privilegiare un lato piuttosto che l'altro del crinale, ma di fare
delle considerazioni se la realtà di Cogne e la realtà di Pila
possono costituire un valore aggiunto insieme per tutta la Valle
d'Aosta, quindi non soltanto per i loro Comuni, ma penso che,
considerato anche l'evoluzione e la competizione a cui siamo sempre
più soggetti, non soltanto sull'arco alpino ma anche a livello
internazionale, queste sono delle considerazioni che è bene fare,
soprattutto prima di fare investimenti importanti - questo ce lo
siamo spesso detti soprattutto con l'assessore Bertschy - perché
poi alla fine sono degli investimenti importanti non soltanto per
il risultato che danno ma soprattutto anche per le risorse che
vengono messe in campo, a fronte poi - ed è bene ricordarlo visto
che è anche l'Assessore di riferimento allo sviluppo economico -
del caro materie prime e il caro energia che incombe su tutti noi e
che speriamo però si risolva nella prospettiva futura.
Presidente -
Per la risposta, ha chiesto la parola
l'assessore Bertschy, ne ha facoltà.
Bertschy (AV-VdA Unie) -
Grazie collega Aggravi. Direi
che possiamo in premessa dire che la tutela rispetto ai territori è
data dal fatto che il lavoro che stiamo facendo da qualche anno e
che si sta continuando a fare è fatto in piena concertazione con i
rappresentanti dei territori, con i Sindaci di Cogne, di Gressan,
di Aosta, con i quali c'è un'interlocuzione e ci sarà, fra l'altro,
nelle prossime settimane un incontro con la Giunta proprio per una
visione generale in continuità con l'evoluzione del progetto. I
rappresentanti dei territori erano presenti all'atto della prima
conferenza di programma che ha dato il via a tutti i procedimenti e
a tutte le istruttorie, sono presenti nella fase di discussione e
poi sono presenti su un piano più politico con noi per trovare le
modalità per portare avanti in una fase molto particolare comunque
della nostra economia un progetto di importanza rilevante. Questo
per dire che anche oggi forse le cose che vengono raccontate vanno
un po' spiegate, nell'accordo di programma si sono date al via le
istruttorie che nella trasparenza che devono avere progetti di
questa importanza hanno messo in condizioni le nostre strutture di
cominciare a valutare questo progetto e soprattutto sono nati i
cinque endoprocedimenti che sono in corso: il piano di sviluppo
turistico, la classificazione delle piste, la concessione degli
impianti, la deroga degli ambiti di rischio e poi il DIA, che, tra
l'altro, si è riunito nel mese di gennaio, che ha per ora chiesto
integrazioni al progetto per tutta una serie di questioni. Anche
nell'ambito di questa conferenza dei servizi erano presenti i
Sindaci proprio perché è un progetto che, oltre ad avere una
rilevanza sui piani regolatori, ha una rilevanza in termini di
sviluppo e di prospettive future.
Per quanto riguarda la risposta alla prima domanda: "se alla
luce del progetto presentato nel dicembre scorso dalla società Pila
sia stata anche verificata la fattibilità del futuro collegamento",
alla base del progetto è sempre stata data un'indicazione che ci
doveva essere una possibilità di uno sviluppo futuro verso Cogne,
ovviamente la migliore possibile tra gli obiettivi che la società
ha, che sono quelli di sviluppare il proprio comprensorio sciistico
e un'ipotetica visione che riguarda appunto un futuro collegamento
che poi nella terza domanda andremo a declinare meglio su che tipo
di collegamento si possa immaginare in termini di visione
politica.
Rispetto agli ambiti che sono alle questioni, che sono state
sottoposte all'attenzione quelle soprattutto geologiche, la Pila
nel 2017 commissionò uno studio per valutare anche questi aspetti
ad Alplinks e questo studio concludeva dicendo: "sulla base delle
considerazioni geologiche e geomorfologiche desunte dai
sopralluoghi eseguiti ed esposti in questo elaborato, non si
riscontrano problematiche di carattere geologico e geomorfologico
ostative alla realizzazione del collegamento funiviario
Pila-Cogne". Lo studio era finalizzato a esaminare uno degli
aspetti più critici della linea, ovvero la situazione geologica e
geotecnica del versante attraversato lasciando a successivi
approfondimenti gli aspetti più funiviari. Questa risposta, come
immagina, è preparata dalla struttura impianti a fune, che poi è la
stessa che oggi concerta, per conto dell'Amministrazione regionale,
le posizioni al riguardo dell'investimento su Pila e delle
prospettive future.
Seconda domanda: "se si ritenga che la scelta di posizionare la
stazione di arrivo nell'area della Platta de Grevon non pregiudichi
in futuro la possibilità di realizzare il citato collegamento",
sulla base della risposta, delle istruttorie e anche del lavoro di
studio fatto dalla struttura, dico di no; sul piano politico dico
che non lo pregiudica, il Sindaco di Cogne, le strutture e le altre
Amministrazioni comunali sono all'interno di questa valutazione
proprio a tutela anche di una visione che rimane e che però va
verificata.
Per andare alla terza domanda che direi è un po' più politica e,
sotto questo aspetto, è bene fare una valutazione qui in Consiglio
regionale, anche a nome del Governo regionale e della maggioranza,
noi vediamo in un futuro collegamento una possibilità di sviluppo
strategico, siamo molto cauti però nel dire e anche nell'evitare di
creare per ora aspettative prima di considerare, sotto il profilo
progettuale degli studi e di tutte le valutazioni che andranno
fatte, questa possibilità perché ad oggi ci sono alcuni elementi -
alcuni li ha ben rappresentati lei - che vanno tenuti nella massima
considerazione: per esempio, vale non solo per la Pila ma un po'
per tutte le società, l'esplosione dei costi di quest'ultimo
periodo su investimenti di così grande rilevanza sta determinando
delle valutazioni che vanno fatte con molta attenzione, perché poi
c'è una sostenibilità gestionale futura che deve essere ovviamente
all'attenzione dei decisori politici come degli amministratori
delle società, ma in questo momento c'è anche una sostenibilità
degli appalti, perché purtroppo qui gli ordini di grandezza, quando
parliamo di numeri percentuali, sono esponenziali.
Le valutazioni fatte qualche mese fa oggi sono valutazioni che
già tengono di meno. In questa visione prospettiva bisogna capire
in quale maniera poter andare avanti ad analizzare questi aspetti,
cercando di capire se parliamo e indichiamo questo collegamento
come un collegamento funiviario di tipo commerciale o se in una
logica che forse appartiene un po' di più alla comunità di Cogne
questo possa essere visto anche come un collegamento e un trasporto
pubblico, unico nel suo genere e tutto da verificare nella
sostenibilità e nei costi. Sono eventualmente due modalità di
condurre i prossimi studi ben differenti, perché oggi la Pila non
avrebbe la forza di pensare a un investimento in quella direzione a
livello di gestione societaria. Sono questioni che, a nostro
avviso, dovranno far parte in questa fase ancora di discussione
tecnica sul progetto, in una fase più di prospettiva, di
valutazioni da fare, intanto con i territori, con i piani
strategici che stiamo sviluppando perché questo è uno dei progetti
che ha un impatto in termini finanziari importante sulle nostre
leggi. Come ci siamo già detti, alcuni sono partiti, altri invece
sono oggi all'oggetto di discussione, quindi su una strategia
generale che prevede investimenti di questa rilevanza bisognerà
cercare di capire cosa è sostenibile, cosa non è sostenibile, cosa
determina uno sviluppo in termini di crescita del prodotto Valle
d'Aosta e poi dei prodotti dei territori, perché dobbiamo cercare
di generare un aumento dell'interesse in generale delle aspettative
e dello sviluppo economico del nostro territorio e poi andare a
delle decisioni politiche finali.
Per quello che ci riguarda, una visione politica che tenga
aperta questa strada è una visione che accompagna il lavoro della
maggioranza ma allo stesso tempo siamo molto cauti nel definire
questo progetto fattibile, sotto il profilo tecnico tocca ai
progettisti esprimersi, sotto il profilo invece dell'impatto
economico sociale toccherà agli studi che andremo a sviluppare a
determinarne la possibilità.
Completo dicendo che tutto questo verrà fatto con un confronto
politico continuo, in particolare con il Sindaco di Cogne, di
Gressan e di Aosta che ognuno, per parti diverse, hanno tutti delle
aspettative rispetto al progetto immediato che vede la
valorizzazione degli investimenti sul comprensorio di Pila e i
progetti futuri che vedono sia la città che la comunità come
fruitori possibili di investimenti che potranno, e saranno gli
studi a dircelo, determinare delle novità positive.
Presidente -
Per la replica, ha chiesto la parola il
consigliere Aggravi.
Aggravi (LEGA VDA) -
Grazie Assessore per aver fatto un
po' più di chiarezza e anche per aver dato una visione più prudente
rispetto a slanci del passato, avevamo già discusso del
collegamento nell'aprile 2019 quando si parlava di quotazione di
CVA e qualcuno già stava spendendo i soldi per tutta una serie di
cose, ma, mi perdoni la battuta, è bene ricordare a volte il
passato.
Io credo e sono d'accordo con lei riguardo al fatto che sia
necessario e fondamentale avere contezza e soprattutto tenere conto
delle volontà locali e anche delle aspettative dei territori, anche
perché senza di loro nulla si fa. Nello stesso tempo però mi dico e
mi chiedo che se poi dopo si dice, giustamente, che poi bisogna
ritornare e fare delle valutazioni anche in quest'Aula, è bene che
anche quest'Aula a vario titolo sia coinvolta perché altrimenti si
rischia un po' - e mi perdoni anche su questo la battuta - come nel
caso dell'inizio della legislatura su Cime Bianche che poi, avendo
dei problemi in casa, si diceva: "ma tanto poi verremo in Consiglio
e ne discuteremo". Magari a fronte di questo - e guardo anche il
Presidente della IV Commissione - potrebbe essere utile, a fronte
del fatto che si stanno facendo degli studi, delle valutazioni e si
dovranno fare delle considerazioni, magari un approfondimento
riguardo a quello che si sta o che si potrà fare. Dico questo
perché, come lei dice e come ci diciamo, ci sono e ci potrebbero
essere degli investimenti importanti per il futuro, magari anche
per il presente, in termini di risorse e in termini di decisioni,
però queste magari devono nascere anche da una valutazione e da una
concertazione un po' più puntuale perché il Consiglio su certi temi
è giusto che sia adeguatamente informato e che soprattutto possa
anche maturare in seno al Consiglio una coscienza di conoscenza
maggiore degli importanti investimenti per il futuro della nostra
Regione.
È vero, ci sono tutta una serie di studi che vanno rivisti e che
verranno sicuramente rivisti dal punto di vista tecnico, dal punto
di vista dell'investimento, è bene anche considerare che magari
all'interno degli approfondimenti ci potrebbero essere delle
potenziali sinergie che si possono creare oppure degli stop,
perché, a fronte di una valutazione più puntuale, anche ripeto alla
luce di quello che, seppur è il nostro incerto futuro, bisogna
capire se poi certi investimenti ha senso farli o no, soprattutto
perché poi si devono sostenere e devono essere sostenibili.
È sicuramente interessante quello che lei diceva riguardo a una
valutazione anche di destinazione di un possibile collegamento che
fa parte anche della sostenibilità della valutazione fatta,
parliamo di un trasporto pubblico, parliamo di un'attrazione
commerciale, parliamo ovviamente di tutta una serie di cose, tra
l'altro, anche in prospettiva considerata la mobilità sostenibile,
la transizione ecologica, la valorizzazione anche di un'area del
nostro parco, forse tutte queste considerazioni è bene
approfondirle e magari sfruttare anche il fatto che in questo
momento di incertezza, anche per quello che riguarda i costi di
realizzazione, l'impatto anche proprio della mancanza delle stesse
materie prime, perché, al di là dei costi, il vero problema è anche
questo, per fare determinate valutazioni e soprattutto io dico per
far maturare, in seno al Consiglio e non soltanto, una coscienza di
quelli che possono essere - che poi si scelga di fare o no
determinate scelte - gli elementi per prendere delle decisioni,
perché altrimenti si rischia che alcuni grandi progetti possano
arrivare poi in aula e bisogna agire di fretta, cosa che non è mai
positiva, soprattutto quando si parla di tanti soldi e del futuro
della nostra comunità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK