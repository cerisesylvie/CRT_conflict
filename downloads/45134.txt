Consiglio Regionale della Valle d'Aosta - Oggetto del Consiglio n. 1947 del 20 ottobre 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
EDILIZIA
Edilizia residenziale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1947 del 20 ottobre 2022 - Resoconto
OGGETTO N. 1947/XVI - Interpellanza: "Pubblicazione del bando
di sostegno alla locazione per l'anno 2022".
Marguerettaz (Presidente) -
Punto n. 52 all'ordine del
giorno. Per la presentazione, la parola al collega Manfrin.
Manfrin (LEGA VDA) -
Torniamo in quest'aula con una
vexata quaestio
che ormai tutti i colleghi conosceranno alla
nausea, però è una questione che è assolutamente pressante,
soprattutto al di fuori di quest'aula e soprattutto in pieno
periodo di crisi energetica e ovviamente economica.
Come sapete, la Regione dovrebbe pubblicare annualmente il
cosiddetto "bando affitti", questo bando affitti è un bando annuale
che sostanzialmente rimborsa una parte anche cospicua, a seconda
della reddito della persona, dell'affitto che mensilmente si paga e
in questa maniera sostiene, ovviamente parliamo di privati, quindi
privati che hanno un ISEE di un certo tipo al di sotto una certa
soglia che viene stabilita sempre con questo bando, quindi ogni
anno tendenzialmente si dovrebbe pubblicare questo bando, che aiuta
e sostiene la locazione privata e sostiene le persone che sono
particolarmente in difficoltà. Nel 2020 abbiamo usufruito - e
questo lo ricorderò sempre e do atto all'ex presidente Testolin di
aver ideato un metodo differente di erogazione dei fondi, cioè
direttamente ai proprietari di casa - di un sistema che ha permesso
di evitare che questi fondi venissero utilizzati in maniera
differente ma che arrivassero direttamente ai proprietari di casa
senza passaggi sui conti correnti e altre questioni. Dal 2021 si è
deciso di fare una scelta diversa e quindi di rimborsare
direttamente gli inquilini, che poi, a loro volta, devono dare la
parte di affitto rimanente al proprietario di casa. Che cosa
succede? Che già nel 2021 siamo arrivati a una situazione di forte
ritardo, cioè il bando che copriva gli affitti pagati nel 2021,
quindi quella percentuale di copertura del 2021, è uscito a
dicembre 2021, le domande si sono chiuse a gennaio 2022 e le
erogazioni sono avvenute tra giugno e luglio 2022. Che cosa
significa? Che se io sono in una situazione di povertà, di
difficoltà economica, di riduzione o di annullamento dei miei
introiti e devo pagare un affitto di casa e ho sempre fatto
affidamento sul bando affitti, io tra gennaio 2021 e dicembre 2021
mi pago l'affitto al 100 percento e poi sei mesi dopo forse ho il
rimborso di quello che avrei dovuto pagare e il sostegno alla
locazione, se non interviene lo sfratto prima giustamente mi fanno
notare, quindi un aiuto che arriva effettivamente in ritardo. Nel
2021 io ho presentato un'iniziativa al mese almeno per chiedere
quando sarebbe stato pubblicato il bando affitti e, nonostante
queste insistenze, il bando affitti è stato pubblicato a dicembre
2021 e si è liquidato a luglio 2022.
Per evitare questa criticità, abbiamo chiesto degli impegni,
sempre in sede di sindacato ispettivo all'interno di quest'aula,
chiedendo che il bando affitti venisse presentato per tempo e
quindi siccome già gli inquilini hanno dovuto pagare il 100
percento degli affitti per tutto il 2021 più sei mesi del 2022 e
poi gli è stata liquidata a giugno-luglio la parte del 2021,
abbiamo chiesto che perlomeno si proceda per tempo, a trimestre, a
quadrimestre, come era stato fatto negli anni passati, per il 2022
e quindi si aiutassero, soprattutto a fronte di una situazione di
crisi economica e oggi di crisi energetica, le famiglie che sono
particolarmente in difficoltà. Il 24 di febbraio già facevamo un
atto di sindacato ispettivo e l'Assessore ci rispondeva: "il bando
di sostegno alla locazione per l'anno 2022 sarà pubblicato nel
secondo semestre dell'anno in corso"; il secondo semestre può
intendersi o il mese di giugno o i primi del mese di luglio. Nei
primi del mese di luglio inequivocabilmente siamo nel secondo
semestre, quindi ipotizzavo che perlomeno nel secondo semestre
saremmo riusciti arrivare a pubblicare il bando. Questa
pubblicazione non è avvenuta. Nuova iniziativa il 22 di giugno dove
chiediamo: "quando verrà pubblicato il bando?" e la risposta è
stata: "la data stimata per la pubblicazione del bando di sostegno
alla locazione 2022 è prevista per l'autunno del corrente anno,
sempre che non vi siano ritardi dovuti alla vacanza sin dal
febbraio scorso del dirigente della struttura", vacanza che, per
carità, comprendiamo ma, come abbiamo fatto più volte notare, il
bando è sostanzialmente identico a quello che viene fatto ogni
anno, deve essere fatta la copertura finanziaria, che
tendenzialmente c'è ma le persone che sono in una situazione di
necessità ovviamente attendono. Il punto era quindi:
"pubblichiamolo in autunno". Abbiamo cercato di stimolare la
pubblicazione del bando affitti perché ritenevamo che fosse
un'urgenza andare a intervenire e migliorare la qualità della vita,
soprattutto evitare che alla crisi economica ed energetica si
aggiungesse anche la necessità di far fronte alle spese quotidiane
e mensili che una persona deve fare, magari evitare di arrivare
allo sfratto, quindi contestualmente a quell'iniziativa e
contestualmente a quella risposta, abbiamo presentato una
risoluzione: questa risoluzione chiedeva la pubblicazione immediata
del bando affitti. Nella bocciatura di questa risoluzione che
chiedeva di pubblicare il bando affitti lei, Assessore, ci ha
detto: "questo bando verrà pubblicato nell'autunno, possibilmente
cercheremo di anticipare il più possibile ma non certamente entro
quindici giorni", i quindici giorni erano quelli richiesti
nell'impegnativa di questa risoluzione.
Arriviamo ad oggi e arriviamo a un momento che è di ulteriore
difficoltà rispetto a quello che già c'era all'inizio del 2021 e
del 2022, arriviamo a un momento nel quale la crisi economica sta
mordendo e credo che i dati sulle erogazioni degli aiuti: 3.300
famiglie che fanno richiesta nel giro di un giorno per un aiuto e
un sostegno economico alla Regione evidentemente significhino
qualcosa, quindi un dato estremamente preoccupante e allarmante...
però arriviamo all'autunno e questa pubblicazione del bando non è
ancora avvenuta. Io non voglio tutte le volte tirar fuori sempre la
solita questione, però il problema è - e, Assessore, la prego di
porre particolare attenzione su questo tema - che più tardi voi
pubblicate questo bando - perché se dipendesse da noi, lo avremmo
già pubblicato - più tardi avverranno i pagamenti. Se una persona,
per esempio, ha già passato tutto il 2021 e metà del 2022 a non
poter pagare un affitto, io sfido a trovare un proprietario di casa
che abbia la pazienza di dire: "sai che c'è? Aspetto un anno e
mezzo prima di prendere l'affitto" e, come giustamente è stato
detto, il rischio è che questa persona si trovi in mezzo a una
strada, poi arriva l'aiuto del bando affitti, in teoria il
pagamento fra giugno e luglio è avvenuto e si dà un po' di
ossigeno, ma manca tutta la metà dell'anno 2022 fino al mese di
ottobre ovviamente. Ci avviamo quindi ad avere un altro anno non
pagato con persone che giustamente devono scegliere fra pagare
l'affitto di casa o mangiare, fra pagare la bolletta che sta
aumentando a dismisura o mangiare.
Questo è un aiuto che si rivolge a nuclei particolarmente
fragili, quindi a fronte di questo e a fronte del fatto che siamo
arrivati in autunno ma ad oggi non si vede il bando affitti, io,
Assessore, le chiedo davvero di mettersi una mano sulla coscienza e
le chiedo quali sono le motivazioni che ci hanno portato a questo
ritardo nella pubblicazione del bando, quale sia la data stimata
per la pubblicazione del nuovo bando e se si intenda procedere
celermente agli adempimenti necessari alla pubblicazione del
bando.
Signor Assessore, guardi, io glielo dico già prima, se la
risposta sarà che il bando verrà pubblicato esattamente com'è
avvenuto l'anno scorso, cioè a dicembre, sarò molto, molto deluso,
le anticipo già la risposta.
Presidente -
Per la risposta, la parola all'assessore
Barmasse.
Barmasse (UV) -
Direi che sul bando affitti capisco anche
tutte le motivazioni, però il problema è che noi adesso stiamo
pagando a consuntivo, adesso non sto a farle il solito discorso
sulle difficoltà del Dipartimento delle politiche sociali sul quale
mi sono già dilungato più volte, queste sono problematiche
purtroppo di carenza del personale che noi sappiamo, eccetera, però
ritengo che non c'è un ritardo, perché noi paghiamo a consuntivo,
quindi nel 2022 abbiamo pagato il 2021 come ha detto lei, perché
l'anticipo sui pagamenti che, come giustamente lei ha riconosciuto
al presidente Testolin... che dal punto di vista sicuramente di
aiuto alle famiglie ma più che altro magari di correttezza...
potrei anche definire poter anticipare gli aiuti... sicuramente è
stata un'ottima scelta. Il problema è che quella scelta ha
determinato, dal punto di vista amministrativo, delle
problematiche, tipo il fatto che sono stati erogati degli aiuti a
chi non ne aveva più diritto, per cui i grossi problemi sono
derivati dal fatto... ma questo ce lo siamo già detti, perché
giustamente, come dice lei, ogni mese ne parliamo di questo
sostegno a locazione, per cui l'Amministrazione è in grande
difficoltà perché deve recuperare delle somme di persone che non
avevano diritto e che le sono già state erogate, e questo potrebbe
anche sfociare in problemi di danno erariale o di Corte dei Conti,
perché noi abbiamo dato delle somme a persone e non riusciamo più a
recuperarle perché poi sono state date giustamente al proprietario
dell'appartamento, il quale dice: "ma io l'affitto devo averlo".
Anche perché poi, come lei sa benissimo, il beneficiario non è il
proprietario dell'appartamento che dà in locazione l'appartamento,
ma è chi fa la richiesta di sostegno alla locazione, quindi è anche
difficile. Sono tutte problematiche che l'Amministrazione si è
ritrovata a dover affrontare ed è questo il motivo per cui siamo
tornati poi al precedente sistema e cioè
che il sostegno alla locazione viene concesso a consuntivo, cioè
bisogna presentare chiamiamole pezze giustificative di quello che
si è speso nel 2022 di affitto e quindi nei primi mesi dell'anno
viene riconosciuto il sostegno alla locazione che è riferito
all'anno precedente. Poi si assegna la locazione e periodicamente
viene pubblicato nello stesso periodo, questo vuol dire che
annualmente cioè il sostegno alla locazione. Questo perché gli
interessati devono dimostrare di aver effettivamente pagato
l'affitto al proprietario, quindi non ci troviamo nella fattispecie
del sostegno anticipato alla locazione previsto per gli anni
2020-2021 ma al sostegno ordinario, quindi nell'ultimo anno, nel
2022, abbiamo dovuto comunque rivedere tutto quello che era stato
il sostegno alla locazione degli anni precedenti e andare a
liquidare invece le spese sostenute nel 2021, adesso nel 2023
riconosceremo il sostegno alla locazione 2022.
Ciò detto, per venire nello specifico al bando di sostegno
locazione 2022, siamo in attesa di uno sviluppo di un applicativo
gestionale della misura, perché fino adesso questa misura veniva
gestita manualmente, questo ovviamente determinava dei ritardi,
perché poi si facevano le domande e i pagamenti ritardavano. Il
Coordinatore del Dipartimento politiche sociali ha segnalato questa
richiesta con urgenza al Dipartimento innovazione e Agenda digitale
perché, in considerazione all'attuale organico dell'ufficio, del
corposo numero di domande che si prevede siano presentate, perché
saranno dalle 4 alle 5 mila domande, la misura non sarebbe
gestibile in tempi ragionevoli in assenza di un supporto
informatico che preveda sia la raccolta delle istanze, sia una
procedura informatizzata di gestione delle istruttorie e di
lavorazione delle graduatorie. A oggi si è in attesa di capire i
tempi dello sviluppo dell'applicativo, tenuto conto che al momento
il personale di INVA è assorbito dallo sviluppo, dagli applicativi
per la presentazione delle istanze del
bonus
sociale VdA e
del
bonus
entreprises
VdA. Io confido che
l'applicativo sia pronto entro la fine dell'anno, spero prima, in
modo da poter raccogliere le istanze a seguito dell'approvazione
del bando da parte della Giunta regionale a partire dal gennaio
prossimo, come peraltro è sempre avvenuto per il sostegno ordinario
alla locazione. Questo è quello che cerchiamo di fare e che
vogliamo fare, ribadisco che è un sostegno alla locazione a
consuntivo e non è anticipato, quindi bisogna che vengano
presentate le pezze giustificativ
e, cioè quali sono stati gli affitti pagati, questo per superare
quelle problematiche che dicevo prima. Penso che il passaggio a un
sistema, quindi a una piattaforma, che possa velocizzare sia forse
una parziale soluzione agli eventuali ritardi. Abbiamo chiesto a
INVA di fare questo in maniera urgente, se così non fosse, vediamo
di andare direttamente sul mercato, ma questa è la situazione.
So che la risposta non le piace, me l'ha già detto prima, ma
questa è.
Presidente -
Per la replica, la parola al collega
Manfrin.
Manfrin (LEGA VDA) -
Lo avevo già anticipato che sono
fortemente insoddisfatto. La mia insoddisfazione personale non è
dovuta a una ripicca o a un mio puntiglio personale rispetto al
fatto che si faccia una cosa che io non vorrei che fosse fatta o
non si fa una cosa che io vorrei fosse fatta; il problema vero è
che noi ci troveremo delle famiglie in mezzo alla strada, quindi
non è il consigliere Manfrin a cui viene fatto un torto: il
problema sono le persone a cui verrà dato in mano lo sfratto che
dovranno scegliere oggi se pagare l'affitto o pagare la bolletta,
che dovranno scegliere se comprare da mangiare o pagarsi il
riscaldamento, questo sarà il problema più grave.
Io voglio cercare di comprendere e trovare una soluzione, al di
là del fatto che giustamente ci ha detto che state lavorando su un
applicativo, però, caspita, la piattaforma, quella per la richiesta
del bonus è stata fatta mi pare in tempi brevissimi e del bando
affitti ne parliamo nel 2021, quindi mi chiedo esattamente quale
sia il motivo di questo doppio binario e di questa lentezza, anche
perché, da quanto consta, c'è un dipendente di INVA che è fisso in
quegli uffici dal 2017, quindi probabilmente una persona che
tendenzialmente si intende di questi temi e di sistemi
informatici... io glielo posso garantire, se vuole, le farò vedere
anche i dati, una parte, perché poi c'è un altro pezzo ma mi fermo
qui... I problemi sono due, il primo: se effettivamente il sistema
fosse a regime come lei dice, noi andremo a pagare nel 2022 tutti
gli affitti del 2021 ma se fosse perfetto, ciò vuol dire che noi il
1° di gennaio 2022 paghiamo tutto il 2021, però non è avvenuto il
1° gennaio 2022. Il pagamento è avvenuto sei mesi dopo, quindi
abbiamo proprietari di casa che per un anno e mezzo non hanno visto
l'affitto e che verosimilmente hanno sbattuto in mezzo a una strada
le persone.
C'è un altro problema: che le persone che lo chiedono tutti gli
anni sicuramente rientrano, ma le persone che sono in difficoltà e
lo chiedono per prima volta devono comunque aspettare un anno.
Allora se io lo chiedo tutti gli anni da vent'anni, è un conto
perché è una regolarità, ma se io quest'anno sono in difficoltà e
chiedo un aiuto devo aspettare un anno per vedermelo riconosciuto,
ma il proprietario di casa un anno non lo aspetta.
C'è un'altra questione a cui forse non si è pensato, vuole
modificare il sistema e farlo a consuntivo? Lo faccia a consuntivo
trimestrale. Ogni tre mesi le persone presentano i documenti, "io
ho pagato l'affitto" e mi vengono liquidati gli affitti, se
vogliamo farlo a consuntivo. Perché devo aspettare un anno? "In
questi tre mesi io ho pagato l'affitto, ecco qui l'affitto pagato",
quindi c'è il bando affitti. Mi sembra una soluzione elementare,
perché non si è fatta? Obiettivamente non riesco a comprendere le
motivazioni, però, vede, per evitare un costo che si può
immaginare, l'applicativo, il mercato, il dipendente, la questione,
noi ci troviamo persone che, nel migliore dei casi, saranno un
costo ulteriore, perché chi ha ricevuto lo sfratto, Assessore, e ha
avuto una perdita di reddito lei sa che rientra nei canoni per
richiedere la morosità incolpevole, quindi dovremo fare ricorso a
tutta una serie di fondi, oltre che trovare gli alloggi, perché
questo è un grosso problema: trovare gli alloggi per mettere le
persone che vengono sbattute fuori e pagare l'affitto
sostanzialmente quasi al 100 percento... questo nel migliore dei
casi, quindi sono un costo ulteriore; nel peggiore, e sono tanti,
ci troviamo persone che non hanno dove stare, ci troveremo persone
che dovranno dormire sulle panchine e, guardi, non è un caso
isolato, non sono casi lontani da noi. Io ho persone, più di una,
che mi chiamano perché stanno dormendo alla stazione di Aosta ma
alle undici o mezzanotte chiudono e li buttano fuori, sulle
panchine ma sulle panchine ovviamente a un certo punto fa freddo e
quindi non sanno dove stare, che devono camminare tutta la notte,
devono stare in movimento per non congelare e non sanno dove stare
perché il dormitorio è pieno e perché le case quelle di emergenza,
quella stanza è piena e si può dare soltanto per un determinato
periodo e noi ci troviamo a che fare con queste persone, che
avremmo potuto aiutare pagando loro una parte dell'affitto se si
fosse pubblicato il bando, che avremmo potuto anche aiutare a
consuntivo, magari trimestrale, e su cui invece non abbiamo voluto
trovare soluzioni. Tutto questo, Assessore, verrà ascritto a lei e
alla Giunta che lei rappresenta. Io obiettivamente trovo che la
situazione sia gravissima, o si pone una soluzione immediata, o il
problema sociale sarà una bomba che ci esploderà in mano!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK