Consiglio Regionale della Valle d'Aosta - Oggetto del Consiglio n. 1357 del 22 settembre 2010 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
COOPERAZIONE
DEMANIO E PATRIMONIO REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1357 del 22 settembre 2010 - Resoconto
OGGETTO N. 1357/XIII - Interpellanza: "Stato della trattativa
con i servizi della Commissione europea in merito all'utilizzo di
fabbricati di proprietà regionale da parte di cooperative
agricole".
Interpellanza
Richiamata la nostra precedente iniziativa discussa in
quest'aula in data 23 giugno 2010 concernente l'annunciato disegno
di legge che deve normare le modalità di cessione a terzi
dell'utilizzo dei fabbricati di proprietà regionale destinati ad
ospitare attività svolte da cooperative di trasformazione e
commercializzazione di prodotti agricoli e derivati;
Preso atto di quanto dichiarato dall'Assessore in tale
occasione in merito ad una trattativa "preliminare e in via
informale" che sarebbe stata aperta con i Servizi della Commissione
europea al fine di ottenere una valutazione in merito alla
soluzione della problematica, con l'obiettivo anche di "far
condividere agli uffici della Commissione la peculiarità del nostro
settore agricolo, di farne comprendere le criticità legate ai
limiti strutturali che determinano maggiori costi di produzione, di
trasporto e di collegamento";
Considerato che le vecchie convenzioni, sia quelle prorogate
a varie riprese che altre, stanno per scadere, e che l'articolo 57
della legge regionale n. 32/2007 rimane inapplicato.
Il sottoscritto Consigliere regionale
Interpella
la Giunta regionale per sapere:
1) a che punto è giunta la trattativa aperta con i Servizi
della Commissione europea e quali scenari si intravedono dai
contatti intrapresi;
2) se è stato raggiunto l'obiettivo di far comprendere agli
Uffici della Commissione europea le criticità della nostra
agricoltura e se ciò è sufficiente a determinare una deroga alla
normativa in materia di aiuti di Stato a favore della nostra
Regione;
3) come si intende procedere per quanto riguarda il disegno
di legge che era stato apparentemente già predisposto nella
primavera scorsa e che, al fine di evitare altre proroghe di dubbia
legittimità, dovrebbe essere approvato entro fine anno
2010.
F.to: Chatrian
Président
- La parole au Vice-président Chatrian.
Chatrian (ALPE)
- Grazie, Presidente.
Abbiamo presentato l'ennesima iniziativa in merito, mi sembra
chiara e soprattutto molto esplicita, sarò molto breve
nell'illustrazione. Il nostro obiettivo è quello di conoscere lo
stato dell'arte; come più volte detto in questa aula di Consiglio,
il centro di tale problematica è che si deve affrontare in che
maniera affidare tutti questi beni produttivi di proprietà
regionale, sono tantissimi, sono beni importanti con delle ricadute
importanti, che vanno dalla cantina sociale di Morgex al caseificio
di Villeneuve, al magazzino di Saint-Pierre, alla distilleria di
Gressan, alla cantina sociale di Chambave, ai caseifici di
Châtillon, di Valtournenche, di Arnad, di Champagne, di Aymavilles,
eccetera, la lista è molto lunga. Soprattutto in questi anni tali
beni di proprietà regionale creano le condizioni per tutto il
comparto cooperativistico valdostano, ma in virtù del fatto che nel
dicembre 2007 il Consiglio regionale approvava la finanziaria n.
32... e all'articolo 57 cita direttamente:
"la Regione conserva
la proprietà delle strutture e degli impianti e ne affida la
gestione a terzi, secondo modalità, parametri e oneri stabiliti con
deliberazione di Giunta"
. Noi oggi, ripeto per l'ennesima
volta, chiediamo al Governo regionale lo stato dell'arte, cosa è
stato fatto e le prospettive. Grazie.
Président
- La parole à l'Assesseur à l'agriculture et
aux ressources naturelles, Isabellon.
Isabellon (UV)
- Grazie, Presidente.
In merito alla trattativa condotta in via informale con i
servizi della Commissione europea, effettuata in collaborazione con
gli uffici del Dipartimento affari europei e con il supporto del
prof. Baldi, consulente presso questa Amministrazione, nei giorni
immediatamente successivi all'adunanza del Consiglio regionale del
23 giugno scorso abbiamo ottenuto un primo parere dalla DG
concorrenza che, come è noto, è la struttura competente per
verificare la compatibilità degli aiuti in materia di concorrenza e
di scambi di mercato. La trattativa è stata condotta, come
specificato, nell'ottica di ottenere dalla Commissione europea il
riconoscimento delle peculiarità del settore agricolo della nostra
Regione, non solo in termini economici, ma soprattutto in termini
di salvaguardia del territorio. In sintesi, la filosofia di fondo
che ispira il nostro approccio nei confronti della Commissione è
volta alla possibilità di concordare delle misure che consentano
all'Amministrazione di concedere ai produttori locali l'uso e la
gestione dei fabbricati regionali a condizioni più favorevoli
rispetto al mero valore di mercato, nella consapevolezza di dover
tener conto delle regole comunitarie in materia di concorrenza.
Nell'approccio con la Commissione pertanto sono state evidenziate
le caratteristiche del sistema agricolo della nostra Regione, al
fine di evidenziarne gli aspetti specifici, nonché le criticità. In
particolare, le argomentazioni esposte sono state che si tratta di
prodotti tradizionali di qualità riconosciuti con marchio DOP; che
la materia prima è prodotta da aziende agricole di piccole o
piccolissime dimensioni; che si tratta di territori di montagna
caratterizzati da elevati e documentati sovraccosti, aggravati
dalla polverizzazione delle produzioni; che le produzioni non si
reggono senza un sostegno alle spese di gestione; che si tratta di
zone marginali dove non esistono possibilità di reddito
alternativo; che la cessazione di talune attività agricole
provocherebbe l'abbandono di parte del territorio con pesanti
ripercussioni in termini di salvaguardia ambientale e territoriale;
infine, che si tratta di produzioni marginali sotto il profilo
quantitativo a livello europeo, per cui il mercato verrebbe turbato
in misura assai ridotta.
Rispetto a tali argomentazioni, gli uffici della DG concorrenza
hanno risposto in maniera informale che, pur essendo tali ragioni
di natura rilevante oggetto di adeguata ponderazione, questi stessi
argomenti sono già stati presi in considerazione dalle normative
comunitarie in materia di sviluppo rurale e che esistono già
strumenti diversi per sostenere le attività oggetto di
considerazione e le loro criticità. Operando diversamente,
soprattutto nel settore lattiero-caseario, eventuali aiuti al
funzionamento erogati al di fuori delle regole esistenti, oltre a
falsare la concorrenza e gli scambi in misura non tollerabile,
sarebbero in contrasto con i principi della PAC. In ogni caso si
ritiene opportuno effettuare un ulteriore conclusivo
approfondimento presso i responsabili della DG concorrenza. A tale
incontro, programmato per il prossimo mese di ottobre,
parteciperanno i funzionari del Dipartimento agricoltura e affari
europei, affiancati dai consulenti dell'Amministrazione regionale.
Gli atti finora predisposti, fra i quali il citato disegno di
legge, sono condizionati all'esito di questa ulteriore verifica dei
servizi della Commissione europea.
Président
- La parole au Vice-président Chatrian.
Chatrian (ALPE)
- Vorrei sgomberare il campo da equivoci
importanti, sia chiaro che l'interesse del nostro gruppo è quello
di affrontare nelle sedi opportune come, con che forma e con che
modalità concedere e regolarizzare al più presto tutti questi
stabili di proprietà regionale alle cooperative, come dicevo prima.
Voglio sgomberare il campo, perché il fatto di stimolare il lavoro
del Governo penso sia anche compito nostro, ma soprattutto
affrontarlo e trovare delle soluzioni. Il Presidente sa bene che
non abbiamo consulenti, né strutture per affrontare temi così
delicati e forse più importanti per il nostro territorio che per la
problematica in sé, ben dettagliata e ben concisa. Abbiamo
presentato diverse iniziative in questi due anni e mezzo proprio su
questo dossier, che riteniamo delicato, ma di un'ampiezza enorme
nel sistema Valle d'Aosta. Prima citavo qualche esempio partendo
dall'alta Valle e arrivando in bassa Valle. Capiamo che la materia
non è semplice e capiamo tutto quello che è stato detto, per
l'ennesima volta, dall'Assessore, però siamo quasi sconcertati
dalle risposte o dalle non risposte, Presidente, non saprei che
vocabolo utilizzare nuovamente oggi in Consiglio.
La finanziaria, Presidente, lei la conosce bene, è stata
approvata nel dicembre 2007, tre anni fa; è un problema che
conosciamo tutti, il mondo politico lo conosce, ci piacerebbe quasi
affrontarlo, metterci dall'altra parte e provare a trovare delle
soluzioni per affrontarlo. Purtroppo non siamo stati legittimati ad
affrontarlo, perché siamo stati legittimati a verificare, a
stimolare e a portare i nostri apporti; sappiamo che, per poter
mettere sul tavolo delle proposte, bisogna avere dei collaboratori
e delle strutture, mentre noi non le abbiamo e non siamo stati
neanche titolati; mi piacerebbe dare un contributo veritiero,
perché vedo che non si stanno facendo dei passi avanti, non si sta
dando nessuna risposta. È un problema serio, sottovalutato
probabilmente, Presidente, dal suo Governo, non so cosa chiedere:
una discussione aperta in commissione, una commissione aperta per
affrontare con tutti i Presidenti delle cooperative il dossier?
Altrimenti ci troveremo fra un mese a discutere l'ennesima proroga,
l'ennesima nostra iniziativa per sapere cosa state facendo e quali
sono le proposte che cercate di mettere o di non mettere sul
tavolo. A nostro avviso, è un settore in ginocchio, ma qui la
responsabilità è prettamente politica! Tre anni... tre anni di
approvazione di una finanziaria votata dal Governo passato con lo
stesso Assessore presente e, a mio avviso, la responsabilità è
consolidata e ripetuta quasi sistematicamente nel tempo in questi
anni.
Presidente, ci piacerebbe che lei potesse seguire nel dettaglio
questo dossier, perché siamo preoccupati, il sistema
cooperativistico valdostano è molto preoccupato, ecco perché prima
ho voluto fare una parentesi importante per uscire dagli equivoci.
Non vogliamo pagare nulla a nessuna cooperativa, vorremmo stimolare
il Governo affinché metta sul tavolo qualcosa che possa permettere
di andare avanti in questo momento così drammatico. Se questo
Assessorato non riesce a gestire neanche la quotidianità, la
gestione di ordinaria amministrazione, come possiamo dire
all'esterno che si impostano nuovi modelli? Perché la Comunità
europea ce lo impone da una parte, è stato votato dal Consiglio
regionale, Assessore, non è stato votato da parte nostra, è stato
votato da lei! La norma 32, articolo 57, immagino sia stata
proposta dai suoi uffici, validata dal punto di vista politico e
oggi siamo ancora a discuterne. Termino, Presidente, dicendo che
invece su altri settori sempre dello stesso Assessorato si danno
delle risposte scientificamente mirate e anche ben pubblicizzate;
fermiamoci un attimo, Presidente, prendete questo dossier e cercate
di "dargli gambe", perché il sistema cooperativistico è molto
preoccupato. Lo sapete, ma lo sappiamo anche noi. Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK