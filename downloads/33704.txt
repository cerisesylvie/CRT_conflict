Consiglio Regionale della Valle d'Aosta - Oggetto del Consiglio n. 1792 del 4 maggio 2011 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
BENI CULTURALI
Musei, biblioteche, archivi storici e aree di interesse archeologico
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1792 del 4 maggio 2011 - Resoconto
OGGETTO N. 1792/XIII - Interpellanza: "Esecuzione di lavori
nell'area del Teatro romano di Aosta".
Interpellanza
Richiamata la nostra precedente interpellanza "Utilizzo della
nuova struttura per spettacoli realizzata all'interno dell'area del
Teatro romano di Aosta", discussa nella seduta del Consiglio Valle
del 28 luglio 2010;
Visti i lavori attualmente in esecuzione nell'area
sopracitata;
Ricordato che complessivamente per la realizzazione, la
progettazione e l'allestimento della nuova struttura per spettacoli
nel 2010 sono stati impegnati ben € 578.845,04;
i sottoscritti Consiglieri regionali
Interpellano
l'Assessore competente per sapere:
1) a quanto ammontano i lavori attualmente in esecuzione
nell'area del Teatro romano, e quali finalità si intendono
realizzare con gli stessi;
2) a quanto ammonta per il 2011 la spesa per l'allestimento
del nuovo teatro realizzato nell'area del Teatro romano.
F.to: Bertin - Patrizia Morelli
Presidente
- La parola al Consigliere Bertin.
Bertin (ALPE)
- Grazie Presidente.
Questa interpellanza si ricollega ad un'altra nostra
interpellanza presentata l'anno scorso, concentrata quella sulla
nuova struttura metallica realizzata nella primavera 2010 nell'area
del Teatro romano. Già in quell'occasione avevamo espresso alcune
perplessità generali, ma al di là di questo avevamo evidenziato il
fatto che questa nuova struttura limitava la fruibilità dell'area
impedendo l'entrata da via Xavier de Maistre per una volontà
precisa di voler far defluire i visitatori del teatro dalla parte
dell'entrata di via Porta Pretoria. Avevamo in quell'occasione
evidenziato le problematiche legate a questa scelta, anche perché
aumentano di molto i tempi di percorrenza, soprattutto per i gruppi
organizzati e le guide turistiche che hanno difficoltà nel rispetto
dei tempi, e soprattutto per quel che riguarda l'accessibilità per
le persone disabili che l'altra estate avevano difficoltà ad
entrare, di fatto non potevano entrare se non attraverso un
percorso complicato all'interno della ghiaia della via Porta
Pretoria al Teatro romano.
Abbiamo in questi giorni visto che nuovamente si stanno facendo
dei lavori in quest'area e volevamo capire in che modo si
inserivano questi nuovi lavori, che riguardano una parte dove è
situata la nuova struttura metallica dell'ex "area birreria", credo
che si chiami così, nella quale viene rifatta la pavimentazione.
Più in generale vi sono molte opere nel Teatro romano, per cui
volevamo conoscere l'ammontare e soprattutto in che direzione si
voleva andare, cercando anche di capire quali lavori erano legati
alla struttura costruita per gli spettacoli e quali invece per un
recupero della zona, che è legata ad un vasto progetto di cui si è
già discusso in passato. Grazie.
Presidente
- La parola all'Assessore all'istruzione e
cultura, Laurent Viérin.
Viérin L. (UV)
- Per quanto riguarda lo specifico, poi
tornerò sulle questioni più generali, ma sulle domande, l'ammontare
dei lavori attualmente in corso nell'area per motivi di tutela,
restauro, valorizzazione e gestione dell'area archeologica, è di
circa 335.000 euro. In particolare la spesa è finalizzata alla
messa in opera di un sistema di contapersone e relativo
all'allacciamento elettrico, per migliorare il controllo e la
gestione dei flussi di visitatori nell'area archeologica, l'affido
di un servizio di rilievo topografico - laser scanner -
architettonico per predisporre la documentazione propedeutica
all'elaborazione del progetto esecutivo di restauro conservativo
permanente delle strutture murarie dell'edificio teatrale (cavea,
scena,
post scaenam, porticus
e tutte quelle parti inerenti
la parte bassa), messa in opera dell'impianto di illuminazione
fissa del Teatro di Aosta per permettere una fruizione del
monumento anche nelle ore serali e, per quanto riguarda il percorso
dei disabili di cui avevamo parlato l'anno scorso, l'abbiamo
aumentato predisponendo un accesso dalla parte ex ingresso con un
portoncino che fa accedere direttamente alla passerella. Questo era
un po' il problema dell'anno scorso, perché per quanto riguarda la
parte Porta Pretoria, c'è la rampa, ma c'era il problema della
ghiaia e lì è impossibile (come avevamo detto); diciamo che il
portoncino con l'accesso diretto dà la possibilità diretta,
ecco.
Visto che fra le domande si chiedeva giustamente la spesa, visto
che c'era stata l'anno scorso perché c'è di nuovo una
spesa...questa era inerente all'area, invece per l'area spettacoli
diciamo...allora, per il 2011 per l'area allestimento sono 316.000
euro, ma non sono inerenti completamente alla struttura e adesso
darò il dettaglio, bensì c'è la realizzazione nuovamente
dell'allestimento, cioè montaggio, allestimento, messa in sicurezza
struttura di copertura fissa, pavimento, palco di cui siamo
proprietari; però c'è il montaggio, e questa cosa della messa in
sicurezza necessaria per l'organizzazione degli eventi estivi,
l'allestimento e messa in sicurezza della sottostante falda
d'acqua, che è il lavoro più importante, perché lì sotto c'è la
falda acquifera e non erano mai stati fatti i lavori, quindi quel
basamento fatto in cemento è stato fatto su segnalazione e
concordato anche con l'USL, per mettere in sicurezza tutta questa
parte importante per la comunità, perché è la falda acquifera della
città. E ancora: migliorare il controllo e la gestione di sicurezza
dei flussi degli spettatori con un sistema di sicurezza diverso, e
questi interventi sono propedeutici alla migliore fruizione
dell'area assieme a quelli inerenti all'area non solo di
spettacolo, bensì del Teatro romano in generale, teatro che è stato
non solo restituito alla comunità, ma restituito alla sua funzione
originaria; quindi ogni anno, a partire dall'anno scorso, cerchiamo
di migliorare momenti strutturali come momenti inerenti alla
programmazione e all'abbinamento di questa logica funzionale. Da
segnalare che l'area cresce non solo nei servizi: per
Aosta
Classica,
per esempio, per quanto riguarda i disabili abbiamo
un sistema di prenotazione che cercheremo di mettere anche sugli
altri eventi, in modo da avere, indipendentemente
dall'accessibilità normale, la segnalazione eventuale di qualcuno
che avesse particolari esigenze anche per l'altra parte di
area.
Cresce anche la struttura dal punto di vista dell'utilizzo: una
volta fatto l'investimento sulla struttura, più serate, non solo
organizzate dall'Amministrazione regionale, ma anche
dall'Amministrazione comunale o in collaborazione; le serate sono
35 su tutta l'estate e arrivano a 43 con le serate di
Théâtre et
lumières
. La logica che mettiamo in campo è quella
dell'abbinamento dei luoghi suggestivi alla qualità degli eventi
proposti, in modo che ogni spettacolo proposto nell'area sia unico
e porti con sé il nome della Valle d'Aosta e del teatro: questo è
avvenuto per il Premio Mogol o per il Coro dell'Armata Rossa, per
citare solo due esempi, ma anche per gli altri eventi proposti per
il fatto di essere stati fatti al Teatro di Aosta e questo crea
l'unicità dell'evento che, quando esce, esce anche con il Teatro
romano e a differenza di ciò che avviene quando si propongono
spettacoli in luoghi chiusi, per i quali chiaramente il fatto di
averli ad Aosta o a Bologna non comporta alcuna differenza.
Altra considerazione (approfitto dell'occasione per condividerla
con lei e con il Consiglio): il teatro lo abbiamo fatto diventare
il simbolo della politica culturale della Valle d'Aosta, in modo da
promuovere, da un lato, i beni culturali e la Valle d'Aosta come
meta di turismo culturale che crea ricadute interessanti - anche
economiche - sul territorio, e che l'anno scorso ha fatto
registrare le presenze che ci siamo detti nelle scorse sedute del
Consiglio su siti, mostre ed eventi, circa 450.000 presenze e,
dall'altro, il teatro come simbolo, in quanto credo che ogni
comunità abbia bisogno da un punto di vista culturale di avere una
riconoscibilità. Un po' come Barcellona ha la
Sagrada
Familia,
o Roma il Colosseo, il fatto di avere Aosta
simboleggiata con il Teatro romano significa che, da un punto di
vista della riconoscibilità, più si rende fruibile quest'area, più
questo luogo viene visitato con dei sistemi di accessibilità che
devono dare a tutti la possibilità di accedervi, ma è anche fulcro
e meta della programmazione culturale e di questo tipo di turismo
culturale che, accanto a tutto il resto del nostro patrimonio
culturale, sta a significare che si promuovono i tesori e le
bellezze della nostra regione.
Credo che il fatto di aver segnalato l'anno scorso le criticità
- come cerchiamo sempre di fare con i fruitori - ci dà la
possibilità di migliorare sia il servizio che le accessibilità, o
momenti strutturali che vanno nella direzione di essere sempre con
una programmazione crescente, che va nell'ottica di migliorare il
servizio che diamo agli utenti.
Presidente
- La parola al Consigliere Bertin.
Bertin (ALPE)
- Grazie Presidente.
Rispetto all'anno scorso si è fatto un passo avanti e le
segnalazioni che avevamo fatto l'anno scorso, alle quali ci era
stato risposto in modo un po' stizzito dicendo che non
corrispondevano al vero, in realtà corrispondevano al vero! Per un
anno, purtroppo, quell'area non ha potuto essere usufruita nel modo
corretto come lo era stata in precedenza. Comunque prendiamo atto
del cambiamento che non può essere che una cosa positiva e "ci
congratuliamo", fra virgolette, per questa decisione che va nella
direzione di dare maggiore fruibilità a questo sito, che è
giustamente uno dei siti più importanti, va valorizzato il più
possibile e deve essere reso accessibile a tutti in modo più
semplice possibile. È un'attrattiva importante, perché non sono
molti i siti di questo genere, in Europa - comunque per quei pochi
che ho potuto visitare - così facilmente accessibili a tutti.
Come sottolineavo anche prima, questa nuova struttura aveva il
problema di non permettere l'apertura da via Xavier de Maistre e
anche per le guide turistiche creava notevoli problemi; il
suggerimento dell'anno scorso era semplicemente di aprire un
cancello in modo fisso, come è stato fatto, e ora bisogna dire che
da questo punto di vista l'accessibilità e la fruibilità sono
ottimali. Non si può che sottolineare il fatto che l'intervento, da
questo punto di vista, con un anno di ritardo, è stato fatto e con
risultati ottimi.
Per quanto riguarda la struttura metallica, le mie perplessità
sulla localizzazione e sul tipo di intervento rimangono anche
legate ai costi che anche oggi ci sono stati evidenziati.
Certamente l'utilizzo di quello spazio per spettacoli non ci vede
contrari, anzi, è anche un modo per valorizzare quell'area, come
sottolineava l'Assessore, ma a mio avviso dovrebbe essere fatto per
eventi particolarmente importanti, e una struttura di queste
dimensioni, con questi costi, non si può poi utilizzarla una volta
ogni tanto; evidentemente diventa quasi un teatro stabile da un
certo punto di vista e, a mio avviso, quell'area non è così adatta
per un utilizzo sistematico e continuo per spettacoli, ma dovrebbe
essere riservata a spettacoli importanti di grande valore che
possono fare sinergia con il teatro; questo, però, lo avevamo già
evidenziato l'anno scorso e confermo per questa parte le mie
perplessità. Grazie per la risposta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK