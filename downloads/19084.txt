Consiglio Regionale della Valle d'Aosta - Oggetto del Consiglio n. 2223 del 3 ottobre 2001 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ZONA FRANCA
Precedente
Successivo
Resoconto integrale del dibattito dell'aula
Oggetto del Consiglio n. 2223 del 3 ottobre 2001 - Resoconto
OGGETTO N. 2223/XI Gestione informatizzata del servizio di
distribuzione del carburante in esenzione fiscale.
(Interpellanza)
Interpellanza Premesso:
- che dal 1999 Assocredito Valdostana gestisce in forza di
convenzione il servizio informatizzato relativo alla distribuzione
dei contingenti di carburante in esenzione fiscale;
- che le carte a microprocessore sono in proprietà di
Assocredito Valdostana, la quale peraltro cede alla Regione il 60%
della memoria disponibile a fronte di una compartecipazione per una
percentuale equivalente ai costi di acquisto delle stesse;
- che la gestione dei carburanti occupa solo il 25% della
memoria acquistata dalla Regione;
Appreso:
- che la Regione ha accolto la proposta di Assocredito
Valdostana di acquistare, per £ 326.641.000, ulteriori 35.000 nuove
carte a microprocessore, in aggiunta alle 16.000 già acquistate
dall’avvio del servizio;
- che tale nuovo acquisto sarebbe motivato dalla necessità di
"procedere nell’arco dei prossimi tre anni alla
graduale sostituzione delle carte a microprocessore" in quanto " si
rileva che la vita utile delle carte a microprocessore in modalità
a contatto, se sottoposte a particolari sollecitazioni, può essere
stimata in tre anni";
il sottoscritto Consigliere regionale
Interpella
l’Assessore all’Industria,
Artigianato ed Energia per sapere:
1) quali sono i motivi che a tutt’oggi
impediscono di dare attuazione all’utilizzo della
restante memoria disponibile acquistata
dall’Amministrazione e quando si prevede la piena
fruizione della stessa;
2) se fosse nota all’atto della scelta della
carta a microprocessore la teorica limitata vita della stessa e, in
caso affermativo, se non fossero individuabili soluzioni tecniche
alternative;
3) se i limiti di cui sopra non siano alla base del mancato
pieno utilizzo della Carte Vallée;
4) se non ritenga opportuno valutare un diverso supporto
informatico per l’erogazione del carburante in
esenzione fiscale.
F.to: Frassy
Président La parole au Conseiller Frassy.
Frassy (FI)
Assessore, noi siamo rimasti sorpresi quando
abbiamo letto la delibera adottata dalla Giunta qualche settimana
fa e, nel leggere quella delibera dei primi di settembre, abbiamo
appreso che erano in fase di acquisto 35 mila nuove Cartes Vallée.
Fra di noi abbiamo detto:
"Si vede che c’è una
previsione di un aumento del parco auto o probabilmente
c’è la previsione di un'esplosione demografica"
.
Nel leggere la delibera ci siamo invece resi conto che ben diversa
è la realtà e abbiamo appreso - non sappiamo se
l’Assessore ne avesse già avuto cognizione, ma
questo non è emerso dai dibattiti numerosi e articolati che
sull’argomento si sono svolti e in commissione e in
Consiglio - che le Cartes Vallée dovranno essere sostituite
tutte
Abbiamo appreso da quella delibera che la vita media di quella
che doveva essere la scoperta della tecnologia recente, che
consentiva ai cittadini di avere in tasca uno strumento ad alta
tecnologia, dopo tre anni non funziona più o così almeno è
giustificata in delibera l’ipotesi di acquisizione
di 35 mila nuove carte. E se 35 mila nuove carte, Assessore, è già
un numero importante, penso che ancora più importante sia il conto
finale delle 35 mila nuove carte che costano
all’Amministrazione regionale qualcosa come oltre
300 milioni.
Nell’esaminare con più attenzione questa delibera
abbiamo scoperto che le 35 mila nuove carte sono la prima tranche,
equivalente circa ad un terzo di ulteriori carte che negli anni a
venire verranno acquistate dall’Amministrazione
regionale.
Nel prossimo triennio l’Amministrazione regionale
andrà ad impiegare la non trascurabile cifra di 1 miliardo di lire
per cambiare tutte le Cartes Vallée in giro. Allora, Assessore, a
questo punto vorremmo avere alcune risposte a chiarimento di una
situazione che ci sembra paradossale.
Penso che ognuno di noi abbia ormai dimestichezza con quegli
strumenti di pagamento elettronico, come sono le carte di credito,
che normalmente hanno una durata illimitata in quanto è ben
difficile riuscire a logorare una carta di credito ed è più facile
che una carta di credito non funzioni più perché non
c’è più disponibilità sul conto piuttosto che non
funzioni più in quanto si è alterato il meccanismo magnetico in
quel caso che sta alla base del funzionamento della carta
stessa.
Ci era stato detto tre anni fa, quando venne lanciata
l’innovazione della distribuzione dei generi
contingentati di carburante attraverso questo meccanismo, che la
Carta Vallée era un passo avanti, tecnologicamente parlando,
rispetto a quello che era il meccanismo della banda magnetica,
utilizzato peraltro a livello internazionale e mondiale dalle carte
di credito, ma anche da tutta un’altra serie di
meccanismi che sono affidati alle bande magnetiche: pensiamo agli
skipass, pensiamo ai biglietti di trasporto, eccetera.
Scopriamo tre anni dopo che questa tecnologia, che doveva essere
innovativa, ha una vita media limitata a tre anni. Al di là di
questa scoperta, che per noi risale al 10 settembre, data riportata
nella delibera adottata dalla Giunta, ci domandiamo se non sia il
caso di rifare i conti, anche perché il bilancio della Carta Vallée
in questi primi tre anni di gestione, se è stato utile dal punto di
vista dei cittadini in quanto sono state risparmiate quelle code
snervanti e per certi versi medioevali innanzi ai vari uffici che
distribuivano i buoni cartacei, non può dirsi altrettanto dal punto
di vista del bilancio dell’amministrazione pubblica.
Lo abbiamo detto in molte occasioni, lo ripetiamo per
l’ennesima volta, normalmente l'informatizzazione di
un servizio equivale a un taglio dei costi, di conseguenza a un
recupero di risorse finanziarie.
In Valle d’Aosta questo non è accaduto,
Assessore, o perlomeno non è accaduto nei primi tre anni: un anno
c’era la gestione a cavallo, l’anno
dopo c’era l’avvio della gestione,
l’anno successivo c’era non ci
ricordiamo più quale problema, sta di fatto che la gestione Carte
Vallée non è al momento ancora economica rispetto a quella che era
stata la vecchia gestione cartacea e pensiamo che purtroppo non lo
sarà mai se questi sono i presupposti con cui procederà la gestione
della Carte Vallée.
Allora domandiamo all’Assessore se non ritenga
opportuno valutare un diverso supporto informativo nel continuare
la gestione informatizzata dei carburanti perché non riteniamo
assolutamente sostenibile che il costo dell'informatizzazione abbia
un ulteriore costo di 1 miliardo ogni tre anni oggi e poi chissà
quanto nella prospettiva.
Non sappiamo se vi siano soluzioni tecniche, non sappiamo se
questo dato tecnico sia stato verificato, certificato o suffragato,
però sappiamo solo una cosa: che l’Amministrazione
regionale non compra le carte, ma compra la memoria, compra il 60
percento della memoria della Carte Vallée e utilizza di questo 60
percento un 25 percento per quella che è la gestione delle
benzine.
La prima domanda che ci poniamo, Assessore, è allora perché
continuiamo a comprare il 60 percento se di quel 60 percento, che è
la memoria generale, utilizziamo il 25 percento. Il primo anno
avevamo detto che avremmo dovuto affinare i campi di impiego, il
secondo anno che ci stavamo pensando, il terzo anno non so quale
possa essere la risposta, però è evidente che stiamo pagando un
bene che non gestiamo e non vorrei che fra i motivi che ci portano
a non gestire questo bene ci sia anche la deperibilità del bene
stesso.
Vorremmo capire se c’è una prospettiva per
l’utilizzo di questa memoria che continuiamo a
comprare ogni volta che la Carte Vallée viene acquistata o se
invece è un investimento a fondo perduto che va più
nell’interesse dell’Assocredito, che
è l’ente che gestisce il meccanismo, piuttosto che
di un'utilità dell’Amministrazione regionale.
Dobbiamo anche dire che non ci tornano i conti degli acquisti delle
carte: 82.500 carte sono state acquistate per
l’avvio dell'operazione informatica e 74.000 -
questi sono dati che lei aveva fornito rispondendo a nostre
iniziative - sono state assegnate, di conseguenza 8.000 carte
risultavano essere avanzate.
Nel 1999 e nel 2000 ne sono state comprate altre 16.000,
sommando con le 8.000, 24.000 dovrebbero essere quelle in giacenza.
Ci era stato detto, sempre rispondendo a nostre iniziative, che
c’era un turnover di 2.800 nuove carte
all’anno e che altre 2.000 carte erano necessarie
per le sostituzioni delle carte danneggiate.
Noi abbiamo la sensazione che, così come accade per i libri e
per altri settori, si creino delle giacenze che non siano
giustificate dall’utilizzo del bene che rimane in
giacenza perciò vorremmo sapere, anche se questo non era scritto
nell'interpellanza, ma se l’Assessore ha il dato lo
ringraziamo se ce lo vuole fornire, la giacenza effettiva di carte
non ancora utilizzate, ma già pagate da parte
dell’Amministrazione regionale.
È evidente che queste risposte non sono soltanto dovute per
quella che può essere la curiosità di un'interpellanza fatta da un
gruppo di opposizione, ma sono risposte che devono essere date alla
comunità soprattutto per i soldi della comunità che noi
amministriamo e riteniamo che la gestione della Carte Vallée abbia
forse più di qualche peccato originale.
Aggiungo solo, ma su questo dato già avevamo avuto modo di
confrontarci, che la gestione della Carte Vallée è partita senza
considerare l’Euro perciò, in aggiunta al miliardo
di cui stiamo discutendo ora, dobbiamo considerare i costi di
software o addirittura di sostituzione dell’hardware
per le calcolatrici che sono in uso presso i singoli distributori
ai fini di poter materialmente compiere l’operazione
di scarico e carico dei quantitativi assegnati.
Attendiamo delle risposte.
Président La parole à l’Assesseur à
l’industrie, à l’artisanat et à
l’énergie, Ferraris.
Ferraris (GV-DS-PSE) Ormai periodicamente torniamo sulla
questione della Carte Vallée. Credo che la carta in sé funzioni,
non sento da parte dei Valdostani particolari toni critici, toni
che periodicamente ritrovo nelle dichiarazioni del Consigliere
Frassy.
Vorrei precisare che io sono nelle condizioni di rispondere alle
domande che mi vengono poste e che dichiaro la mia disponibilità
per ulteriori dati e informazioni. Non sono, perciò in grado di
fornire, in alcuni casi, alcuni elementi, soprattutto per quanto
riguarda il dato delle carte in giacenza.
La Carte Vallée è nata, come è noto, da una convenzione fra la
Regione, l’Assocredito, l’USL e
l’Associazione dei comuni italiani con un duplice
scopo: quello di favorire un miglioramento dei servizi, in
particolare per quanto riguarda la distribuzione delle benzine e
non solo, ma anche quello, in collaborazione con Assocredito, di
promuovere, attraverso il mini-pay, un rafforzamento delle banche
di interesse locale: credo che questo risultato sia stato ottenuto
e che di questo si debba tenere conto.
Per quanto riguarda la necessità di sostituire le carte, il
Consigliere Frassy, che segue attentamente questa questione, ha
chiesto, nel tempo dei dati (che gli sono stati forniti) in merito
ai costi della "operazione Carte Vallée".
Tutti i dati forniti hanno sempre tenuto conto della necessità
di sostituire le carte dopo tre anni perché, se il Consigliere
Frassy ha l’amabilità di controllare la propria
carta di credito, vede che la stessa ha durata triennale. Si tratta
di una consuetudine consolidata, per quanto riguarda i supporti
magnetici, quella di effettuare una sostituzione
nell’ambito dei tre anni.
Lo stesso discorso vale anche per la Carte Vallée perché, se noi
dovessimo considerare tempi di utilizzo più lunghi, mi troverei in
futuro nella condizione di dover rispondere a
un’altra interpellanza o interrogazione con cui mi
si chiede
"come mai i Valdostani non possono più utilizzare la
Carte Vallée in quanto deteriorata; visto che la durata della Carte
era nota sin dall'inizio"
non provvedendo a sostituirla
nell’arco dei tre anni, i Valdostani si troverebbero
nella condizione di non poter utilizzare le benzine, perché il
rischio è di questo genere.
Noi vogliamo evitare questo rischio, sulla base anche di
supporti e di pareri tecnici. Oltre a questo c’è
un'ulteriore necessità: le carte, (non solo quelle distribuite in
Valle d’Aosta, ma anche quelle distribuite nella
città di Siena e in altre città italiane) che erano utilizzate nel
corso del 1999, non erano abilitate per l’utilizzo
dell’Euro. Per questo motivo, nel momento in cui
sostituiamo la Carte per motivi legati al funzionamento e alla
continuità del servizio, adeguiamo le carte all'utilizzazione
dell’Euro, ovviamente per la parte mini-pay e non
per la parte benzina che comunque è abilitata, nella convinzione di
fornire un ulteriore servizio ai Valdostani.
Avrete certamente sentito alcune dichiarazioni
dell’Associazione bancari italiani che ha ipotizzato
alcuni inconvenienti, derivanti dall'introduzione
dell’Euro (la moneta comincerà a circolare a partire
dal 1° gennaio 2002, per diventare moneta unica negli scambi a
partire dal marzo 2002); fra i vari problemi che potranno esserci
vi è quello della scarsità di spiccioli; per far fronte a questo
imprevisto l'Associazione ha previsto la creazione di una carta per
le transazioni legate a pagamenti di piccola entità. In Valle
d'Aosta abbiamo il mini-pay collegato alla Carte Vallée: non vedo
perché non dobbiamo utilizzare questo strumento.
Per rispondere alle altre domande, fatte con un'unica
annotazione, viene fatto notare che il costo della sostituzione di
35.000 carte è intorno a 300 milioni: benissimo! Quello della Carte
Vallée è uno dei servizi che si autofinanzia in quanto ogni
Valdostano, quando acquista la benzina, paga 60 lire al litro nel
caso della benzina e 5 lire nel caso del gasolio: questo porta ad
un introito nelle casse regionali di poco meno di 4 miliardi.
Questo è quindi uno dei servizi che vede la contribuzione
diretta del cittadino; sicuramente, da questo punto di vista, non
c’è una perdita da parte
dell’Amministrazione per la gestione del
servizio.
Per venire alle domande poste, e in particolare:
"quali sono
i motivi che a tutt’oggi impediscono di dare
attuazione all’utilizzo della restante
memoria?"
, c’è da dire che la Carte Vallée oggi
consente, oltre all’utilizzo tradizionale per quanto
riguarda le benzine, anche l’utilizzo nei parcheggi,
in particolare nel Comune di Aosta; è, inoltre, in avanzata fase di
realizzazione un sistema informatico per la procedure di gestione
dei buoni mensa distribuiti dal CRER: ci troviamo oggi nella
condizione di sfruttare la memoria per quasi il 50 percento. Rimane
ancora un 50 percento da utilizzare, ma questa è un'opportunità che
abbiamo per il futuro: riteniamo, infatti, che si possano
ipotizzare ulteriori utilizzi.
Per quanto riguarda le questioni relative alla scelta della
"Carte", e cioè se non fossero ipotizzabili soluzioni tecniche
diverse e di conseguenza migliori, quando è stata scelta la Carte
Vallée, erano note le caratteristiche di questo tipo di carta, (a
contatti), che si è rivelata la migliore per soddisfare gli
obiettivi che si è posta l’Amministrazione
regionale.
Una scelta collegata anche agli obiettivi
dell’Assocredito in quanto questo tipo di carta, per
tipo di capacità di memoria, affidabilità, sicurezza,
standardizzazione, diffusione, nonché costi, era migliore rispetto
ad altre soluzioni. Infatti:
- la carta a banda magnetica non dispone né di capacità di
memoria, né di affidabilità e durata sufficienti;
- la carta a microprocessore, quella senza contatti, la Contacts
less, non risultava idonea a soddisfare le specifiche tecniche
previste dal sistema di distribuzione dei carburanti in esenzione
fiscale;
- la carta a tecnologia laser è una carta interessante, ma molto
costosa,
quindi la Carte Vallée ad oggi è ancora lo strumento tecnologico
più idoneo rispetto agli obiettivi che
l’Amministrazione si pone.
Passando al terzo quesito, ovviamente i limiti tecnici
riconducibili alle carte a microprocessore imputabili alla sola
limitata durata - dovuta non tanto al supporto fisico, ma alle
potenziali condizioni di utilizzo da parte dei titolari, degli
esercenti degli impianti di distribuzione, (il fatto che la carta
venga utilizzata in condizioni ambientali non favorevoli, lo stress
fisico della carta in quanto la stessa viene collocata nel
portafoglio, stropicciata, eccetera) - non sono la causa della non
piena occupazione della carta. Come dicevo prima,
c’è una metà di memoria ancora utilizzabile e da
questo punto di vista sono ipotizzabili ulteriori utilizzi della
carta stessa, quali ad esempio la firma digitale leggera che, sulla
base di disposizioni del Governo, dovrebbe poter essere utilizzata.
Va tenuto conto che siamo in un settore dove
l’evoluzione, non solo tecnologica, ma anche
normativa, è rilevante, di conseguenza gli utilizzi della carta
sono legati anche a quanto accade su questo duplice terreno,
soprattutto sul terreno normativo, riferendomi in particolare alla
firma digitale leggera.
Per quanto riguarda il quarto quesito, penso che la risposta sia
conseguente a quanto detto precedentemente, nel senso che, essendo
state prese in considerazione ipotesi diverse, si ritiene che la
Carte Vallée sia il supporto tecnico più idoneo alla realizzazione
degli obiettivi che ci siamo prefissi.
Queste in sostanza le risposte. Aggiungerei ancora una cosa
rispetto ai costi della Carte Vallée sui quali, se il Consigliere
vuole fare ulteriori approfondimenti, siamo sempre a disposizione.
Dobbiamo tener conto che non possiamo comparare situazioni diverse,
non possiamo comparare i costi della distribuzione dei buoni
benzina, i famosi buoni cartacei con una distribuzione che si basa
su un supporto tecnologico diverso anche perché sono diversi i
servizi che vengono forniti ai cittadini.
Oggi c’è un servizio che consente al cittadino di
non recarsi due volte all’anno presso gli uffici
della Regione per reperire i buoni e questi sono dei costi anche
per il cittadino; c’è la possibilità di dialogare
con l’Amministrazione senza recarsi direttamente
negli uffici, quindi trasmissione tramite fax di dati;
c’è l’intenzione di procedere anche
utilizzando strumenti informatici più evoluti; c’è
anche un servizio, che ritengo interessante e utile, che è quello
della segnalazione della scadenza della patente che viene fatta nei
confronti dei cittadini valdostani (questo è un servizio che va al
di là della possibilità di utilizzare buoni carburante).
Con questo credo di aver risposto alle domande ovviamente
ricordando il discorso precedente: se ci sono altre informazioni?
massima disponibilità. Il problema è sapere un po' prima quali sono
le domande.
Président La parole au Conseiller Frassy.
Frassy (FI)
Manteniamo le nostre perplessità e vogliamo
chiarire, come peraltro abbiamo già fatto nelle precedenti
occasioni, che la soddisfazione da parte pubblica, o meglio da
parte dei cittadini, parte nella quale ci mettiamo, è evidente: il
passo in avanti della Carte Vallée rispetto ai buoni cartacei è
innegabile.
Riteniamo però che non sia sufficiente, come amministratori,
fermarsi all'apparenza e alla "utilitas" che questa apparenza porta
ai nostri concittadini. Riteniamo doveroso, come amministratori,
fare dei conti, Assessore, e i conti, mi ripeto, non tornano e non
è sostenibile quello che lei dice: "Non si possono comparare le due
differenti gestioni" perché in qualsiasi realtà aziendale
l’inserimento delle innovazioni tecnologiche è fatto
con due fini: uno, di migliorare il processo produttivo e il
servizio che viene fornito; l’altro, è quello di
tagliare i costi.
Ma questo avviene dappertutto, soltanto nella Regione Valle
d’Aosta quelle che sono normali regole di mercato
stentano a trovare concretizzazione. Noi rimaniamo perplessi sul
fatto che tutto il sistema creditizio internazionale stia
utilizzando uno strumento altamente inaffidabile e insicuro.
Rimaniamo perplessi perché l’Assessore dice che la
banda magnetica non è affidabile per poter gestire la complessità
dei carburanti.
Ne prendiamo atto, ma manteniamo una perplessità ed è la
perplessità, Assessore, che aumenta quando lei parla di mini-pay
perché non vorremmo che l’accelerazione della
sostituzione delle carte nasca dall'esigenza del partner
Assocredito di poter gestire l’Euro nell'imminente
fase in cui l’Euro andrà a regime.
Diciamo di più: che le 35.000 carte, Assessore, sono super
abbondanti per far fronte all’utilizzo del mini-pay,
anche perché questo, come lei ricordava, è un servizio che può
essere utilizzato solo da coloro che hanno conti aperti presso le
casse rurali in quanto le banche nazionali non hanno possibilità,
per valutazioni di convenzioni e tecniche, di essere sinergiche con
il mini-pay e comunque il mini-pay è un problema che non dovrebbe
riguardare la gestione regionale in quanto fa parte di quella
memoria che Assocredito si è riservata e che si paga. E, Assessore,
mi consenta - è un’espressione che rende, più che
essere abusata -, non è credibile dopo tre anni dire
: "Ci stiamo
pensando e stiamo per utilizzare lo spazio"
. Perché a questo
punto le faccio un’altra domanda: non sarebbe più
opportuno comprare ciò che si usa e non comprare ciò che non si
usa?
Non sarebbe più opportuno impiegare risorse minori - e
l’Assessore Agnesod qualcosa ne sa perché dopo ci
propone delle leggi che hanno riflessi su variazioni di bilancio e
altri atti di Giunta che hanno riflessi su variazioni di bilancio
-, non sarebbe più opportuno comprare quel 25 percento e non il 60
percento? Con la convinzione, Assessore, che, quando domani vorremo
utilizzare il 60 percento, non penso che sarà difficile comprarlo
ma, comprandolo domani, quanto meno abbiamo la possibilità di
utilizzare oggi in maniera più appropriata quei soldi, quelle
risorse. Abbiamo la sensazione che alla fin fine, ribadendo il
servizio che è stato reso al cittadino utente finale,
l’altro grande beneficiato di questa operazione sia
Assocredito.
Assessore, questa è la nostra convinzione.
Sull’argomento "memoria" ritorneremo, ma torneremo
con delle domande più precise perché vorremo delle risposte più
precise a quel punto, anche perché, sulla capacità informatica
dell’USL, penso che possiamo stendere un velo
pietoso. Ne abbiamo parlato la volta scorsa con
l’Assessore Vicquéry e abbiamo visto che è dal 1999
che l’USL sta cercando di capire come funziona
Internet.
Allora, Assessore, le sue risposte sono una difesa di ufficio
che riteniamo non abbia dato esaustiva e puntuale risposta a quelle
che erano delle domande puntuali. Chiudo con un'annotazione che non
vuole essere una provocazione ma, nel momento in cui lei,
Assessore, mi dice che non sa rispondere a certe domande perché non
erano scritte in delibera, mi preoccupo se quelle domande
dovrebbero essere alla base della valutazione di altre
delibere.
Ossia, quando lei si è impegnato, o meglio ha impegnato le casse
pubbliche per 16.000 tessere, 8.000 nel 1999 e 8.000 nel 2000,
avrebbe dovuto sapere quella che era la situazione di bottega. Mi
dice che la risposta non me la dà perché non la conosce in quanto
non era scritta nell'interpellanza. Assessore, ne prendiamo atto,
però è paradossale che si facciano degli acquisti senza sapere
quante sono le giacenze.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK