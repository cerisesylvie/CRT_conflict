Consiglio Regionale della Valle d'Aosta - Oggetto del Consiglio n. 2046 del 24 luglio 1996 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
EDILIZIA
Precedente
Successivo
Resoconto integrale del dibattito dell'aula
Oggetto del Consiglio n. 2046 del 24 luglio 1996 - Resoconto
SEDUTA ANTIMERIDIANA DEL 24 LUGLIO 1996
OGGETTO N. 2046/X Modalità di costruzione di strutture varie in
Comune di Donnas. (Interrogazione)
Interrogazione Avuto lamentele da più parti riguardanti il muro
di tamponatura del marciapiede sulla SS 26 in Comune di Donnas;
Preso atto della struttura di costruzione che sarebbe diversa
sia dal muro della chiesa che dalle strutture delle pensiline delle
fermate degli autobus;
il sottoscritto Consigliere regionale
Interroga
l'Assessore competente per sapere:
1) quali sono le modalità seguite nella progettazione che hanno
portato alla scelta dei materiali utilizzati per la costruzione del
muro in questione;
2) se si uniformeranno le pensiline per la fermata degli autobus
e il muro della chiesa al suddetto manufatto.
F.to: Chiarello
Presidente Ha chiesto la parola l'Assessore ai lavori pubblici,
Lavoyer.
Lavoyer (ADP-PRI-Ind) Prima il termine polemica era soft, qua
probabilmente un po' di polemica c'è in quest'interrogazione.
D'altro canto è pur vero che il Consiglio regionale deve rispondere
su tutto, anche su piccoli problemi dei comuni.
Parliamo spesso di decentramento, questa è una tipica scelta
fatta dall'ente locale, quindi diciamo che la responsabilità
dell'Amministrazione regionale in questo caso è stata quella di
trovare i finanziamenti e cercare nei limiti del possibile di
essere tempestivi e di attivarsi per la realizzazione
dell'opera.
(... intervento del Consigliere Chiarello, fuori
microfono...)
Non è che faccio polemica. Ho ricevuto sull'argomento una
lettera del sindaco, che leggo:
"Venuto a conoscenza dell'interrogazione presentata dal
Consigliere regionale Chiarello al Consiglio regionale, riguardante
i muri di recinzione del marciapiede sulla SS 26, ritengo opportuno
fare alcune precisazioni.
Le modalità seguite nella progettazione sono scaturite in
conseguenza di vari motivi:
1) essendo la SS 26 di competenza ANAS, ora ENAS, sono state
osservate tutte le prescrizioni dettate nella liberatoria con
protocollo 2620, eccetera;
2) la normativa dell'abbattimento delle barriere architettoniche
prevede marciapiedi di larghezza 1,5 metri;
3) rispettati i primi due punti è scaturita la scelta di fare i
muretti di recinzione con blocchi di cemento di larghezza 20
centimetri, in considerazione di espropriare meno terreno
possibile, visto che si tratta quasi completamente di cortili
pertinenti alle abitazioni civili;
4) per quanto riguarda il muro di recinzione della Casa
parrocchiale, e non della Chiesa, sono stati presi accordi con la
Soprintendenza e studiati alcuni accorgimenti per rendere quel
tratto davanti alla Chiesa suggestivo, con conseguente abbellimento
rispetto allo stato attuale, come da particolare tavola di
progetto.
Voglio sottolineare - e qui il sindaco si rivolge direttamente
al Consigliere Chiarello - inoltre che non vedo come gli eventuali
muri a pietra richiesti dal Consigliere Chiarello darebbero
uniformità lungo la SS 26, visto che su 2 chilometri di strada ci
sono sì e no 2-300 metri di muro in pietra.
Inoltre nel corso della riunione con i proprietari interessati
all'esproprio, le lamentele emerse erano di tutt'altra natura e al
riguardo i muri in pietra erano una richiesta di una, al massimo
due persone.
Mi preme inoltre ricordare al Consigliere Chiarello che a
tutt'oggi non esiste nessun cartello posto all'ingresso degli
uffici comunali, che vieta l'ingresso ai consiglieri regionali
residenti a Donnas, per cui forse sarebbe stato meglio informarsi
presso i nostri uffici e prendere visione del progetto, visto che
l'incarico della progettazione è stato fatto dall'Amministrazione
comunale e la Regione si è fatta carico solo del finanziamento.
Questo avrebbe sicuramente evitato inutili e sterili polemiche
che non giovano a nessuno, se non a fare della pubblicità
gratuita.
Firmato: il Sindaco Arvat".
Presidente Ha chiesto la parola il Consigliere Chiarello.
Chiarello (RC) Io vorrei intanto sapere dove ho scritto muri a
pietra nella mia interpellanza, almeno il sindaco dovrebbe saper
leggere: io non ho scritto muri a pietra in nessun posto.
Sono già nate delle polemiche per Pont-Saint-Martin per le
fermate degli autobus, ci sono due o tre amministrazioni, ho
parlato anche con l'Assessore al turismo per sapere cosa ne
pensava, e dato che il finanziamento di questo progetto di
marciapiedi è passato in commissione ma non era ben specificato chi
lo gestiva, ho parlato con il funzionario dell'Assessore Lavoyer,
il quale mi ha detto che erano bloccati perché non sapevano cosa
fare. Ma non mi ha detto che lo gestisce il comune.
Ma al di là di questo, non ho scritto muri a pietra proprio
perché non volevo fare polemica. Siccome diverse persone di Donnas
mi hanno telefonato a casa a seguito della riunione che è stata
fatta, ho chiesto all'Assessore come si era arrivati a questa
soluzione. Volevo solo sapere se era la soluzione ottimale e mi
sono permesso di chiedere se si sarebbero fatte anche lì le
pensiline in pietravista e in legno, come sono state fatte a Ponte.
Ho anche chiesto, dato che l'Assessorato al turismo ha deciso che
quel pezzo di muro della Parrocchia deve essere fatto a pietra,
come mai l'altro è stato...
Insomma, se il consigliere non può più neanche fare queste
domande, scusatemi...
Dato che le altre cose sono state fatte non dal comune, ma dalla
comunità montana e dall'Assessorato, mi sembrava normale
interrogare l'Assessore al riguardo!
Sono anche contento che il sindaco parli qualche volta, perché
ho chiesto qualcosa al sindaco su certi problemi, risposte non ne
ho avute tante, se quella porta è aperta basta che le risposte
arrivino.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK