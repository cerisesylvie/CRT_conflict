Consiglio Regionale della Valle d'Aosta - Oggetto del Consiglio n. 900 del 30 novembre 2009 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AGRICOLTURA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 900 del 30 novembre 2009 - Resoconto
OGGETTO N. 900/XIII - Interpellanza: "Tempistica prevista per
l'erogazione degli aiuti pubblici alle aziende agricole
valdostane".
Interpellanza
Richiamate le iniziative presentate nell'ultimo anno dal
nostro gruppo consiliare in merito all'attività di AREA
VdA;
Viste le persistenti difficoltà che caratterizzano il settore
agricolo anche nella nostra Regione;
Ribadita l'importanza vitale per il settore di poter contare
sull'erogazione regolare degli aiuti pubblici spettanti di diritto,
in particolare le indennità compensative del mancato
reddito;
Considerato che in più occasioni si è assistito ad annunci in
base ai quali l'amministrazione regionale avrebbe concentrato tutte
le risorse umane e tecniche possibili per la risoluzione delle
sopraccitate problematiche;
i sottoscritti Consiglieri regionali
Interpellano
l'Assessore all'agricoltura e risorse naturali per
sapere:
1) quando verrà effettivamente erogato alle aziende agricole
valdostane quanto loro spettante a titolo di indennità compensativa
e di pagamenti agroambientali per le annualità 2007 e 2008;
2) quali sono le previsioni per quanto riguarda i tempi di
erogazione dell'annualità 2009 e se si intende nuovamente procedere
tramite anticipi con fondi regionali;
3) qual è la veste che si intende dare ad AREA VdA per i
rimanenti quattro anni di attuazione del Programma di sviluppo
rurale, poiché al momento, non essendo autorizzata a svolgere le
funzioni di Organismo Pagatore, non è chiaro quanto la sua attività
incida sulla semplificazione delle procedure o sulla velocizzazione
dei pagamenti.
F.to: Chatrian - Bertin - Giuseppe Cerise - Louvin - Patrizia
Morelli
Président
- La parole au Vice-président Chatrian.
Chatrian (VdAV-R)
- Grazie, Presidente.
È questo un argomento che abbiamo affrontato più volte in questo
anno e mezzo ormai... è inutile nascondere che tutto il mondo
agricolo che lavora onestamente, si aspetta dalla politica delle
risposte chiare, senza fronzoli, soprattutto. Diciamo "risposte
chiare", perché su questo argomento, semplice, da una parte, ma
dall'altra molto complesso, in quanto a risposte dalla politica,
chiare in questo anno e mezzo, Assessore, non ne ho ancora viste e
sentite. La nostra interpellanza mira a conoscere, oggi, quando
verranno effettivamente erogate le indennità compensative
agroambientali, ancora riferite alle annualità 2007-2008, quali
sono le previsioni per quanto riguarda i tempi di erogazione delle
annualità 2009, ormai in procinto di terminare. E poi siccome, fra
6 mesi, siamo al giro di boa per quanto riguarda il piano di
sviluppo rurale 2007-2013, le chiediamo qual è la veste che il
Governo regionale intende dare all'AREA e come può incidere sulla
proclamata e annunciata semplificazione nelle procedure, nel
velocizzare l'efficacia e l'efficienza, le risposte e, in questo
caso, i pagamenti.
Nel mese di ottobre, lei, in diverse occasioni, ha ribadito che
l'Assessorato e AREA stanno lavorando; siamo ormai a un anno e
mezzo dal 1° luglio 2008 e vorremmo avere delle risposte più certe
su questo lavoro. Grazie.
Président
- La parole à l'Assesseur à l'agriculture et
aux ressources naturelles, Isabellon.
Isabellon (UV)
- Grazie, Presidente. Come ricordato nelle
premesse dall'interpellante, è il momento, questo, per fare il
punto della situazione sullo stato dell'arte di queste
problematiche; è importante che ci sia anche questa possibilità per
fare il punto della situazione.
Per quanto attiene alla prima domanda riguardante le
tempistiche, si deve ricordare che a partire da fine settembre 2009
si è insediata la nuova dirigenza AREA VdA, si è provveduto quindi
ad operare una revisione dell'impianto organizzativo che soffriva
delle problematiche connesse alla scelta di transitare da SIAR a
SIAN per quel che riguarda i sistemi informativi, come già
comunicato in occasione di precedenti interpellanze. Tale revisione
ha coinvolto l'agenzia stessa, l'autorità di gestione (quindi
l'Assessorato regionale agricoltura e risorse naturali) e INVA per
creare nuove sinergie, volte a migliorare le procedure di pagamento
in un quadro di partecipazione attiva di tutte le figure coinvolte
e al fine di garantire un migliore livello di risposta alle
esigenze che la collettività, anche in questa sede, ci ha
segnalato.
Nel quadro di questo rinnovato spirito di coinvolgimento rientra
anche il nuovo rapporto instauratosi con AGEA, che preso atto dei
cambiamenti intercorsi a livello regionale, ha accettato la
ritaratura del sistema informativo attraverso la sigla di un
documento d'intesa per la risoluzione delle problematiche in
essere. Anche sul fronte governativo l'AREA e l'Assessorato hanno
ristabilito un clima di collaborazione con i vertici nazionali del
Ministero delle politiche agricole, alimentari e forestali. Il
risultato di tale intensa attività permetterà, fin dalle prossime
settimane, di esaurire l'intera lista; questi sono i dati: 2.980
beneficiari dell'indennità compensativa e 2.535 beneficiari dei
pagamenti agroambientali del 2007. In particolare, rispetto
all'attuale stato di progressione del lavoro, sono terminate in
questi giorni le procedure regionali per il pagamento di oltre
1.800 aziende beneficiarie dell'indennità compensativa 2007 che si
vanno a sommare alle 527 liquidate nei precedenti 2 anni dalla
antecedente gestione AREA. Inoltre, come già anticipato in base
alle nuove ragionevoli tempistiche, il completamento della lista di
pagamenti relativi alle aziende aderenti agli impegni dei pagamenti
agroambientali 2007 sarà effettuabile entro dicembre.
Riguardo all'annualità 2008, sono 2.919 aziende per l'indennità
compensativa e 2.539 per le misure agroambientali; essa verrà
calcolata e mandata in pagamento entro fine gennaio.
Incidentalmente aggiungo che, per quanto compete la misura di
insediamento di giovani agricoltori, sono state completate e
mandate a pagamento tutte le domande ad oggi istruibili: 29.
L'insieme di atti e procedure appena descritti non sono stati
rivolti alla semplice risoluzione della situazione di precarietà
determinatasi, ma hanno anche il duplice obiettivo di consentire di
procedere in modo efficiente per l'annualità 2009 e di normalizzare
le procedure di pagamento del PSR già a partire dalla prossima
campagna 2010.
Per quanto riguarda la seconda domanda:
"quali sono le
previsioni per quanto riguarda i tempi di erogazione dell'annualità
2009 e se si intende nuovamente procedere tramite anticipi con
fondi regionali"
, va detto che l'erogazione dell'annualità 2009
procederà contestualmente con il progredire di quanto esplicitato
rispetto al primo quesito. Inoltre è stato previsto che i
beneficiari di anticipi regionali 2007 possano trattenere il
corrispondente saldo 2007 anche per l'annualità 2009 attraverso una
proposta di emendamento alla legge regionale finanziaria a costo
zero, cioè che non comporta l'impegno di nuove risorse finanziarie.
L'emendamento prevede che la Regione assicuri il finanziamento
degli aiuti previsti dalle misure indennità compensative degli
svantaggi naturali a favore degli agricoltori delle zone montane e
pagamenti agroambientali per il 2009, di cui al programma di
sviluppo rurale regionale 2007-2013 e che, a tal fine, AREA VdA sia
autorizzata ad utilizzare i fondi alla stessa assegnati, ai sensi
dell'articolo 23 della legge regionale 13 giugno 2007 n. 15 e
dell'articolo 33 della legge regionale 15 aprile 2008, n. 9, e
questo è un emendamento che verrà presentato nelle prossime
ore.
Infine, a proposito del terzo quesito:
"qual è la veste che
si intende dare ad AREA VdA per i rimanenti quattro anni di
attuazione del Programma di sviluppo rurale, poiché al momento, non
essendo autorizzata a svolgere le funzioni di Organismo Pagatore,
non è chiaro quanto la sua attività incida sulla semplificazione
delle procedure o sulla velocizzazione dei pagamenti"
, vi
ricordo che la legge istitutiva dell'Agenzia regionale per le
erogazioni in agricoltura della Valle d'Aosta, AREA VdA, è stata
approvata dal Consiglio regionale in data 18 aprile 2007, le sue
funzioni sono specificate all'interno del PSR, della sua legge
istitutiva e delle convenzioni poste in essere. Brevemente vi
rammento che esse sono: autorizzazione e controllo dei pagamenti
per fissare l'importo da erogare ai beneficiari conformemente alla
normativa comunitaria; esecuzione dei pagamenti; contabilizzazione
dei pagamenti. Rispetto a queste funzioni AREA gestisce attualmente
la prima e più importante delle tre fasi, autorizzazione e
controllo dei pagamenti, mentre le altre due fasi sono gestite
attualmente direttamente da AGEA. AREA, in particolare, sta
gestendo le istruttorie delle misure a maggior tiratura, cioè la
misura di insediamento ai giovani agricoltori, quella di indennità
compensative degli svantaggi naturali a favore degli agricoltori di
zone montane e i pagamenti agroambientali. A partire dal 2010 ci
sarà anche la misura Natura 2000. Ricordo, è recente l'approvazione
delle modifiche del PSR sulla base di quanto avevamo proposto ed è
stata una delle prime modifiche al PSR che è stata approvata a
livello delle regioni italiane. Il completamento del percorso di
accreditamento di AREA VdA ad organismo pagatore regionale è
attualmente oggetto di valutazione in merito all'opportunità e alla
modalità necessaria a completare tale iter.
Informo i colleghi che, anche in relazione al tema della
velocizzazione dei pagamenti, AREA non svolge unicamente le
funzioni ricordate in precedenza, ma è stata inoltre nominata
autorità di certificazione per i programmi regionali FERS, FSE e
PAR del FAS, gestendo quindi tutte le afferenti procedure di
certificazione di importanza vitale per l'erogazione delle risorse
a favore di tutti i progetti anche non agricoli, cofinanziati dallo
Stato, dall'Unione Europea e dalla nostra Regione. A tal fine porto
all'attenzione che, riguardo al programma operativo FERS 2007-2013
la cui dotazione finanziaria per il settennio supera i 19.500.000
di euro, AREA, in qualità di autorità di certificazione, ha
proceduto nel corso degli ultimi 2 mesi a certificare quasi
5.000.000 di euro per 11 progetti avviati e 7 conclusi. Per il
programma operativo FSE 2007-2012, la cui dotazione finanziaria per
il settennio supera gli 82.000.000 di euro, AREA ha provveduto a
certificare, nel corso di questo mese, quasi 9.000.000 di euro per
92 progetti avviati e 74 conclusi. Riguardo poi al programma
attuativo regionale cofinanziato del FAS 2007-2013, considerato che
il Ministero per lo sviluppo economico non ha ancora emesso il
provvedimento di assegnazione delle risorse, la Regione, con
anticipazione propria, ha dato avvio ad alcuni interventi per i
quali AREA VdA ha già iniziato a gestire la certificazione.
Specifico che tali incombenze non erano previste in origine, ma che
sono state attribuite ad AREA VdA solo successivamente
all'istituzione dell'agenzia.
Rispetto a questo insieme di funzioni AREA sta risolvendo una
serie di problematiche attraverso la predisposizione di nuovi
strumenti, catasto vigneto, nuovi registri degli alpeggi, dei quali
si può trarre frutto in futuro, sia riguardo alla conformità delle
procedure attuate nell'istruttoria delle pratiche, sia riguardo
alla gestione dei sistemi informativi che saranno alla base degli
strumenti della futura politica agricola regionale.
Riepilogando, rispetto ai tre punti dell'interpellanza, il
motivo dell'esistenza di AREA VdA va oltre la mera semplificazione
delle procedure e velocizzazione dei pagamenti, le procedure atte a
garantire trasparenza nell'erogazione degli aiuti pubblici
regionali, nazionali e comunitari impongono un livello di
competenza ed una presa di responsabilità importanti. Inoltre,
rispetto a quanto ipotizzato in sede di varo della legge
istitutiva, attualmente in AREA VdA vengono svolte attività di
elevato profilo che hanno comportato impegno, istruzione e
formazione di personale.
Credo di poter esprimere soddisfazione per il lavoro che in
questo momento si sta sviluppando e per i risultati recentemente
conseguiti. Essi rispettano gli obiettivi prestabiliti, recuperando
anche una situazione che era precaria in un momento difficile per
l'agricoltura valdostana. Questi premi rappresentano, al tempo
stesso, un importante sostegno finanziario e un riconoscimento per
il fondamentale ruolo produttivo e ambientale di cui anche altri
settori economici fruiscono.
Président
- La parole au Vice-président Chatrian.
Chatrian (VdAV-R)
- Grazie, Presidente.
Provo a fare qualche considerazione, Assessore, dopo le sue
risposte. Abbiamo cercato per l'ennesima volta di fare delle
domande molto puntuali; anche lei, in diverse sue interviste, ha
cercato di arginare e, al tempo stesso, di essere consapevole delle
problematiche legate in genere al mondo agricolo, in particolare ai
ritardi di queste erogazioni, quindi le nostre tre domande erano
molto puntuali. Parto dalla terza, con cui abbiamo chiesto qual è
la veste, da un lato e, dall'altro, l'attività, la semplificazione
e il ruolo, sapendo che siamo comunque al giro di boa fra 6 mesi
legato al piano di sviluppo rurale 2007-2013.
Già altre volte, ma oggi è stato più bravo, è andato fuori tema
nuovamente, ci ha spiegato le nuove misure che sono state
approvate; le abbiamo lette anche noi le nuove misure approvate
dalla Comunità Europea, abbiamo notato qualche cambio di marcia, ma
le nostre domande erano veramente puntuali e alle nostre domande
lei non ha risposto! Le dico perché non ha risposto...
(interruzione dell'Assessore Isabellon, fuori
microfono)
...ho ascoltato molto bene e... facciamo, conti alla mano,
altrimenti qui parliamo di altre cose.
Lei ci dice che, per quanto riguarda il 2007, a fine anno ci
sarà la disponibilità per quanto riguarda le misure compensative e
probabilmente per quelle agroambientali. Stiamo parlando del 2007,
oggi siamo a dicembre 2009... stiamo parlando di due anni e mezzo
fa! Poi ci dice che per il 2008 se ne parlerà a gennaio-febbraio -
questo è quello che ci ha detto - e, quasi come una sorpresa, come
un punto di forza del Governo regionale, oggi ci dice: porteremo un
emendamento alla finanziaria per elargire un acconto importante per
il 2009, utilizzando il saldo 2007... mi sembra che abbia scoperto
l'acqua calda! Ci aspettavamo un po' di coraggio su queste
indennità, su queste misure più volte portate in questo Consiglio,
proceduralmente anche abbastanza semplice.
L'Assessore ci ha fatto un ricamo con dei motivi importanti: che
in questi mesi si sta lavorando molto bene; noi abbiamo chiesto il
risultato, oggi! Ad oggi il risultato non c'è! Per il 2009 ci sarà
un acconto che forse verrà erogato nel mese di febbraio, che sarà
lo stesso del saldo 2007, gli 11.000.000 di euro del 2007 traslati
al 2009 e mancheranno all'appello - dell'inventario 2009 -
5.000.000 di euro, perché è un acconto, ma... è da un anno e mezzo
che stiamo discutendo su degli aiuti, degli aiuti tout-court e
oggi, le risposte, comunque non sono per niente chiare! Sì, ci
viene detto che AREA si occupa anche di altro, non si occupa solo
di indennità compensative e agroambientali, indennità che sono di
circa 16-17.000.000 di euro annui, per 3 anni vuol dire 50.000.000
di euro. Al momento sono stati erogati 22-23.000.000 di euro di
aiuti.
Presidente, mi rivolgo a lei, ci aspettavamo un altro peso e
soprattutto altre risposte. Siamo certi che il mondo agricolo forse
si aspetta delle risposte, ma non solo chiare, delle risposte
concrete: a lei piace la concretezza, ma piace anche a noi! E ci
piacerebbe dire al mondo agricolo che la politica sta dando
concretezza e gambe, mentre, Assessore, così non è! Non vogliamo
fare nessun teatrino, ho ascoltato molto bene le sue parole e lei è
molto bravo ad uscire fuori tema, poi rientra dicendo che stiamo
lavorando. Siamo anche un po' stufi politicamente di sentir dire:
"stiamo lavorando"... vorremmo anche capire su che cosa state
lavorando! Forse il mondo agricolo in questo momento se le merita
delle risposte dalla politica. Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK