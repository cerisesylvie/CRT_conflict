Consiglio Regionale della Valle d'Aosta - Oggetto del Consiglio n. 1840 del 8 giugno 2011 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
DEMANIO E PATRIMONIO REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1840 del 8 giugno 2011 - Resoconto
OGGETTO N. 1840/XIII - Interpellanza: "Interventi per lo
sviluppo e l'utilizzo dell'area Chavonne nel comune di
Villeneuve".
Interpellanza
Richiamate le precedenti iniziative presentate dal nostro
gruppo consiliare in merito all'utilizzo dell'area "Chavonne" nel
Comune di Villeneuve;
Vista la delibera di Giunta n. 1161 del 2011 che ha
modificato il contratto di comodato con il Comune di Villeneuve per
l'area di proprietà dell'Amministrazione regionale sita nella
località, stralciando dallo stesso contratto il laghetto della
pesca sportiva (mappali 51 e 212 del F.VII);
Atteso il pericolo rappresentato dai fabbricati fatiscenti,
ancora in attesa di interventi, che insistono sull'area;
Tenuto conto degli studi effettuati dalla Regione, dalla
Finaosta e dal Comune di Villeneuve in merito al recupero ed allo
sviluppo dell'intera area, nonché alle modalità di utilizzo della
stessa;
Considerate le esigenze della comunità locale, della stessa
Amministrazione regionale e di numerose ditte artigiane della
zona;
i sottoscritti Consiglieri regionali
Interpellano
l'Assessore competente affinché illustri:
1) quali interventi o azioni di sviluppo emergono dagli studi
effettuati per raggiungere l'obiettivo dichiarato di valorizzare
l'area nel suo complesso;
2) quali sono realmente gli intendimenti del Governo
regionale in merito all'utilizzo futuro di questa importante area e
quali i tempi di realizzazione degli interventi previsti;
3) se corrisponde al vero la notizia di un interessamento
all'acquisto del terreno censito in catasto al foglio VII n. 315 di
mq 3921 e se l'intento è di alienare il bene tramite un'asta
pubblica.
F.to: Chatrian - Patrizia Morelli
Président
- La parole au Vice-président Chatrian.
Chatrian (ALPE)
- Grazie Presidente.
Abbiamo presentato in questi tre anni di legislatura diverse
iniziative in merito all'utilizzo di tutta l'area di proprietà
regionale a Chavonne, nel Comune di Villeneuve. Qual è
l'intenzione? L'intenzione è quella di sapere non tanto quale è lo
stato dell'arte, quanto quali sono gli intendimenti del Governo
regionale rispetto a questa importante area di proprietà regionale
dal 1990. In questi quasi venti anni sono stati fatti diversi studi
planivolumetrici, diverse soluzioni, idee presentate dalla Regione
e dal Comune, da Finaosta con l'intendimento di recuperare e
sviluppare quest'ampia area e riuscire a dare delle risposte alla
comunità locale, soprattutto a soddisfare delle esigenze di tutto
il territorio dell'Alta Valle. Parliamo di un'area pianeggiante con
una superficie di quasi 11 ettari, di 110.000 metri quadrati e di
7.500 metri quadrati occupati da edifici, quindi stiamo parlando di
un'area importante e strategica dal punto di vista della sua
ubicazione.
Nel gennaio 2010, un anno e mezzo fa, l'Assessore Lavoyer ci
disse che erano in corso degli approfondimenti per giungere alla
redazione di un piano complessivo di riorganizzazione e di
riutilizzo dell'intera area di Chavonne. Proprio allora la nostra
domanda fu su quale fosse l'intenzione del Governo regionale e la
risposta fu abbastanza determinata: valorizzare l'area nel suo
complesso, da una parte, con la creazione di un polo di servizi al
cittadino e, dall'altra, la riserva di una porzione di terreni e
fabbricati per le esigenze istituzionali, la definizione della
destinazione complessiva dell'area affinché permettesse alla
Regione di organizzare un complesso di interventi strutturati,
finalizzati al miglior utilizzo di tutta l'area. In questo anno e
mezzo l'Amministrazione ha deciso di modificare i rapporti con il
Comune di Villeneuve e con la Cooperativa Rafting la quale, nella
sostanza, non modifica di molto la pianificazione di tutta l'area,
ma modifica in parte il rapporto contrattuale, che non è più fra
Regione-Comune e Comune-Cooperativa, ma è direttamente
Regione-Comune e Regione-Cooperativa Rafting.
Detto questo, le nostre tre domande mirano a conoscere lo stato
dell'arte, ma soprattutto gli intendimenti concreti, i tempi,
indubbiamente la volontà politica e soprattutto la priorità, mentre
la terza domanda è più mirata ad un appezzamento di 4.000 metri
quadrati, se da parte dell'Amministrazione regionale c'è la volontà
di alienarlo e, in caso affermativo, come alienarlo alle aziende
che ne hanno fatto richiesta. Grazie.
Président
- La parole à l'Assesseur au budget, aux
finances et au patrimoine, Lavoyer.
Lavoyer (FA)
- Grazie Presidente.
Nel rispondere ai tre quesiti puntuali posti dal collega
Chatrian, inizio con il dire che gli uffici regionali, dall'ultima
iniziativa che è stata portata avanti dal vostro gruppo, hanno
esaminato con attenzione i due vecchi progetti di riconversione
dell'area, redatti uno, dall'area Aosta Sviluppo S.r.l. e, l'altro,
dall'ufficio tecnico della Finaosta, i quali contemplavano un
utilizzo istituzionale parziale. Sul primo quesito l'azione
dell'Amministrazione tiene come fondamento e come base di esame
quanto sviluppato da questi studi. Questa documentazione, che penso
il collega conosca bene, gliene posso poi fornire una copia, ha
inoltre evidenziato che la valorizzazione dell'area potrebbe essere
perseguita recuperando i fabbricati esistenti nell'area orientale,
che sono i più fatiscenti - nei documenti che produrrò sono
evidenziati in arancione - e, per approfondire questo aspetto, sono
state interpellate le varie strutture regionali che hanno messo in
evidenza le loro esigenze.
Sull'aspetto dei due fabbricati più centrali in cattivo stato di
manutenzione, la Regione fa un monitoraggio costante intervenendo,
se necessario, con lavori di messa in sicurezza attraverso, fra
l'altro, il posizionamento di recinzioni. Vi è poi in fase di
attuazione un intervento dell'Assessorato dell'agricoltura,
Dipartimento risorse naturali che, con provvedimento dirigenziale
del mese di aprile, ha definito le procedure di appalto per la
ristrutturazione di un capannone sito nell'area, che è un capannone
attualmente utilizzato da loro.
Per quanto riguarda in prospettiva, perché qui dobbiamo fare poi
un ragionamento condiviso con il Comune di Villeneuve, la porzione
che gestirà direttamente la Regione, oltre a prevedere una
riqualificazione che permetta lo svolgimento di attività di
carattere ludico, sarà centrata sull'eventuale allocazione di
attività istituzionali tali da consentire di risparmiare nei
contratti di locazione che sono in questo momento esercitati con
privati. Per quanto riguarda la delibera richiamata, relativa alla
modifica di alcuni rapporti contrattuali con il Comune di
Villeneuve, nulla cambia nella gestione concreta, nel senso che il
comodato gratuito che faceva prima il Comune, adesso, in base a
quanto deciso sulla delibera, verrà fatto dalla Regione in stretta
collaborazione con la Cooperativa Rafting, salvaguardando, sempre a
condizioni gratuite, l'attuale gestione del laghetto da parte di
una cooperativa di pensionati.
Per quanto riguarda il punto due, che dovrebbe essere quello più
di indirizzo politico - parzialmente è già stato detto nella
risposta al punto uno -, vogliamo condividere come Regione le
decisioni su quest'area con il Comune di Villeneuve. Fra l'altro,
lo stesso Comune ha chiesto, ad aprile, un incontro con
l'Amministrazione regionale per concordare alcune decisioni;
riteniamo opportuno confrontarci con l'ente locale, quindi faremo
un incontro a giugno, dopodiché valuteremo come Governo regionale
quale decisione prendere, anche in base agli studi fatti. In questo
senso saremo in grado solo dopo l'incontro di andare più nel
dettaglio del cronoprogramma dei vari interventi.
Per quanto attiene il punto tre, confermiamo che è pervenuta una
richiesta di acquisto o di locazione della porzione di terreno dal
signor Vaudois Olinto, che possiede un'attività commerciale sul
terreno confinante, ma possiamo fin d'ora affermare che lo stesso
terreno, e quindi la porzione richiesta, ha vincoli specifici anche
disposti dalla Sovrintendenza ai beni culturali, e la Regione non
ritiene opportuno procedere, allo stato attuale, a dare avvio alla
dismissione o alla locazione dello stesso.
Président
- La parole au Vice-président Chatrian.
Chatrian (ALPE)
- Grazie Presidente.
Ho ascoltato attentamente le sue risposte; indubbiamente non si
risolve in qualche giorno o con qualche incontro, però ci
aspettavamo un passo in più rispetto agli annunci che proprio lei
ci fece un anno e mezzo fa, a gennaio 2009, quindi sono già due
anni e mezzo... Il nostro obiettivo era quello di capire se
l'utilizzo di questa importante area era nelle priorità di questo
Governo, poi tutto non si può fare, capiamo perfettamente. Ci
dispiace non utilizzare una proprietà regionale o utilizzarla in
parte; ripeto, conosco abbastanza bene la situazione. L'Assessore
prima citava due studi ma, a mia conoscenza, ce ne sono altri più
recenti nel 2005, nel 2006 e forse anche nel 2008.
Lasciando da parte gli studi, il nostro obiettivo era quello di
sapere se c'era la volontà politica di mettere in campo qualcosa.
La risposta è deboluccia, molto diplomatica, puntuale, senza
fronzoli: ad oggi la volontà non c'è o, quanto meno, si farà un
primo incontro con il Comune in questo mese, non c'è stato in
questi tre anni, non c'è stato, e lo registriamo con questa
ennesima nostra iniziativa.
L'auspicio è che, dopo l'incontro con il Comune, si metta sul
tavolo un utilizzo nella sua interezza: parliamo di 11 ettari di
proprietà regionale. Ripeto, in parte l'area è utilizzata, ma tutto
il resto non è utilizzato; parliamo, sì, di progetti di
fattibilità, ma parliamo sempre e solo di progetti e non di
approvazione di iter per dare gambe e corso a delle volontà e a
delle risposte. Si era detto dal punto di vista artigianale, si era
parlato di servizi al cittadino e di utilizzo non solo dell'area al
Comune e alla cooperativa, ma a tutta l'altra area che in questo
momento non è utilizzata e all'area che è già utilizzata
dall'Amministrazione regionale per quanto riguarda il Dipartimento
agricoltura.
Ci piacerebbe, sinceramente, e penso che sia la sede
appropriata, che questo dossier venga esaminato nella sua interezza
- vista la sua complessità e probabilmente anche il suo peso dal
punto di vista finanziario, nel momento in cui si decidesse di
mettere in campo qualcosa - nella commissione competente. Noi siamo
per la condivisione, ma non basta condividere, perché poi bisogna
passare anche a scegliere per dare corso a delle idee e soprattutto
a delle esigenze. Quindi l'auspicio è quello di portare questo
dossier in commissione e se c'è da parte del Governo regionale una
volontà di dare corso a delle necessità del territorio, noi non
solo ci siamo, ma diamo completamente il nostro apporto.
Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK