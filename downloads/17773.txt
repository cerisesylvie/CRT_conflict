Consiglio Regionale della Valle d'Aosta - Oggetto del Consiglio n. 941 del 3 novembre 1999 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
OPERE PUBBLICHE
Precedente
Successivo
Resoconto integrale del dibattito dell'aula
Oggetto del Consiglio n. 941 del 3 novembre 1999 - Resoconto
OGGETTO N. 941/XI Intendimenti circa l'apertura di due piani
interrati ad uso autorimessa presso la sede dell'Assessorato
dell'industria, artigianato ed energia. (Interpellanza)
Interpellanza Premesso che la sede
dell’Assessorato all’Industria,
Artigianato ed Energia sita in Piazza della Repubblica, a seguito
dei lavori di ristrutturazione a suo tempo effettuati dispone di
due piani interrati ad uso autorimessa, dei quali, il secondo non è
mai stato aperto;
i sottoscritti Consiglieri regionali
Interpellano
la Giunta regionale per sapere:
1) i motivi che ad oggi hanno impedito l’apertura
del 2° piano interrato;
2) se siano state accertate le responsabilità di tale situazione
e se si siano configurati dei danni per
l’amministrazione regionale;
3) entro quali tempi e con quali provvedimenti si intenda
rendere fruibile tale autorimessa.
F.to: Frassy - Tibaldi - Lattanzi
Presidente
La parola al Consigliere Frassy.
Frassy (FI)
Non sono due piani, ma è il secondo piano
interrato. La vicenda non è sicuramente nuova, perché sta per
compiere i dieci anni o poco ci manca comunque. Il problema nuovo,
per certi versi, è invece il fatto che non accada nulla, o almeno
questa è la sensazione che abbiamo tratto verificando come lo stato
dei luoghi sino a poco tempo fa non avesse subito né modificazioni
strutturali, né destinazioni diverse.
E allora vorremmo capire se l'Amministrazione regionale questo
problema lo ha archiviato nel senso che ha deciso di non
affrontarlo, o se invece c'è la volontà politica e amministrativa
di affrontarlo. Anche perché questo problema si inserisce
direttamente, vista l'ubicazione di questo Assessorato, nel
problema del traffico e della sosta nella città di Aosta.
Da questo punto di vista dobbiamo dire che l'Amministrazione
regionale non ha brillato per coerenza rispetto a quelli che sono
gli indirizzi che impone e condivide con le amministrazioni
comunali, nel senso che ci sono tutta una serie di interventi che
hanno completamente ignorato le esigenze di parcheggio:
l'insediamento dell'Assessorato alla sanità, l'Assessorato ai
lavori pubblici, l'Assessorato al turismo, sono tutte forti
concentrazione che comportano una forte mobilità urbana, ma che
ignorano completamente il problema della sosta.
E noi sappiamo invece come ai cittadini, ogni qualvolta vogliano
edificare sul nuovo e addirittura ristrutturare, gli venga chiesto
il rispetto di severi parametri di parcheggio per ogni unità
immobiliare.
Anche sull'auditorium, ne parleremo probabilmente in futuro, il
discorso della sosta è stato completamente ignorato, sostenendo che
la sosta per coloro che frequenteranno l'auditorium, dovrà avvenire
nel piazzale antistante la cabinovia per Pila, sostenendo che
quello è un piazzale di riferimento. Dubitiamo che poi nei fatti
questo accada. Su questo aspetto specifico però è sorprendente che,
essendoci le esigenze di parcheggio per i dipendenti, essendoci le
esigenze di parcheggio per i nostri cittadini in una zona che ora è
una zona centrale - stiamo parlando di Piazza della Repubblica -
l'Amministrazione regionale non intervenga in qualche maniera.
Allora vorremmo capire, riassumendo i punti dell'interpellanza,
quali sono i motivi che ieri, ma anche oggi, hanno impedito
l'apertura e l'utilizzo di questo secondo piano interrato, che
penso abbia una disponibilità per oltre 50 posti auto, se vi siano
delle responsabilità e se vi siano dei danni che l'Amministrazione
ha patito a causa di quest'inagibilità del secondo piano interrato
e in quale direzione di conseguenza l'Amministrazione si stia
muovendo per quanto concerne l'accertamento delle responsabilità e
la quantificazione dei danni, e, nel caso ci siano prospettive, con
quali tempi e con quali provvedimenti l'Amministrazione pensa di
poter utilizzare o come parcheggio o con altra destinazione d'uso
quella che è una superficie che così com'è non è assolutamente
utilizzata.
Presidente
La parola all'Assessore al territorio, ambiente
e opere pubbliche, Vallet.
Vallet (UV)
La risposta che fornirò credo che potrà
dimostrare al Consigliere che non è vero che non accade nulla,
quindi non è vero che c'è stata inerzia, e soprattutto non è vero
che il problema lo abbiamo archiviato. Sicuramente non è risolto, e
di questo do atto.
Il secondo piano interrato dell'autorimessa in questione non è
stato aperto, in quanto il certificato di prevenzione incendi,
rilasciato il 14 ottobre 1997, riguarda solo il primo piano
interrato, e questo perché i lavori realizzati, sulla base di un
progetto approvato dalla Giunta regionale nel luglio 1986, non
erano alla data del rilascio del certificato di prevenzione incendi
strettamente conformi, a giudizio del Comando dei Vigili del fuoco,
alle norme emanate nel corso dello stesso anno e previste dal DM 1°
febbraio 1986, norme di sicurezza antincendio per la costruzione in
esercizio di autorimesse e simili.
Sostanzialmente i punti critici sono due, uno attinente alla
pendenza media delle rampe e l'altro attinente alla necessaria
copertura delle rampe stesse, per evitare problemi relativi agli
agenti atmosferici, quindi a bagnato in caso di pioggia o peggio di
accumulo di neve. Necessità quindi di coprire le rampe e necessità
di adeguare le stesse con un opportuno sistema antincendio.
Si è dovuto quindi provvedere alla redazione di un progetto per
realizzare opere di completamento, sostanzialmente tre: la
copertura delle rampe, il sistema antincendio cosiddetto "a
spegnimento automatico", e la realizzazione di un ascensore per
l'abbattimento delle barriere architettoniche, per dare accesso
dalle autorimesse direttamente ai locali dell'Assessorato
sovrastante.
L'incarico per la progettazione è stato affidato nel giugno
1996, da allora ad oggi sono passati 2 anni e mezzo e in questo
periodo l'Amministrazione non è stata inerte, ma è andata deserta
una prima gara d'appalto che è stata dichiarata infruttuosa nel
maggio 1998, si è proceduto con un provvedimento dell'agosto 1998
ad indire una procedura negoziata, ad una trattativa privata, che
ha dovuto essere revocata per il sopraggiungere di normative,
ovvero il DM n. 304/98 che ha introdotto nuove classificazioni per
quanto attiene alle categorie dei lavori.
È stato quindi adeguato il capitolato e si è provveduto ad una
nuova gara d'appalto indetta a settembre di quest'anno, andata
deserta un'altra volta e l'esito infruttuoso è stato constatato il
29 ottobre ultimo scorso.
Non è quindi possibile prevedere con esattezza quali saranno i
tempi per la realizzazione di queste opere. Procederemo, visto
l'esito infruttuoso, ad una trattativa privata, e gli uffici
stimano che nel giro di 8-10 mesi sarà possibile avere i lavori
realizzati. Mi auguro che vengano rispettati i tempi.
Per quanto concerne il secondo punto dell'interpellanza, si
evidenzia che tale situazione è stata determinata dal mancato
rilascio del certificato di prevenzione incendi da parte del
Comando Vigili del fuoco, il quale ha espresso in definitiva parere
vincolante negativo circa la conformità dell'intera autorimessa
alle disposizioni regolamentari, entrate in vigore successivamente
al parere positivamente espresso sul progetto stesso. Quindi, dal
nostro punto di vista, è difficile poter attribuire responsabilità
particolari o configurare danni per quanto riguarda la problematica
da attribuire alle responsabilità di qualcuno.
Presidente
La parola al Consigliere Frassy.
Frassy (FI)
Non siamo sicuramente soddisfatti della
risposta e soprattutto dei fatti che ci ha sinteticamente
raccontato l'Assessore, quasi come se il tempo passato fosse un
tempo accettabile per poter sostenere che l'Amministrazione non è
rimasta inattiva, ma che si è comunque operato.
Riteniamo che i tempi siano esageratamente lunghi ed esprimiamo
innanzitutto preoccupazione per due gare andate deserte. È anomalo
che questo accada, perciò questo vuol dire che in quei bandi
qualcosa non funziona! Sarebbe stato opportuno che prima di andare
a trattativa privata, si verificasse se i capitolati prezzi o
quant'altro non fossero in linea con le esigenze del mercato dal
punto di vista economico, o anche semplicemente con le soluzioni
tecniche da un punto di vista progettuale.
Mi riserverò di esaminare con più attenzione i dati che
l'Assessore ci ha fornito, però ho la sensazione che alcuni
passaggi non tornino perlomeno rispetto a quella che dovrebbe
essere la situazione attuale. Ho fatto un sopralluogo da quelle
parti, anche perché quei garage sono accessibili da più parti, ma
non mi risulta che ci siano delle rampe scoperte ad oggi!
Non mi risulta nemmeno che ci siano dei problemi sul primo
piano; difatti l'Assessore ha detto che la prevenzione incendi è
stata rilasciata soltanto per il primo piano. Ma, concludendo la
sua risposta, ha detto che il parere negativo è stato per l'intera
autorimessa, e immagino che includa anche il primo piano dove ci
sono invece attualmente i parcheggi fruibili. Diventa curioso
capire perché il sistema antincendio debba esserci al secondo piano
e non al primo piano, o perché ci sia il sistema al primo piano e
non ci sia al secondo piano! La stessa cosa dicasi per l'ascensore,
la stessa cosa dicasi per la pendenza media delle rampe del primo
piano rispetto alle rampe del secondo piano.
Allora su questa cosa, Assessore, vi sono diversi fatti che
dovrebbero essere approfonditi anche con più attenzione da parte
del suo Assessorato, perché abbiamo dei dubbi che una normativa
successiva possa pregiudicare l'utilizzazione di un'opera che ha
avuto le concessioni, le autorizzazioni e i pareri prima che
entrasse in vigore questa norma stessa!
Normalmente sappiamo bene che ci sono o delle sanatorie o delle
norme transitorie; qui, invece, dev'essere successo qualcosa di
diverso e questo qualcosa di diverso ci sembra difficile che non
possa essere individuato o in carenze progettuali, o in una
realizzazione difforme da quella che era la previsione progettuale;
in questo caso ci domandiamo se la direzione lavori questi aspetti
non li abbia rilevati!
Perciò in conclusione siamo completamente insoddisfatti della
risposta e formuleremo ulteriori domande per poter capire cosa è
successo in quel secondo piano interrato.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK