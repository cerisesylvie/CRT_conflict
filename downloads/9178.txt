Consiglio Regionale della Valle d'Aosta - Oggetto del Consiglio n. 3721 del 6 maggio 1988 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 3721 del 6 maggio 1988 - Resoconto
OGGETTO N. 3721/VIII - IMPORTAZIONE DI ZUCCHERO DA IMMETTERE
SUL MERCATO VALDOSTANO IN ESENZIONE FISCALE.
(Interrogazione).
PRESIDENTE:
Do lettura dell'interrogazione in oggetto,
presentata dal Consigliere Baldassarre ed iscritta al punto 5
dell'ordine del giorno.
INTERROGAZIONE
VENUTO A CONOSCENZA che la Ditta SAVIO di Châtillon da oltre
un anno importa dall'Austria circa 2.500 tonnellate di zucchero da
immettere sul mercato valdostano in esenzione fiscale;
CONSTATATO che sembra non esistere alcun atto
deliberativo emesso al riguardo dalla Giunta regionale, ma
unicamente un "basta la parola";
CONSIDERATO che esistono nella nostra Regione altre ditte che
potrebbero importare lo zucchero utilizzando il proprio marchio
senza essere "costrette" a ricorrere alla sopracitata ditta che è
oltretutto concorrente;
APPRESO che alla Ditta SAVIO viene versato dalla Regione
l'importo di circa 100 milioni annui, a titolo di indennizzo, e
pare senza atto deliberativo;
SOTTOLINEATA la grave discriminazione tra gli operatori del
settore;
Il sottoscritto Consigliere regionale
INTERROGA
l'Assessore all'Industria, Commercio, Artigianato e Trasporti
per conoscere:
1)
i motivi che hanno determinato l'intervento
regionale unicamente a favore della Ditta SAVIO;
2)
se esistono provvedimenti amministrativi emessi
dall'Esecutivo regionale ed in caso negativo chi ha autorizzato la
ditta SAVIO ad importare lo zucchero assicurandogli un così elevato
indennizzo;
3)
quando intende porre termine a questo sfacciato
favoritismo che
po
trebbe interessare organi istituzionali di
controllo.
PRESIDENTE:
Ha chiesto la parola l'Assessore
all'Industria, Commercio, Artigianato e Trasporti, Lanivi; ne ha
facoltà.
LANIVI (A.D.P.):
Molto probabilmente questa
interrogazione ha tratto origine da una notizia che non corrisponde
al vero, ma che può aver destato, nel Consigliere Baldassarre,
delle preoccupazioni che sono in grado di chiarire sino in
fondo.
Alla ditta SAVIO non è stato riconosciuto nessun indennizzo, né
potrà esserle riconosciuto. La situazione è temporanea, ma
l'operazione di cui si tratta è conseguente alla necessità di dover
applicare anche in Valle d'Aosta il D.P.R. 18 maggio 1982, n. 322,
che obbliga gli importatori di prodotti confezionati provenienti da
Paesi extra-M.E.C. ad apporre su ogni confezione i dati di
individuazione dell'importatore. La stessa situazione, ad esempio,
si verifica per lo zucchero acquistato dalla Regione in Austria,
presso la ditta AGRA COMMERTZ, la quale, a sua volta, lo importa da
Paesi extraeuropei.
A parecchi anni dalla sua entrata in vigore, e precisamente
dalla fine del 1986, l'applicazione del Decreto citato è divenuta
obbligatoria anche per la Valle d'Aosta, che, fino ad allora, era
stata considerata un po' svincolata da questo meccanismo. La Ditta
AGRA COMMERTZ, alla quale noi avevamo chiesto di procedere
direttamente alla etichettatura, ci ha risposto di non poter
provvedere immediatamente a tale incombenza, cui però provvederà
nel corso del 1988.
Si trattava, perciò, di coprire questo periodo di transizione.
L'Amministrazione regionale, non essendo questo problema di sua
spettanza, ha invitato gli importatori a trovare una soluzione.
Purtroppo la possibilità di risolvere il problema in modo
consortile è sfumata, ma i maggiori importatori, nel corso di un
incontro, si sono accordati in modo che in questo periodo di
transizione uno di loro provveda alla etichettatura per tutti.
Questa è la situazione.
Questa operazione non è coperta e né potrà essere coperta
finanziariamente dalla Regione; tra l'altro ha carattere temporaneo
e sarà lo stesso fornitore di zucchero per la Valle d'Aosta, e cioè
la ditta AGRA COMMERTZ, a provvedere all'etichettatura delle
confezioni di zucchero che entreranno in Valle d'Aosta.
PRESIDENTE:
Ha chiesto la parola il Consigliere
Baldassarre; ne ha facoltà.
BALDASSARRE (P.S.D.I.):
Ringrazio l'Assessore per le
precisazioni. Vorrei solo sottolineare che noi Consiglieri veniamo
a sapere certe notizie, ma possiamo verificarle solo attraverso la
presentazione di un'interrogazione.
E' certo però che, oggi come oggi, è una sola ditta che provvede
ad importare zucchero in Valle d'Aosta. L'Assessore ha parlato di
periodo transitorio, ma questo periodo sta durando da un anno. Ora,
poiché anche altre ditte sono disponibili a fare...
(...INTERRUZIONE dell'Assessore LANIVI...)
...
Neppure riunite in consorzio? Assessore, io invece ho
notizie contrarie, nel senso che mi è stato detto che
ci
sarebbe proprio la possibilità di un consorzio tra diverse ditte
per importare lo zucchero in Valle d'Aosta.
Non so, ovviamente, Quale sia la verità, comunque questa
interrogazione voleva mettere in evidenza questa circostanza.
Poiché l'Assessore si è impegnato a risolvere questa situazione che
lui ha detto essere transitoria, io prendo atto delle sue
dichiarazioni e lo ringrazio con soddisfazione delle risposte che
mi ha dato.
PRESIDENTE:
Colleghi Consiglieri, l'oggetto n. 6 verrà
discusso insieme alla interpellanza iscritta al punto 18 e,
pertanto, si passa all'oggetto n. 7.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK