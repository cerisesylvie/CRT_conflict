Consiglio Regionale della Valle d'Aosta - Oggetto del Consiglio n. 2020 del 19 ottobre 2011 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Ordinamento degli uffici e del personale
FORESTE E TERRITORI MONTANI
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2020 del 19 ottobre 2011 - Resoconto
OGGETTO N. 2020/XIII - Interpellanza: "Esame delle
problematiche evidenziate dai lavoratori dei cantieri
forestali".
Interpellanza
Appreso che le OO.SS. hanno inviato al Presidente della
Regione oltre 2000 lettere di solidarietà alla richiesta di lavoro
degli operai forestali;
Considerato che alcune risposte fornite dall'Amministrazione
regionale, in questi mesi, le quali hanno minimizzato le ricadute
negative sull'Indennità di disoccupazione della riduzione delle
giornate di lavoro, non sono corrette o precise;
Appurato con sorpresa un'indisponibilità al dialogo con le
OO.SS. nella fase applicativa del funzionamento della Società dei
Servizi S.p.A., a differenza della soddisfazione espressa nei
confronti delle stesse OO.SS. per aver concordato la realizzazione
di tale Società;
i sottoscritti Consiglieri regionali
Interpellano
la Giunta regionale per sapere se intenda:
1) riprendere urgentemente un dialogo costruttivo con le
OO.SS. e affrontare con modalità concertate la soluzione dei
problemi sollevati dai lavoratori;
2) chiarire se l'Amministrazione abbia verificato quanti
siano i lavoratori dei cantieri forestali che possano beneficiare
dell'indennità di disoccupazione ordinaria, quanti di quella
straordinaria e quanti risultino esclusi dall'una e dall'altra e
non abbiano quindi alcun ammortizzatore sociale.
F.to: Donzel - Carmela Fontana
Président
- La parole au Conseiller Donzel.
Donzel (PD)
- Egregio Presidente, cari colleghi, il tema
che solleviamo non è certamente nuovo in quest'aula, è un tema che
ci portiamo dietro da oltre un anno e che ha visto crescere nel
tempo le distanze fra quelle che erano le aspettative che ci
eravamo creati intorno alla soluzione del problema dei cantieri
forestali rispetto a quello che si è andato concretamente
realizzando. Dalla visione salvifica di una società dei servizi
immaginata nel dicembre dell'anno passato, che avrebbe potuto
inquadrare questi lavoratori e risolvere il problema che era
ingenerato da tagli della finanziaria nazionale, siamo andati ad
una gestione molto affannata e affannosa di questa società, che ha
avuto delle gravi ripercussioni su tali lavoratori. Solo per dare
un'idea di quello che potrà accadere, alcuni di questi lavoratori
che svolgevano questa attività in modo prevalente potranno trovarsi
quest'anno ad avere anche un introito complessivo ridotto di circa
4.000 euro (secondo stime molto approssimative); è una cifra che
potrebbe dire nulla a chi svolge attività professionali di un certo
rilievo, ma per alcune persone risulta essere una decurtazione di
uno stipendio che era già il minimo necessario per vivere; è chiaro
che trovarsi con una riduzione complessiva del 20 percento di ciò
che già solo consente di tirare avanti assume una gravità maggiore.
Quello che ci spinge a presentare questa interpellanza è una certa
sorpresa rispetto al fatto che, come è legittimo, ci sono le
battaglie sindacali, eccetera, ma che lo strumento che i sindacati
hanno dovuto usare per essere ascoltati e presi in considerazione è
stato quello di raccogliere delle lettere (più di 2.000), di
portarle all'attenzione del Presidente, perché - non sono parole
mie: sono parole espresse dai sindacati di categoria dei forestali
-
"non c'è stata attenzione, non c'è stato un dialogo
costruttivo"
. Peraltro più volte abbiamo chiesto in Consiglio
che vi fosse su questo tema attenzione e confronto con le
organizzazioni sindacali e devo dire che, per quanto mi riguarda,
c'è una certa sorpresa, perché c'è una disponibilità normalmente
del Governo regionale ad incontrare le parti sociali, sappiamo che
in questi giorni ci sono stati degli incontri sulla finanziaria,
quindi non capiamo perché in tale settore - poi magari vedremo
anche in altri con altre interpellanze - vi sia un accanimento
terapeutico dell'Amministrazione a non volere attivare i percorsi
di concertazione, di incontro, che sono assolutamente
indispensabili.
Un'altra questione su cui, secondo noi, è giusto che si faccia
chiarezza - poi l'Amministrazione avrà avuto le sue ragioni per
aver deciso di limitare a questo punto la possibilità di tali
lavoratori di operare - è quella delle risorse che arrivano a
questi lavoratori. Più volte si è detto:
"comunque hanno accesso
ad una disoccupazione"
,
"comunque..."
,
"tutto
sommato..."
, ossia qui deve essere fatta chiarezza: se ci sono
dei sacrifici, bisogna dire chi li fa e in questo momento i
lavoratori stanno pagando un prezzo altissimo rispetto ai tagli del
bilancio che altri lavoratori valdostani non pagano. Bisogna
spiegare perché abbiamo scelto di far pagare tanto a questi e meno
ad altri, ci sarà un ragionamento dell'Amministrazione regionale;
noi non lo abbiamo mai condiviso, ma non si può minimizzare la
questione dell'indennità di disoccupazione come erogata a tutti,
perché le verifiche che abbiamo fatto ci dicono che, dal punto di
vista contabile, hanno delle forti penalizzazioni. Questa quindi è
la realtà che rappresentiamo, sollecitando al più presto
l'Assessorato, l'Amministrazione regionale a riprendere un dialogo
costruttivo con queste organizzazioni di categoria e naturalmente,
nel limite delle possibilità, a cercare di trovare delle soluzioni
che possano rispondere alle esigenze di tali lavoratori. Quello che
a noi interessa è un principio di equità: se tutti i lavoratori
valdostani, a partire dai Consiglieri regionali, lasciano sul
piatto il 20 percento di tutto quello che guadagnano, tutta la
società valdostana concorre, ma non può essere che i lavoratori
forestali, alcuni, ma una fetta significativa, lascia sul piatto il
20 percento e altri nulla. Non si risponde ad un principio di
equità e di solidarietà che deve tenere insieme in modo solidale
una società. Non penso che le stesse organizzazioni sindacali, che
lavorano positivamente con l'Amministrazione su alcuni fronti,
abbiano scelto quel settore per fare confusione; se alzano la voce,
se cercano attraverso anche una significativa raccolta firme...dai
dati che avevo io due settimane fa erano state raccolte 2.000
lettere di solidarietà a sostegno di questa iniziativa...vuol dire
che in quel settore c'è una criticità che l'Amministrazione non può
ignorare ed essa è tenuta a spiegare le ragioni per cui alcuni
devono pagare di più i costi della crisi rispetto ad altri.
Président
- La parole au Président de la Région,
Rollandin.
Rollandin (UV)
- Il tema che è stato qui ricordato,
quello degli operai forestali, è un tema che sicuramente ha avuto
un grosso impatto, un'importanza notevole nelle valutazioni
effettuate in quest'aula...valutazione che è stata fatta da parte
del Governo regionale nel momento in cui - ricordo - ci siamo
trovati non all'inizio dell'anno, ma a cose già avviate a dover
trovare un meccanismo per evitare che un numero consistente, da noi
quantificato - il 50 percento dei lavoratori -, rimanesse a casa.
Quello che si dimentica è tale passaggio: tutte le volte si dà per
acquisito che le cose dovevano andare avanti così, che non esiste
questa norma, che non c'è, che non è mai stata inventata! Ora
questo particolare forse ha tolto un po' di lucidità ad esami che
sono stati fatti e la soluzione è stata, come giustamente il
collega ha ricordato, salvifica, perché ha salvato il posto di
lavoro a tutte queste persone, cosa che non viene mai ricordata, e
si guarda quelle che sono state sicuramente le difficoltà per la
società che si è dovuta creare per avviare i meccanismi per
l'operazione di mantenimento di questi lavoratori:
selezione...altrimenti rimanevano a casa. Questo è l'unico punto di
partenza, che si cerca di far finta che non esista. Se ricordiamo
questo, i passaggi sono più chiari e la questione della gestione da
parte della società, che ha dovuto prendere tale tema in esame con
grande difficoltà, ma non solo per gli operai forestali, abbiamo
parlato prima delle altre categorie di lavoratori: assistenti alle
mostre, assistenti di sostegno per le persone in difficoltà, che
rimanevano senza lavoro...e quindi non c'era la possibilità di
operare...grazie a tale strumento, si sono create le premesse
affinché tutti avessero un servizio! Forse questo sarebbe bene
ricordarlo, altrimenti si rischia tutte le volte di andare a
vedere: "ma avevano il cappellino storto", "forse qualcuno ha
ridotto un attimino delle giornate"...queste persone rimanevano
senza lavoro! Rimanevano senza lavoro! Forse è il caso ogni tanto
di dirlo, perché anche alle organizzazioni sindacali lo abbiamo
detto:
"guardate che questa è una soluzione a termine, una
soluzione che è stata giustamente voluta e cercata per sopperire ad
un momento di difficoltà"
; momento che, purtroppo, dura più
dell'atteso, perché si pensava che la crisi prima o poi dovesse
finire, invece siamo a guardare al 2012 con tutti gli interventi
anticrisi di nuovo come nel 2011: siamo in una situazione di
difficoltà che ormai tutti hanno capito, o quasi tutti.
"I lavoratori che sono gli unici a pagare...", no! Nella sanità
abbiamo chiesto una riduzione di spesa per il personale
amministrativo, che ha accettato di ridurre il numero di ore di
prestazioni all'interno della sanità già nel 2011. Questo è
successo, non è vero che altri lavoratori non hanno dovuto...non si
è potuto più mantenere molti dei precari, quelli che erano a
scadenza e che non potevano rientrare in tali servizi. Voglio
sottolineare che, quando si parla di occupazione, a livello
regionale di concorsi ne possiamo fare solo per poche categorie con
un numero ridotto, perché non si può più assumere. Ora nell'ambito
di questo reclamato 20 percento, che non so da dove arrivi...qui
non c'è il 20 percento in meno: queste persone hanno lavorato le
giornate necessarie per ottenere alcuni risultati e le giornate
possibili tenendo conto dei lavori preordinati. Dico questo perché
altro che accanimento terapeutico, questo è accanimento salvifico,
perché questi lavoratori li abbiamo salvati! Questo dovremmo dire,
altro che accanimento terapeutico, questa è la verità!
Per quanto riguarda le domande, la prima domanda, riguardante
l'assenza di colloquio con le organizzazioni sindacali, veramente,
al di là di incontri che erano stati previsti durante l'estate, le
abbiamo incontrate l'altro giorno. Con le organizzazioni sindacali
abbiamo trovato l'accordo su tutto quello che doveva fare la
società: sulle modalità di attuazione del reclutamento, sulle
modalità con cui venivano affidati i lavori, tutto! Con le
organizzazioni sindacali abbiamo concordato tutto! Questa quindi è
una problematica che ha avuto un percorso molto lungo. Le uniche
cose che non abbiamo dato è perché non potevamo darle! Per quanto
concerne l'indennità di trasferta, l'unica che veniva reclamata,
abbiamo anche fatto un parere
pro veritate
: esso ci ha
confermato che non era possibile conferirla ed è la ragione per cui
non è stata data; per il resto, è stato applicato il contratto nel
suo insieme, quindi non ci sono stati problemi di non voler dare,
tutto quello è stato fatto.
Questo relativamente ai problemi sollevati, in futuro abbiamo
già anticipato...abbiamo avuto l'incontro con le organizzazioni
sindacali l'altro giorno come lei ricordava per il bilancio e in
tale occasione abbiamo anticipato quello che succederà per l'anno
prossimo per quanto riguarda i forestali. Tenuto conto
dell'esigenza di andare progressivamente verso un utilizzo delle
risorse per gli investimenti, abbiamo valutato la
possibilità/opportunità di mantenere alla Regione una funzione
programmatoria insieme con i Comuni per decidere gli investimenti
da fare, una possibilità di controllo e di affidamento per la
realizzazione delle opere direttamente alle imprese artigiane che
possono svolgere questi lavori, come? Con gli operai che sono nella
lista a disposizione della società, con il vincolo che i lavori
verranno svolti tenendo conto degli operai che sono stati
selezionati, che hanno già lavorato nel 2011 e che potranno
lavorare nello stesso settore e con le stesse regole. Abbiamo -
credo - già anticipato delle soluzioni che possono essere
migliorative per il settore.
Per quanto riguarda
"se l'Amministrazione abbia verificato
quanti siano i lavoratori dei cantieri forestali che possano
beneficiare dell'indennità di disoccupazione ordinaria, quanti di
quella straordinaria..."
, eccetera, a seguito della riforma
avvenuta con la legge n. 247 in materia di previdenza e
disoccupazione, i precedenti trattamenti ordinari speciali sono
stati unificati. Non si parla più dell'indennità di disoccupazione
straordinaria e ordinaria, ma è unificata e questa è stata
garantita a tutti i lavoratori con contratto a tempo determinato e
che abbiano almeno 102 contributi giornalieri nel biennio
costituito dall'anno a cui si riferisce l'indennità. Per il calcolo
dell'importo giornaliero della disoccupazione agricola quindi non
esiste più la distinzione tra 51, 101, 151 giornate: viene erogato
un numero di giornate di disoccupazione pari al numero delle
giornate lavorate e l'importo corrisponde alla regola prevista. Vi
è poi un'altra innovazione portata dalla legge di riforma, ossia
che, ai fini della valutazione delle giornate di disoccupazione
agricola da indennizzare, l'INPS - che gestisce e eroga la
disoccupazione agricola - prende in considerazione, oltre alle
giornate svolte nel settore agricolo, anche le giornate di lavoro
non agricolo, che vengono cumulate e che concorrono ad aumentare
l'indennità di disoccupazione. Sotto questo profilo, quindi, non
c'è alcun problema, grazie.
Président
- La parole au Conseiller Donzel.
Donzel (PD)
- La ringrazio Presidente, per essersi preso
in carico in prima persona tale argomento dell'Assessorato
dell'agricoltura, perché questo dice della gravità che sta colpendo
tale settore.
Non interverrò nel merito di alcune cose che apprendo con
sorpresa oggi in aula, ossia sul fatto che la società che li ha
salvati quest'anno non li salverà più l'anno prossimo, ma che
verranno in pratica scaricati su imprese artigiane tutte da
inventare e da verificare se opereranno sul territorio; quindi
tutto un modello nuovo da inventare per l'anno prossimo, questo lo
apprendiamo adesso qui con sorpresa. Ripeto: lei conosce meglio di
me come funzionano i sindacati, lei ha incontrato i sindacati
confederali, non c'è stato un incontro con le organizzazioni di
categoria, quindi ribadisco che le organizzazioni di categoria non
sono state incontrate, nessuna di loro era al corrente di questa
cosa a sorpresa che arriva oggi: che tutti questi lavoratori
andranno nel settore privatistico ad operare, non più parapubblico
o pubblico. Mi permetto di dire che sicuramente abbiamo sostenuto
"l'operazione salva precari", ma mi permetto anche di dire che
questi lavoratori sono stati salvati anche in Piemonte, in
Calabria, in altre regioni, quindi non è che i valdostani siano
stati gli unici a salvare gli operai forestali: essi sono stati
salvati in tutta Italia, tanto per capirci, sono stati salvati
anche altrove e forse anche in misura maggiore di quanto è accaduto
fra di noi. Insisto però su un punto, forse non sono chiaro io
nello spiegare: il concetto di equità. Il concetto di equità vuol
dire che in una società non può essere che una fascia di
lavoratori, che era ritenuta indispensabile...ma non lo dico io, lo
dicono le pubblicazioni che ha fatto l'Assessorato dell'agricoltura
per anni sui cantieri forestali, pubblicazioni costosissime con
fior di fotografie, dove si vedeva il muretto a secco, dove si
vedeva come questa cosa era funzionale al turismo, all'agricoltura,
eccetera, per anni abbiamo detto che questo era...adesso diciamo a
tali persone: "non c'è spazio per voi". Le ripeto che in nessun
altro settore sono stati penalizzati così dal punto di vista
retributivo; sull'indennità di disoccupazione, che corrisponde al
40 percento, insistono norme che l'hanno fortemente ridotta
nell'erogazione delle prime 100 giornate, che la portano ad un 32
percento. Non è il 40, verifichi Presidente, c'è una norma che
prevede che le prime 100 giornate non siano retribuite con la quota
del 40: si arriva a prendere il 32 percento. È dunque una
situazione - ripeto - per noi molto difficile, quindi, se
l'Amministrazione regionale intende dire che tutto è risolto, non è
così, perché addirittura si inscena qui in diretta, senza nessuna
comunicazione preventiva, commissione e quant'altro...già si decide
che c'è già un modello nuovo per l'anno prossimo, che i lavoratori
forse avrebbero a cuore di conoscere un po' prima, quindi che ci si
lavori bene, perché non si scopra alla fine che l'anno prossimo
siamo di nuovo, come quest'anno, in una grave difficoltà di tipo
organizzativo, perché la difficoltà di tipo organizzativo c'è
stata, è stata pesantissima e a pagarla sono stati soprattutto i
lavoratori!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK