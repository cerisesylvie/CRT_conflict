Consiglio Regionale della Valle d'Aosta - Oggetto del Consiglio n. 1687 del 12 dicembre 1995 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
DEMANIO E PATRIMONIO REGIONALE
Precedente
Successivo
Resoconto integrale del dibattito dell'aula
Oggetto del Consiglio n. 1687 del 12 dicembre 1995 - Resoconto
SEDUTA POMERIDIANA DEL 14 DICEMBRE 1995
OGGETTO N. 1687/X Approvazione dell'acquisto di terreni siti in
Comune di Montjovet di proprietà della società Duroux S.r.l. e
della signora Crétier Ines da destinare ad insediamenti produttivi.
Approvazione ed impegno di spesa. Delega alla Giunta.
Deliberazione Il Consiglio
Atteso che l'Assessorato dell'Industria, Commercio e Artigianato
con nota del 3 marzo 1995, prot. 1731/IND., ha richiesto di
procedere all'acquisto di un'area sita in comune di Montjovet, onde
consentire l'insediamento dell'impresa Mongas S.r.l.;
Ricordato che fra la Regione e la società Mongas S.r.l. era
stata stipulata in data 29 aprile 1991, repertorio n. 9986, una
convenzione che prevedeva, tra l'altro, la localizzazione di
un'area all'interno del complesso industriale ex Ilssa Viola in
Comune di Pont-Saint-Martin;
Preso atto che la soluzione prospettata nella citata convenzione
veniva abbandonata a causa del problematico inserimento
dell'attività di imbottigliamento e distribuzione del gas, svolta
da Mongas, accanto ad altre attività già insediate o programmate
nella zona;
Rilevato che l'Assessorato dell'industria aveva localizzato
un'altra area in Comune di Verrès, all'interno dell'area
industriale di proprietà regionale, ma che questa soluzione è
risultata impraticabile dall'insediamento della società Magnesium
Products of Italy S.p.A. che necessita, per lo sviluppo della
propria attività, anche della zona assegnata a Mongas;
Atteso che l'Assessorato dell'industria ha reperito un'altra
area idonea ad ospitare l'iniziativa programmata al fine di
rispettare gli impegni assunti, in comune di Montjovet, area che è
risultata idonea per la società Mongas;
Preso atto che l'area da acquisire è in maggior parte di
proprietà della società Duroux S.r.l., con sede in Champdepraz,
distinta al C.T. al F. 42 con i nn. 142, 144, 145, 146, 199, 200,
201, 374 e 376, ed in minore misura della signora Crétier Ines,
distinta al C.T. F. 42 n.143;
Rilevato che l'area da acquisire è interessata in parte da una
servitù di metanodotto a favore della SNAM S.p.A., ma che la stessa
non pregiudica la realizzazione del programmato insediamento
industriale, come risulta dalle note dell'Assessorato
dell'industria e dell'Assessorato del bilancio e delle finanze,
rispettivamente in data 6 aprile 1995, prot. 2679/IND., e in data
18 aprile 1995, prot. 8082/5 FIN;
Rilevato inoltre che sull'area di proprietà della società Duroux
S.r.l. sono state eseguite delle opere che sono state valutate
nelle perizie di stima dell'Assessorato del bilancio e delle
finanze in data 1° febbraio 1995, 6 aprile 1995 e 12 luglio
1995;
Preso atto che il valore dell'area di proprietà della Società
Duroux S.r.l., comprese le opere realizzate, gli oneri di
urbanizzazione e di progettazione e le spese per il coronamento
dell'impianto di metanodotto sostenuti, ammonta a complessive lire
597.547.000 oltre IVA al 19 percento, e quella di proprietà della
signora Crétier Ines ammonta a lire 124.860.000, il tutto come
risulta dalle perizie di stima sopracitate;
Atteso che i proprietari hanno accettato il prezzo offerto
dall'amministrazione regionale e che le aree sono libere da pesi e
vincoli di qualsiasi sorta ad eccezione delle servitù
sopracitate;
Rilevato che la società Duroux S.r.l. ha richiesto un congruo
termine per liberare l'area da cose e materiali ivi depositati in
quanto attualmente vi svolge la sua attività di impresa e deve
reperire altri terreni per spostarvi l'attività;
Preso atto che la società Duroux dovrà liberare l'area che
acquista la Regione entro e non oltre il 30 giugno 1996 e che in
caso di mancato rispetto del suddetto termine, dovrà versare una
penale pari al 5 percento del prezzo di vendita, garantita da una
idonea cauzione;
Ritenuto, pertanto, necessario acquisire la suddetta area, alle
condizioni richieste ed al pezzo di stima fissato dall'ufficio
patrimoniale regionale, al fine di rispettare gli impegni assunti
con la società MONGAS S.r.l. e consentire a quest'ultima di
insediarvi il proprio insediamento produttivo;
Visto il parere favorevole di legittimità rilasciato dal
dirigente del servizio Affari Generali e Legali della Presidenza
della Giunta regionale, ai sensi dell'articolo 72 della legge
regionale n. 3/1956 e successive modificazioni, e del combinato
disposto degli articoli 13- comma 1 - lett. e) e 59 - comma 2 -
della legge regionale n. 45/1995, sulla presente deliberazione;
Visto il parere della II commissione consiliare permanente;
Delibera
1) di approvare l'acquisto, per il prezzo complessivo di lire
722.407.000 (settecentoventiduemilioniquattrocentosettemila) oltre
IVA al 19 percento ove dovuta, dei terreni siti in comune di
Montjovet, da destinare ad insediamenti produttivi, distinti al
catasto terreni come segue:
a) F. 42 n. 142 di mq 369
F. 42 n. 144 di mq 330
F. 42 n. 145 di mq 464
F. 42 n. 146 di mq 170
F. 42 n. 199 di mq 1783
F. 42 n. 200 di mq 270
F. 42 n. 201 di mq 1571
F. 42 n. 374 di mq 1006
F. 42 n. 376 di mq 285
di proprietà della società Duroux S.r.l. con sede in
Champdepraz, località Le Sale (FC e P.IVA 00118280072) per il
prezzo di lire 597.547.000, oltre IVA al 19 percento, di lire
113.533.930;
b) F. 42 n. 143 di mq 2081
di proprietà della signora Crétier Ines Maria nata a Montjovet
il 05 luglio 1925 (CF CRT NMR 25L45 F367U) per il prezzo di lire
124.860.000;
2) di prendere atto che i terreni distinti al NCT con i nn. 143,
199, 200, 374 e 376 sono gravati da una servitù interrata di
metanodotto a favore della SNAM S.p.A.;
3) di prendere atto che l'area di proprietà della società Duroux
S.r.l. verrà ceduta nello stato di fatto in cui si trova con tutte
le opere fin qui realizzate e con tutti gli oneri già
sostenuti;
4) di prendere atto che la società Duroux S.r.l. libererà l'area
oggetto di acquisto da parte della regione, individuata sub a), da
persone, cose e materiali ivi depositati entro e non oltre il 30
giugno 1996;
5) di stabilire che in caso di mancato rispetto del termine
fissato al precedente punto 4) la società Duroux S.r.l. dovrà
versare alla regione, a titolo di penale, una somma di denaro pari
al 5 percento del prezzo di vendita, di lire 29.877.000;
6) di stabilire che la società Duroux S.r.l. a garanzia
dell'adempimento dovrà rilasciare il giorno della stipula del
rogito notarile una idonea cauzione, in denaro o mediante polizza
fideiussoria bancaria o assicurativa, di lire 29.877.000
(ventinovemilioniottocentosettantasettemila);
7) di approvare ed impegnare la spesa complessiva di lire
835.940.930 (ottocentotrentacinquemilioninovecentoquarantamila
novecentotrenta) IVA compresa, da imputare al capitolo 46940 del
bilancio di previsione della Regione per l'anno finanziario 1995
("Spese per l'acquisto, la costruzione, l'adeguamento e la
manutenzione straordinaria di aree e di immobili da destinare ad
interventi nel settore industriale") che presenta la necessaria
disponibilità;
8) di delegare alla Giunta regionale l'adozione di ogni
provvedimento di esecuzione per addivenire alla stipulazione
dell'atto notarile di trasferimento dei terreni di cui si tratta e,
in particolare, per la designazione del notaio rogante, per la
liquidazione delle relative spese, nonché per gli accertamenti
circa la consistenza, l'intestazione catastale e l'esatta
superficie degli immobili da acquisire;
9) di sottoporre la presente deliberazione al controllo della
commissione di coordinamento per la Valle d'Aosta, ai sensi e per
gli effetti dell'articolo 8, lett. d), del decreto legislativo 22
aprile 1994, n. 320.
Presidente É aperta la discussione generale.
Ha chiesto la parola il Consigliere Marguerettaz.
Marguerettaz (PpVA) Con questo provvedimento il Consiglio va a
deliberare l'acquisto di questi terreni in comune di Montjovet per
insediare l'attività dell'impresa Mongas. E quindi un provvedimento
che va a situarsi nelle linee del bilancio previsionale '95, ovvero
va nell'indirizzo di andare in aiuto delle imprese con operazioni
di questo genere.
Tuttavia questo, a differenza di altri, è un provvedimento che
per quanto abbiamo potuto vedere in sede di commissione è meno
chiaro; ci sono alcuni elementi che lasciano perlomeno a
desiderare, a cominciare dalle tre perizie che sono state fatte per
la valutazione di questi terreni nel giro di 6-7 mesi di
distanza.
Al di là di questo volevo sapere dall'Assessore alcune cose che
in commissione non sono emerse.
La prima è in quale modo il Comune di Montjovet sia stato
coinvolto in questa decisione, perché è vero che abbiamo fatto
l'audizione del sindaco nuovo di Montjovet... non voglio essere
cattivo, ma evidentemente è un sindaco nuovo, quindi ha bisogno
ancora di fare un po' di esperienza e non mi sembrava dalle
dichiarazioni che ha fatto in sede di commissione che fosse così
profondamente a conoscenza del problema, così come lo è l'Assessore
Mafrica. Quindi volevo sapere come è avvenuto questo
coinvolgimento, quali vantaggi può portare questo insediamento
industriale alla comunità di Montjovet, perché il sindaco ci aveva
detto che chiaramente era favorevole perché pensava, come credo sia
lecito pensare, che un insediamento di questo genere sul suo
territorio provocasse anche un aumento occupazionale per gli
abitanti del suo comune.
Quindi vorrei sapere alcuni dati in questo senso: sappiamo che
c'è a monte una convenzione, sappiamo che la convenzione è stata in
gran parte rispettata, sappiamo che però rimangono alcune zone
d'ombra, e una è questa dell'occupazione su cui l'Assessore credo
ci illuminerà, dicendo quanti posti di lavoro nuovi si andranno ad
insediare in quel di Montjovet con questa attività industriale.
Se non ricordo male, rimane ancora in sospeso la questione del
capannone, cioè la convenzione siglata a suo tempo forse prevedeva
(lo dico con beneficio di inventario, perché vado a memoria) anche
questo onere da parte dell'amministrazione regionale, che non so se
la Regione ha sempre intenzione di assolvere o meno.
Presidente Ha chiesto la parola l'Assessore all'industria,
artigianato e commercio, Mafrica.
Mafrica (GV-PDS-SV) Si tratta con questo intervento di
consentire l'attuazione della convenzione del '91, che attribuiva a
questa società la possibilità di utilizzare un capannone nell'area
Ilssa Viola. Per una serie di vicende legate allo sviluppo
dell'area e al tipo di attività, si era successivamente concordato
con il Comune di Verrès di inserire questa attività nel comune
stesso.
La Meridian ha richiesto per ragioni di migliore sistemazione
dei suoi capannoni anche l'area destinata a questa attività
produttiva, per cui si è consultata l'amministrazione comunale
precedente (Sindaco Nigra), dalla quale si è avuto l'assenso,
riconfermato anche dalla nuova amministrazione. Però, ripeto, gli
accordi erano stati presi con l'amministrazione precedente e credo
che siano stati in commissione riconfermati anche dal nuovo
sindaco.
Il senso dell'iniziativa è modesto, nel senso che l'occupazione
prevista è di 7 unità iniziali con un raggiungimento di 12 addetti
al termine del periodo previsto. Comunque si tratta di una attività
industriale che può risultare utile come una delle prime nel Comune
di Montjovet, e può quindi avere un effetto complessivo sulle
attività economiche di quell'area.
La convenzione è vecchia e in questo senso, seguendo le
indicazioni che ho detto stamattina - il che non significa che non
ci occupiamo più di aree industriali e di capannoni, ma che
cerchiamo di mettere a disposizione le aree e di far costruire dai
titolari delle imprese i capannoni stessi, intervenendo in qualche
modo nel finanziamento necessario per la costruzione di questi
capannoni, cosa che riduce il volume dell'importo sborsato dalla
Regione e che in qualche caso può accelerare di molto i tempi -, ci
siamo riservati con l'impresa stessa di verificare che sia la
società stessa, invece che utilizzare la forma prevista dalla
convenzione, ovvero della costruzione da parte della Regione di un
capannone fino a 700 milioni di importo.
In realtà si tratta di 240 mq, quindi l'insediamento ha bisogno
di 6000 mq per questioni tecniche, però l'insediamento produttivo
vero e proprio è limitato e pensiamo di riuscire con la società a
risolvere in questo senso e a proporre poi al Consiglio una
modifica della convenzione.
Presidente Ha chiesto la parola il Consigliere Marguerettaz, per
dichiarazione di voto.
Marguerettaz (PpVA) Ci asterremo su questo atto anche alla luce
del fatto che, come ricordava l'Assessore, è un atto che dà
parzialmente concretezza ad una convenzione che risale al 1991,
sulla quale non c'è ancora un accordo.
Mi pare strano che, nel momento in cui si decide di investire
gli 800 milioni per l'acquisto di questo terreno, non si sia già
definito con la società stessa come darà o meno corso alle restanti
parti della convenzione. Prima di portare un atto di questo genere
in Consiglio, sarebbe stato quanto meno opportuno definire
prioritariamente tutto con la società.
Presidente Ha chiesto la parola il Consigliere Chiarello, per
dichiarazione di voto.
Chiarello (RC) Su questo mi ha anticipato il Consigliere
Marguerettaz.
Vi è un'altra cosa che non è ben chiara. Questa società
attualmente risiede a Issogne, quali sono le necessità di questo
spostamento da Issogne.
Presidente Consigliere Chiarello, siamo in sede dichiarazione di
voto, mi dispiace.
Pongo in votazione la delibera in oggetto:
Presenti: 27
Votanti e favorevoli: 22
Astenuti: 5 (Chiarello, Collé, Lanièce, Marguerettaz e Viérin
Marco)
Il Consiglio approva
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK