Consiglio Regionale della Valle d'Aosta - Oggetto del Consiglio n. 3150 del 24 gennaio 2018 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Disabili
TRASPORTI E VIABILITÀ
Trasporti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3150 del 24 gennaio 2018 - Resoconto
OGGETTO N. 3150/XIV - Interpellanza: "Interventi per
agevolare l'acquisto dei biglietti del treno da parte delle persone
disabili in tutte le stazioni ferroviarie della regione".
Grosjean (Président) -
Point n° 13 de l'ordre du jour.
Pour l'illustration, la parole au collègue Restano.
Restano (AC-SA-PNV) -
Questa interpellanza trova origine
da alcune segnalazioni pervenute a riguardo di difficoltà da parte
di persone con invalidità al 100 percento certificata a fruire
delle agevolazioni tariffarie per l'utilizzo della ferrovia e del
treno.
A partire dall'agosto 2016 le biglietterie ferroviarie emettono
il titolo per poter usufruire del treno per gli invalidi con un
periodo di tempo limitato ad un solo giorno, che deve essere
precisato al momento dell'acquisizione del titolo stesso. I
fruitori di questo titolo non possono avvalersi delle biglietterie
automatiche, né dei rivenditori ubicati sul territorio che non
siano le stazioni ferroviarie e non tutte le stazioni emettono
questo titolo. Posso fare un esempio: quello di una persona
diversamente abile che abita a Pont-Saint-Martin, che è costretta a
recarsi sempre a Verrès per acquisire il titolo di viaggio. Fino a
prima dell'agosto 2016 l'acquisizione del titolo avveniva in
maniera diversa: le persone potevano salire sul treno senza
biglietto, mostravano al controllore il tesserino e la
dichiarazione di esonero e così avevano l'autorizzazione a
viaggiare. Prima ancora si poteva acquisire il titolo acquistando
più biglietti, che potevano essere fruibili nell'arco di due mesi.
Ora questo non è più possibile. Cosa avviene? Che la persona
interessata o fa più viaggi, con disagi per sé stesso e i
familiari, oppure, quando acquisisce i titoli, ne compra un
blocchetto indicando le date e poi questi titoli non vengono
utilizzati, perché, non sapendo quando saranno utilizzati, vengono
persi. Ora, siccome l'acquisizione dei titoli può generare una
spesa da parte dell'Amministrazione regionale e questi titoli non
vengono più acquisiti, non mi sembra e non ci sembra il sistema più
opportuno per andare avanti. Dall'altra parte, dovendo aspettare
penso oltre più di un anno per avere il nuovo modello gestionale
delle ferrovie, chiediamo al Governo regionale se vi è l'intenzione
di trovare una soluzione immediata a questa problematica e, in caso
affermativo, quale può essere la soluzione individuata.
Président -
Pour la réponse, la parole à l'Assesseur
Marguerettaz.
Marguerettaz (UV) -
Rispetto all'interpellanza, al
collega Restano direi che mi ha agevolato il compito, perché
ovviamente, essendo rimasto per sei-sette mesi a fare l'Assessore
ed essendo il problema noto dal 2016, l'ha dovuto probabilmente
affrontare anche lui in veste di Assessore. Semplicemente per dare
delle indicazioni, confermando quello che ha detto Restano, abbiamo
avuto modo di mandare delle sollecitazioni a Trenitalia, perché,
essendo nato il problema nell'agosto 2016, potrete capire che
questi sono disagi che oramai i disabili stanno affrontando da
alcuni mesi.
Il primo problema è rappresentato dal fatto che non è possibile,
oltre che a Pont-Saint-Martin e a Châtillon dove le biglietterie
sono chiuse, avvalersi della rete degli altri rivenditori, perché
gli altri rivenditori hanno un aggio sulla vendita ed essendo il
biglietto gratuito, l'aggio su zero è zero, quindi, da questo punto
di vista, la rete parallela di vendita non è disponibile. A suo
tempo Trenitalia ci aveva fatto una proposta, dove si era resa
disponibile all'emissione dei titoli gratuiti, ma con il pagamento
di una commissione fissa dello 0,50. Soluzione che, anche
confrontandoci con le associazioni, non era stata ritenuta
condivisibile, perché se c'è un biglietto gratuito, diventa
alquanto bizzarro immaginare di avere un aggio da 0,50. Abbiamo
anche chiesto di riaprire le biglietterie di Châtillon e di
Pont-Saint-Martin e ci è stato risposto che non era possibile. È
stata introdotta la possibilità da parte di Trenitalia, con lettera
del 12 gennaio 2017, di abilitare le biglietterie del Piemonte alla
vendita dei biglietti agevolati quindi abbiamo risposto il 21
febbraio 2017, a Trenitalia giudicando opportuna questa
soluzione.
Come giustamente ha detto, nel nuovo appalto, dove abbiamo
inserito questi servizi, abbiamo cercato di trovare delle soluzioni
e abbiamo inviato una richiesta dove chiedevamo l'allungamento
della durata dei biglietti a 60 giorni, che è un altro tipo di
soluzione, perché a quel punto, chiedendo un'erogazione multipla
dei biglietti, nell'arco di 60 giorni si poteva dare una risposta.
Trenitalia ci ha risposto anche in questo caso negativamente.
Faccio un piccolo inciso: nonostante ci siano dei contenziosi,
nonostante ci siano ovviamente dei rapporti nella gestione del
pregresso, la Direzione di Aosta si dimostra molto collaborativa,
quindi devo pubblicamente riconoscere l'impegno da parte del
Direttore Zuccalà che cerca di dare delle risposte. In tal senso,
su questa nostra sollecitazione ci dice che non è possibile
estendere la durata nei 60 giorni, perché questo è un ragionamento
a livello nazionale; si è al contrario dimostrato possibilista
nell'erogare un abbonamento. Rispetto al nostro ragionamento,
quindi per coloro che gravitano su delle biglietterie che oggi sono
chiuse, Pont-Saint-Martin e Châtillon, c'è la possibilità
probabilmente di avere l'erogazione di un abbonamento mensile
gratuito, che ovviamente viene sostenuto dall'Amministrazione
regionale, e per coloro che utilizzano con una certa frequenza il
servizio potrebbe esserci un risparmio. Questa è la soluzione che
ci hanno messo sul tavolo, che gli uffici in questo momento stanno
valutando per risolvere nell'attesa del nuovo appalto.
Président -
Pour la réplique, la parole au collègue
Restano.
Restano (AC-SA-PNV) -
Grazie, Assessore, per la risposta
e per le indicazioni forniteci. Devo confermare la disponibilità da
parte della Direzione regionale di Trenitalia alla collaborazione,
disponibilità che non è mai venuta a mancare. D'altra parte, però,
mi permetta - vale per lei quanto per me che ci sono stato prima di
lei o dopo di lei - certi stimoli devono partire dalla parte
politica. La soluzione che ha prospettato ritengo che sia una
soluzione valida, oltre a quella di allungare i biglietti, che era
una delle soluzioni ipotizzabili che sono state bocciate.
Del resto, vedendo cosa ha fatto il Piemonte fin dagli anni
Duemila, che ha aumentato quella che si chiama la "tessera gialla",
che permette di fruire gratuitamente dei servizi di Trenitalia per
le linee regionali a tutte le persone che ne hanno titolo, quindi
anche i diversamente abili, arriviamo in ritardo di 17 anni. Avrei
forse potuto pensarci io, ma ovviamente ci poteva pensare anche
lei, che c'è stato più tempo di me.
Io direi che qua è necessario prendersi un impegno per trovare
una soluzione molto rapida, perché i diversamente abili sono già
stati danneggiati per parecchio tempo e, se non si trova una
soluzione rapida, lo saranno ancora per molto tempo. Noi qua non ci
stiamo più molti mesi, quindi, se siamo tutti d'accordo e se lei
vuole trovare delle sinergie con noi, se è necessario il nostro
intervento, noi siamo disponibili, però facciamolo in fretta.
Dalle ore 10:55 riassume la presidenza il Presidente
Farcoz
.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK