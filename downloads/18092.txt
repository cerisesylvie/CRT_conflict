Consiglio Regionale della Valle d'Aosta - Oggetto del Consiglio n. 1185 del 15 marzo 2000 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
CONSIGLIO REGIONALE
Attività consiliare d'aula
Precedente
Successivo
Resoconto integrale del dibattito dell'aula
Oggetto del Consiglio n. 1185 del 15 marzo 2000 - Resoconto
OGGETTO N. 1185/XI Comunicazione del Senatore
Dondeynaz.
Président
Comme nous l'avions annoncé en début de matinée,
le Sénateur Dondeynaz est présent parmi nous et souhaite nous
livrer une communication concernant les travaux de la Commission
des Affaires constitutionnelles du Sénat, à l'attention de laquelle
est actuellement soumis le texte unifié de la Commission des
Affaires constitutionnelles de la Chambre des Députés tel qu'il
avait été adopté le 25 novembre 1999 par la Chambre des Députés
elle-même. Il s'agit du projet de loi constitutionnelle concernant:
"Disposizioni concernenti l'elezione diretta dei Presidenti
delle Regioni a Statuto speciale e delle Province autonome di
Trento e di Bolzano)"
.
J'ai le plaisir de donner la parole au Sénateur Dondeynaz pour
sa communication en justifiant l'absence du Député Caveri qui vient
de nous informer de son impossibilité d'être présent à cette
occasion.
La parole au Sénateur Dondeynaz.
Dondeynaz
(Senatore)
È con piacere che prendo la
parola in questo contesto ritenendolo estremamente opportuno. Negli
incontri con il Presidente del Consiglio (che teniamo informato
sempre di tutte le evoluzioni, in particolare quando si tratta di
provvedimenti che hanno carattere di natura istituzionale) abbiamo
convenuto sull'opportunità - io stesso l'ho richiesto, ma ho
trovato concorde il Presidente di fare una comunicazione al
Consiglio per comunicare lo stato attuale dell'andamento di questo
disegno di legge, che riguarda l'elezione diretta dei Presidenti
delle Giunte nelle Regioni a Statuto speciale.
Di questa comunicazione abbiamo discusso ieri anche con il mio
collega, Deputato Caveri, di conseguenza le cose che vi dico sono
questioni che abbiamo concertato.
Mi sembra intanto opportuno fare un piccolo riepilogo della
situazione. Questo provvedimento, come ricorderete, era stato
votato dalla Camera; è arrivato in Senato nel mese di dicembre e
dal mese di dicembre ad oggi si sono svolte tutte le riunioni della
Commissione Affari costituzionali, che ha preso in esame tutti gli
emendamenti che erano stati presentati da tutte le forze politiche
alla commissione stessa. Su questo tema erano state già fatte una
pluralità di audizioni sia dalla Commissione Affari costituzionali
della Camera, ma anche dalla Commissione per gli Affari
costituzionali, che si è espressa ben due volte con propri pareri
su questo provvedimento di legge.
La valutazione di venirvene a parlare oggi è perché la
Commissione Affari costituzionali del Senato si riunirà proprio
nella giornata di domani: sarà l'occasione decisiva per capire
quale tipo di orientamento ha intenzione di seguire il Senato
rispetto a questo provvedimento.
Sapete che su questo piano avevo presentato nel mese di dicembre
cinque - sei emendamenti, di cui ho portato a conoscenza il
Consiglio, e credo che tutti i consiglieri li conoscano, che
riguardavano alcune modifiche a questo provvedimento di legge.
Devo dire che, prima di esaminare il provvedimento, mi farebbe
piacere commentare brevemente le esigenze e da dove nasce questo
provvedimento.
Bisogna ricordare che questo provvedimento non nasce da una
richiesta che hanno avanzato tutte le Regioni a Statuto speciale. È
una richiesta che, in particolare, viene dalla Sicilia e
probabilmente anche dalla Sardegna. Una delle motivazioni
fondamentali di questo provvedimento è quella di modificare gli
attuali statuti regionali, per rendere più stabili i Governi
all'interno delle loro regioni. La maggior pressione è ovviamente
rappresentata dalla Sicilia, che il prossimo anno avrà l'elezione
del suo Consiglio regionale, di conseguenza, le altre regioni
questo disegno di legge se lo sono ritrovato confezionato, e
sicuramente non è stata una richiesta che è stata avanzata dalle
regioni.
Strada facendo questo provvedimento, oltre a contenere norme per
l'elezione dei Consigli, si è arricchito e credo che questo sia uno
dei problemi più grandi che la legge presenta.
Sapete tutti che per le Regioni a Statuto speciale, assodato che
sono simili perché hanno tutte un loro particolare trattamento,
quando si tratta di trovare un modello unificante, la cosa diventa
più complessa e difficile, come anche in questa occasione si è
dimostrato. Basti dire che, per quanto riguarda l'elezione diretta
dei Presidenti delle Giunte, questo provvedimento non è sentito da
tutti nella stessa maniera; è visto ovviamente in maniera
radicalmente diversa tra Sicilia e Trento e Bolzano, dove è quasi
impossibile determinare un sistema elettorale diverso da quello che
hanno, proprio per i problemi di garanzia delle minoranze
linguistiche all'interno di quelle realtà. Questo solo per
dimostrare che un provvedimento unico per tutte le Regioni a
Statuto speciale è quasi sempre molto laborioso, difficile e
problematico da definire e portare avanti.
Di conseguenza, il primo atteggiamento da parte dei Deputati e
dei Senatori della Sicilia è di chiedere, proprio in rapporto a
questa preoccupazione, lo stralcio dell'articolo 1, che riguarda la
Regione Sicilia, e lasciare da parte le altre regioni, affinché
completino con un iter diverso la loro discussione.
Su questo tema vi devo subito dire che mi sono espresso, come le
altre realtà di Trento e di Bolzano, in un'ottica completamente
diversa, tentando di dire che non era il caso di stralciare il
provvedimento della Sicilia, ma che piuttosto era necessario fare i
cambiamenti che ritenevamo tutti utili, perché i tempi prima della
conclusione della legislatura comunque ci sono, a meno che si
abbrevi ulteriormente la legislatura. Infatti, se la legislatura
chiude in termini di normalità, c'è la possibilità di fare i
cambiamenti all'interno del Senato.
Esaminando il provvedimento, i punti che maggiormente mi stanno
a cuore, che sono gli argomenti che già a suo tempo sono stati
oggetto di discussione alla Camera e che il Presidente del
Consiglio e il Presidente della Giunta hanno rappresentato alla
Commissione Affari costituzionali, sono essenzialmente quattro o
cinque.
Il primo riguarda la delega che viene data alla Regione Valle
d'Aosta di legiferare in materia di Governo regionale; già c'è la
legge elettorale, ma l'attuale legge consentirebbe al Consiglio
regionale di disciplinare la materia e la forma di governo come
meglio desidera. Devo dire, con molta tranquillità, che questa
delega viene posta all'interno di alcuni elementi che creano
preoccupazione soprattutto per il modello politico che sta andando
avanti. In questo articolo che riguarda la Valle d'Aosta, per
esempio, la possibilità di legiferare della Valle d'Aosta è
bloccata o subordinata ai famosi principi dell'ordinamento
giuridico della Repubblica. Tutti sanno che questo argomento, a
partire dal 1948, quando è stato approvato lo Statuto, è stato un
elemento di grande divisione con le scelte che lo Stato andava a
fare; in molte occasioni è stato utilizzato dalla Corte
Costituzionale per mettere in discussione quanto il Consiglio
regionale stesso aveva deciso.
Non solo, ma un altro grande vincolo è quello che riguarda il
doppio referendum, che viene imposto con questa legge. Cioè si dà
luogo a referendum non soltanto quando la legge viene votata con la
maggioranza assoluta dei propri componenti, e questo mi pare giusto
e concordo pienamente, ma si stabilisce anche che può essere
indetto il referendum quando la legge è stata votata con la
maggioranza dei due terzi del Consiglio regionale! Sotto questo
aspetto occorre ricordare due elementi molto precisi:
- il primo, che neppure la Costituzione (all'articolo 138,
quando si parla di modifiche della Costituzione stessa) non prevede
più nessun tipo di ricorso al referendum quando si sono superati i
2/3, per cui noi andremmo ad inserire una norma che è ancora più
restrittiva dei cambiamenti che si fanno per la Costituzione
stessa;
- l'altro elemento particolare, proprio perché ci preoccupa la
dizione dei principi dell'ordinamento giuridico della Repubblica, è
determinato dal fatto che, per consentire alla Regione Valle
d'Aosta di legiferare, è ovvio che si decostituzionalizza. La
regola che è stabilita all'interno dello Statuto, e che ha un
grande valore, è il rango costituzionale: ovviamente, la delega
alla Regione fa divenire questa legge una legge ordinaria della
Regione Valle d'Aosta. Proprio per questo motivo i pericoli insiti
nei principi dell'ordinamento giuridico della Repubblica credo che
possano preoccupare doppiamente.
Ma vi è un altro argomento che occorre ricordare: coloro che
oggi si discostano dal modello di elezione diretta del Presidente
della Giunta regionale sono pochi, di conseguenza credo che sia
pericoloso che venga fissato questo concetto dei principi
dell'ordinamento giuridico della Repubblica, perché facile sarebbe
dimostrare che la stragrande maggioranza delle regioni ormai opera
con questo modello specifico.
Vi devo dire che, su questo argomento, non indico una scelta
definitiva in relazione alla quale debba essere il modello della
Valle d'Aosta. La mia unica preoccupazione è che questo Consiglio
regionale possa legiferare nel senso che ritiene più opportuno
rispetto alle esigenze di governo all'interno della sua realtà; è
chiaro che non c'è un'opzione all'interno della legge, ma l'unica
opzione vera è che chi deve decidere è il Consiglio regionale della
Valle d'Aosta.
Un altro elemento molto particolare riguarda la questione
relativa alla rimozione del Presidente della Giunta regionale. C'è
una norma molto precisa che prevede che
"? La rimozione può
altresì essere disposta per ragioni di sicurezza nazionale e
comporta il contestuale scioglimento del Consiglio della
Valle?".
Anche questo argomento mi sembra molto esagerato,
fuori dalle righe: vi è già una pluralità di contesti dove si
stabilisce quali sono le condizioni, ma questa, così generica
("ragioni di sicurezza nazionale") mi sembra proprio che sia un
sovrappiù, che va tolto dalla legge.
Vi è poi un altro argomento molto importante, di cui abbiamo
discusso in una pluralità di occasioni, anche quando si parla di
modifiche dello Statuto. Voi sapete che è ambizione di tutti
stabilire che i nostri Statuti devono essere modificati solo con il
consenso fra il Parlamento e la regione interessata (ovviamente
tutte le Regioni a Statuto speciale). Su questo tema ho presentato
un emendamento preciso, nel merito del quale si è pronunciata per
ben due volte la Commissione degli Affari regionali, che non solo
non lo ha acquisito come un'indicazione al Parlamento, ma lo ha
considerato come un subordine alla legge, in maniera tale che ne
tenga conto.
Su questo argomento vorrei perdere qualche minuto per dire che
all'interno del provvedimento che stiamo discutendo vi sono due
questioni positive, che però sono sotto il tiro di molti, che
invece vogliono modificare queste novità.
La legge in discussione contiene, sia per il Friuli sia per la
Sardegna, una norma che è simile a quella che abbiamo fissata nel
nostro Statuto dal 1948, cioè che per le questioni di carattere
finanziario occorre che vi sia l'intesa fra la Regione e lo
Stato.
Proprio oggi, il giorno prima della discussione che faremo
domani, uno degli elementi essenziali è che, per questa legge,
verranno proposti addirittura dei cambiamenti, ma non in meglio: i
cambiamenti saranno nel senso di ritornare indietro anche per le
Regioni Friuli e Sardegna, per le quali l'intesa verrà praticamente
tolta! Questa sarà una delle proposte, lo ha annunciato il
Presidente della commissione, Billone; questo è ovviamente uno dei
temi che preoccupa molto una parte del Senato.
A questo riguardo, mi urge però anche fare una comunicazione di
carattere politico. Mi sembra di poter dire che su questo argomento
non siano identificabili le posizioni che hanno assunto i
parlamentari di maggioranza e di opposizione: vi è una posizione
sufficientemente trasversale. Direi che i problemi più grandi
stanno indubbiamente nella questione della Regione Trentino Alto
Adige, proprio per i problemi che conoscete; è in discussione il
provvedimento (se volete un indebolimento nella visione di alcuni,
mentre per altri è un chiarimento ulteriore) della Regione Trentino
Alto Adige.
Questi sono gli elementi essenziali della discussione e domani
noi li affronteremo e avremo chiaro se questo provvedimento
prenderà finalmente la via dell'aula e potrà essere concluso
all'interno di questa legislatura.
La Regione Valle d'Aosta, in tutte le occasioni, ha manifestato
la sua forte esigenza e la sua convinzione su questi due temi: che
non vi siano dei vincoli ai principi dell'ordinamento giuridico
della Repubblica e che i cambiamenti dello Statuto debbano essere
fatti in accordo con la regione interessata. Questi sono due
argomenti che sicuramente noi abbiamo sempre riportato.
Riterrei che questi temi, proprio alla vigilia della
discussione, fossero ripresi anche da questo Consiglio regionale,
come pure la propria posizione su questa questione di grande
delicatezza.
È aperta una discussione che ritengo molto importante e
interessante, che riguarda la proposta di modifica dello Statuto
della Valle d'Aosta; su questo tema, dare l'impressione del
cedimento rispetto alla questione dell'intesa fra Stato e Regione,
credo che sarebbe cominciare male la strada di una possibile
modifica dello Statuto stesso.
Di conseguenza, saranno queste le tesi che verranno sostenute,
in maniera, se volete, anche un poco più commentata; sono
dell'opinione che l'ultimo emendamento, proprio perché vi è stata
una raccomandazione che riguarda la trasformazione dell'attuale
Ufficio di giudice di conciliazione in giudice di pace?
(l'emendamento lo avevo fatto solo ed esclusivamente perché la
Camera aveva proposto un cambiamento a questo articolo, allora mi
pareva logico che un articolo ormai non più usato del nostro
Statuto fosse invece attualizzato con quello dei giudici di pace
che invece è estremamente attuale) concretizza il tentativo di
riportare all'interno dello Statuto valdostano questa capacità e
questa potestà della Regione Valle d'Aosta in materia di
ordinamento giuridico.
Questi sono i temi attorno ai quali volevo fare la mia
comunicazione. A questa questione guarderò con molta attenzione,
perché non ho fatto mai misteri anche rispetto alla nostra
collocazione all'interno della maggioranza; nell'ultimo incontro
che abbiamo avuto con il Presidente del Consiglio abbiamo
comunicato che su temi di questa rilevanza diventa indispensabile
essere ascoltati. Non siamo di fronte a un qualunque provvedimento
che è discutibile, qui stiamo parlando dello Statuto regionale
della Valle d'Aosta. Su due temi di grande importanza (e se non vi
sono delle posizioni di carattere politico che non si possono
modificare) dovremo valutare chi ci ascolta e ci dà una mano.
Questi sono comunque i temi – e lo abbiamo fatto
capire ai responsabili sia della maggioranza che dell'opposizione
– sui quali il Consiglio osserva con grande
attenzione lo sviluppo dei lavori e sui quali trarrà anche delle
conclusioni rispetto alle soluzioni che verranno definite domani in
prima fase, ma soprattutto nei prossimi giorni.
Con questo concludo: queste sono le informazioni essenziali che
vi volevo trasmettere, non vi voglio rubare altro tempo.
Vi ringrazio di avermi ascoltato e soprattutto vi auguro un buon
lavoro.
Président
Je remercie le Sénateur Dondeynaz pour la
communication qu'il vient de nous faire. Nous avons tous l'occasion
de suivre à travers le moyen télématique le contenu de ses
interventions à la Commission des Affaires constitutionnelles du
Sénat, mais il est utile de l'entendre de sa vive voix et
d'entendre ses propos et ses considérations.
Est-ce quelqu'un demande la parole? Bien.
Il Consiglio prende atto.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK