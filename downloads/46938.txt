Consiglio Regionale della Valle d'Aosta - Oggetto del Consiglio n. 3286 del 9 febbraio 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ENERGIA
Risparmio energetico e fonti alternative
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3286 del 9 febbraio 2024 - Resoconto
OGGETTO N. 3286/XVI - Reiezione di mozione: "Progettazione
delle comunità di energia rinnovabile in Valle d'Aosta".
Bertin (Presidente) -
Possiamo riprendere, siamo al punto
n. 94. Si è prenotata la consigliera Minelli, ne ha facoltà.
Minelli (PCP) -
Come è noto, nel corso dei mesi di
novembre e dicembre è stato approvato a livello europeo, e poi
sottoscritto dal Ministero dell'ambiente, il decreto applicativo
del decreto legislativo n. 199/2021 riguardante le incentivazioni
per la costituzione e il funzionamento delle comunità di energia
rinnovabile.
Il decreto è stato pubblicato sul sito del Ministero
dell'ambiente della sicurezza energetica ed è entrato in vigore il
24 gennaio scorso, essendo avvenuta la registrazione della Corte
dei conti.
Il prossimo adempimento sarà l'approvazione, da parte del
Ministero - previa verifica da parte di ARERA e su proposta del
gestore dei servizi energetici - delle regole operative che
dovranno disciplinare le modalità e le tempistiche di
riconoscimento degli incentivi.
Adesso il quadro normativo regolamentare è sostanzialmente
definito, inoltre sappiamo che per promuovere le comunità di
energia rinnovabile sono previsti degli importanti fondi europei,
sia tramite il PNRR sia attraverso il FESR, e pensiamo che sia il
momento di decidere in qualche modo che cosa la Regione Valle
d'Aosta vuole concretamente fare in merito alle CER.
Alcuni passi e alcuni elementi sono stati portati avanti nei
mesi scorsi, lungo il corso del 2023, a nostro avviso con qualche
cautela, ma crediamo che ora occorra accelerare. Sulla base di una
mozione che proprio il nostro gruppo aveva proposto in Consiglio e
che aveva avuto il consenso di tutti, nell'aprile del 2023 è stato
attivato, e questo era l'impegno della mozione, un gruppo di lavoro
propedeutico tra CELVA e Regione per l'individuazione delle
modalità di sviluppo in Valle d'Aosta delle comunità di energia
rinnovabile.
Nel corso dell'anno 2023 questo gruppo si è riunito quattro
volte ed è stato avviato un primo lavoro di individuazione e
monitoraggio dei consumi energetici dei Comuni valdostani, con la
collaborazione sia di CVA che dei Politecnici di Torino e di
Milano, e poi è stata prevista anche una collaborazione con La
Chambre per un coinvolgimento delle imprese valdostane.
Noi pensiamo che adesso occorra andare oltre la fase esplorativa
e passare alla progettazione delle CER, perché è diventato urgente
individuare gli obiettivi di incremento di produzione di energia
pulita e rinnovabile che si vuole perseguire in Valle d'Aosta
attraverso queste realtà, ma poi anche il numero delle comunità
energetiche, l'architettura, la loro forma giuridica.
Noi crediamo che la Regione debba avere un ruolo di
coordinamento nel movimento delle CER e che debba operare in
collaborazione con gli enti locali e tutti i soggetti che possono
essere interessati.
Bisogna mettere a punto, a nostro avviso, un progetto CER per la
Valle d'Aosta e a questo fine riteniamo che sia utile attivare un
gruppo di regia della progettazione che, una volta definito
l'obiettivo produttivo, individui quest'architettura delle comunità
energetiche valdostane e la loro fisionomia giuridica.
Per essere più precisi, quante CER pensiamo di voler fare? Con
quale configurazione? Associazione, cooperativa, fondazione o
altro?
Nel corso della conferenza su efficienza energetica e CER che
era stata organizzata dalla Regione il 19 ottobre dello scorso
anno, il dottor Carbone, nel citare alcuni esempi di CER in corso
di realizzazione in Italia, aveva evidenziato come nella nostra
regione occorra valutare se realizzare un'unica comunità energetica
articolata in alcune decine di sottogruppi, oppure alcune decine di
CER come soggetti giuridici distinti.
Rispetto a questo tema, è interessante un'esperienza che è stata
fatta e che si sta facendo nella diocesi di Treviso come pubblicato
sul quotidiano Treviso Today del 28 dicembre 2023: "La Diocesi ha
promosso la costituzione di un'unica CER per tutte le 265
parrocchie del territorio diocesano, articolata in 23 sottogruppi",
che poi è il numero delle cabine primarie che sono presenti in
quella diocesi. É stata fatta questa scelta anziché quella di
costituire 23 soggetti giuridici autonomi.
Se si può fare una cosa del genere a Treviso, che ha un
territorio molto più ampio, credo che si potrebbe fare anche nel
territorio valdostano con i suoi 123 mila abitanti e le sedici
cabine primarie.
A Treviso la diocesi, come tipo di configurazione, ha scelto la
fondazione.
Noi dobbiamo chiederci che cosa vogliamo fare e anche, visto che
ho citato l'esempio della diocesi di Treviso, se coinvolgere la
diocesi valdostana vista la sensibilità che c'è all'interno del
mondo cattolico nei confronti di questa realtà.
Ricordo che il primo incontro pubblico in Valle d'Aosta sulle
comunità energetiche è stato proposto proprio dalla Pastorale
sociale della nostra diocesi.
Poi voglio ricordare infine che ci sono i finanziamenti PNRR e
FESR disponibili, quelli PNRR sappiamo che sono per i Comuni al di
sotto dei 5 mila abitanti, quelli FESR non hanno questo vincolo.
Fondi per attivare le CER: questi soldi saranno assegnati a chi
arriverà prima, e c'è un limite agli investimenti che si possono
finanziare.
Non dobbiamo rischiare, secondo noi, di arrivare tardi, al
contrario, dobbiamo muoverci con una certa rapidità.
Con questa mozione noi proviamo a indicare una strada, diamo un
contributo in questo senso e chiediamo al Consiglio d'impegnare il
Governo regionale a costituire rapidamente un gruppo ristretto,
indicativamente di non più di cinque soggetti, con adeguate
competenze per la regia della progettazione delle CER in Valle
d'Aosta.
Perché abbiamo parlato di un gruppo ristretto di non più di
cinque persone? Perché mentre prima era utile coinvolgere - e lo è
ancora naturalmente per portare avanti il discorso - i Comuni
quanti più possibile (poi hanno aderito mi pare 17 a quel tavolo),
però qui si tratta di fare delle scelte più operative che
richiedono anche delle competenze tecniche che sicuramente ci sono
all'interno del Dipartimento del COA eccetera eccetera, ma, anche
chiedendo aiuto all'esterno, questa è una cosa che si può
valutare.
Oltre a chiedere la costituzione di questo gruppo ristretto,
pensiamo che si debba affidare - e questo è l'altro impegno, il
secondo - a questo gruppo il compito specifico d'individuare:
l'obiettivo che si vuole raggiungere di potenza installata tramite
le comunità energetiche nella Regione, l'architettura di queste
comunità e la forma giuridica più congeniale per le CER della Valle
d'Aosta.
Infine il terzo impegno è quello di chiedere a questo gruppo di
produrre il rapporto entro il mese di marzo 2024.
Il 31 marzo è fra un mese e mezzo, può sembrare un tempo
ridotto, ma, se si dovesse decidere una cosa del genere, visto che
sappiamo che per esempio gli uffici già da tempo si occupano della
questione e sono in contatto sia con i politecnici che con le altre
realtà sparse sul territorio omologhe al Dipartimento energia, noi
crediamo che sia possibile mettere in piedi una struttura di questo
tipo.
Presidente -
La discussione generale è aperta. Se
qualcuno intende intervenire nella discussione generale si prenoti.
Non vedo richieste, la discussione generale è chiusa. Per il
Governo, replica l'assessore Bertschy.
Bertschy (AV-VdA Unie) -
Come ha ricordato nella sua
illustrazione, da qualche giorno è stato approvato il decreto e
siamo in attesa delle ulteriori regole da parte del GSE.
L'illustrazione, ma non credo che fosse quella la sua
intenzione, ha quasi dato un po' l'impressione che in questo
momento non ci fosse un governo di questo tema, ma ripeto, non lo
dico in senso polemico, ricordo solo cosa stiamo facendo noi e
quest'affermazione non vuole essere polemica, ma preferisco
chiarirlo.
Il lavoro che stiamo portando avanti, come ha ben ricordato, è
di tipo politico attraverso quel tavolo e, come lei sa, lo abbiamo
riunito in maniera costante nella misura in cui ci sono state delle
cose da decidere insieme, e ringrazio anche i Consiglieri, vedo il
consigliere Ganis, che hanno partecipato a questo momento di
lavoro; col presidente Rosaire all'ultima riunione, ci siamo detti
che l'attività della IV Commissione sarebbe stata di concerto
all'interno di questo gruppo di lavoro e abbiamo portato avanti le
cose insieme.
Abbiamo deciso la strada da fare, che è quella che ci ha visto
impegnare, attraverso anche una disponibilità di CVA, tutta una
serie di attività di studio che sono quasi alla loro fase finale di
realizzazione, però allo stesso tempo, a livello tecnico, sia
l'Assessorato che il COA sono al lavoro sui tavoli nazionali,
perché il tema di aver finalmente un decreto non ha sciolto tutti i
dubbi.
Le leggo un messaggio di questa mattina, ieri c'è stato il
gruppo nazionale con ENEA, con le altre Regioni e con le altre
Agenzie, sono stati decisi gruppi di approfondimento tematico a
livello nazionale, perché alcuni aspetti, anche di tipo giuridico,
sono ancora molto dubbi, c'è molta cautela da parte della Regione -
e anche da parte delle Regioni più importanti - anche sul tema
degli aiuti di Stato, e molti di questi dubbi sono condivisi dalle
principali Regioni al tavolo.
C'è un grosso tema che è legato al beneficiario e a chi sono
destinati i contributi per regolare gli aiuti di Stato, per dire
che c'è un'osservazione attiva a livello tecnico amministrativo su
quello che sta succedendo e c'è un governo politico e tecnico della
situazione.
Noi non siamo d'accordo a formare un ulteriore tavolo che da un
lato non avrebbe nessun valore di tipo normativo giuridico e
dall'altro distoglierebbe ancora - non è che abbiamo mille tecnici
da mettere a disposizione di ogni tavolo - l'attuale coordinatore,
i tecnici che stanno lavorando nella struttura energia e il COA,
dal lavoro che stanno facendo, che è un lavoro estremamente attento
e dettagliato per ottenere nel più breve periodo tutte le
informazioni necessarie.
Il mandato politico, dopo l'approvazione del decreto da parte
del Consiglio dei Ministri, è stato quello di lavorare al
completamento del disegno di legge che dovrebbe tener conto, tra
l'altro, dell'accordo politico che è stato trovato in Commissione
per cercare di realizzare un disegno legge maggiormente condiviso
possibile, così da andare a costituire, all'interno di quel disegno
di legge - se ci saranno tutti gli elementi per poterlo fare, ma
anche per completare il disegno legge ci sono ancora alcuni aspetti
da chiarire - l'eventuale tavolo tecnico che non sarà esattamente
quello che voi pensate ma che, quantomeno, avrà la possibilità di
agire su un piano normativo attraverso una legge, attraverso la
costituzione formale con delibera di Giunta.
Fare questo vuol dire dotarci finalmente di uno strumento che ci
permetta, in termini di legislazione, di agire però, ripeto, ci
sono ancora comunque dei dubbi.
Le strutture sono al lavoro per completare il disegno di
legge.
Ricordo però anche, e lei lo sa, che la CVA sta completando
quella parte tecnica di lavoro che ha dato, in piena disponibilità
e autonomia, a disposizione degli enti locali e di questo gruppo di
lavoro.
Per quanto riguarda il punto A, "Individuare l'obiettivo che si
vuole raggiungere, di potenza installata, tramite le CER in Valle
d'Aosta", attualmente è in fase di ultimazione lo studio condotto
per le Comunità energetiche in Valle d'Aosta, il progetto è svolto
da CVA in collaborazione con i Politecnici di Milano e Torino,
prevede la realizzazione di studi di fattibilità volti a
investigare le potenzialità di realizzazione e di configurazione di
CER sul territorio regionale.
Il progetto, come sappiamo tutti, ha previsto una prima fase di
richiesta dati degli edifici di proprietà pubblica, adesso sono in
valutazione le potenzialità d'installazione di CER, si ritiene che
a breve potranno essere forniti i primi risultati dello studio che
verranno riportati in maniera dettagliata al gruppo di lavoro già
in essere.
Un'ipotesi di architettura della CER VDA potrà essere analizzata
in esito ai risultati di studio di CVA attraverso una discussione
nell'ambito del gruppo di lavoro, come ci siamo detti, attualmente
del punto 1 e poi, quando avremo la legge, la costituzione di un
tavolo che ci permetterà di regolare queste politiche.
Rispetto ai temi più giuridici, come detto più volte, ora che
abbiamo tutti gli elementi, possiamo andare a completare queste
valutazioni che sono importanti, perché voi avete citato una delle
cose che ha detto il dottor Carbone durante quel convegno
estremamente interessante, magari sarà interessante anche
riorganizzare un momento di lavoro tutti insieme; si ricorda bene -
chi era presente lo ricorderà - che il dottor Carbone ha posto
molta attenzione sul fatto di valutare bene tutta la fase di
costruzione, sia a livello tecnico che giuridico delle CER perché
ci sono già esempi di CER costituite che stanno producendo non il
risultato atteso con evidenti problematiche, e l'ha detto in
maniera molto critica ma anche molto costruttiva.
Ha detto: "Fate attenzione che non basta pronunciare la parola
magica per raggiungere i risultati". La fase di progettazione di
una CER è una fase molto, molto delicata.
L'altra cosa, lo dite voi stessi con la premessa: il fatto che a
Treviso le diocesi si siano riunite e siano riuscite a organizzare
questo progetto, evidenzia come - per quanto la Regione possa
pianificare, programmare e organizzare - la costruzione di una CER
è lasciata alla libera imprenditoria, nel senso che noi poi non
potremmo limitare le scelte che eventualmente il territorio voleva
fare.
Noi dobbiamo riuscire a pianificare al più presto quest'attività
ma non è stato facile, e non lo è ancora adesso, pianificare fino a
quando non ci sono tutti gli elementi.
Questa proposta - che immagino sia fatta con l'obiettivo di
cercare di non perdere di vista quest'importante strategia - per
quello che ci riguarda al momento non ottiene la nostra
approvazione. Vi invitiamo a continuare a lavorare all'interno di
quel tavolo di lavoro e l'impegno che noi ci prendiamo è quello di
provare, nei prossimi giorni, ad andare a correggere la legge per
quelli che saranno gli elementi correggibili al momento delle
attuali informazioni, perché sono il primo che vorrebbe completare
questa legge, come voi avete presentato una legge qualche mese dopo
la nostra, quindi siamo tutti intenzionati a concludere questo iter
legislativo, il problema è che per fare delle leggi e anche per
assumere delle decisioni poi bisogna avere tutti questi elementi di
certezza.
Quindi l'impegno è di continuare a relazionare, ci eravamo già
detti la scorsa settimana con i Sindaci che avremmo riorganizzato
un tavolo di lavoro proprio per informare tutti su quello che è
avvenuto in quest'ultima fase e per relazionare anche a quel tavolo
di lavoro l'attività che stanno facendo i nostri tecnici a livello
nazionale con tutti gli altri enti che stanno lavorando su questo
tema.
Presidente -
Qualcuno vuole intervenire? Se non ci sono
interventi, metto in votazione. Consigliera Minelli ne ha
facoltà.
Minelli (PCP) -
Assessore, io credo che la sua
interpretazione di quanto ho detto sia stata sbagliata, nel senso
che non c'è stata nessuna intenzione di sottolineare una mancanza
di lavoro da parte dell'Assessorato e del Dipartimento energia. Noi
sappiamo che non c'è soltanto quel tavolo, ovviamente c'è chi si
occupa, a livello professionale, di questi temi, quindi sicuramente
non c'era quest'intenzione; quel che è vero però, riguardo
all'esperienza che si è condivisa insieme all'interno di quel
tavolo, è che l'ultimo incontro risale al 29 di novembre, quindi
sono passati due mesi e mezzo e non sono più arrivate informazioni
di alcun tipo.
Sapevamo che c'era il lavoro di monitoraggio della CVA insieme
ai due Politecnici che andava avanti, sapevamo del coinvolgimento
della Chambre, e poi ovviamente c'è anche la parte regionale,
quella che lei ha chiamato di osservazione attiva.
Quello su cui non concordo, nella maniera proprio più assoluta,
è che fare un tavolo, che io ho chiamato "Tavolo di regia" per
definire il progetto CER per la Valle d'Aosta, sia ridondante
oppure che toglierebbe tempo; è stato detto così: "Distoglierebbe
l'attenzione da chi già sta lavorando" e poi lei ha anche detto:
"La priorità adesso in qualche maniera è quella di arrivare alla
legge".
Io ritengo che la priorità, in questo momento specifico, non sia
tanto arrivare alla legge, ma avere ben chiaro che cosa si vuole
fare di queste comunità energetiche in Valle d'Aosta, proprio per
le nostre dimensioni, per le nostre caratteristiche, per il fatto
che siamo comunque un territorio limitato ma che ha una sua
specificità. Abbiamo visto la questione della dislocazione delle
sedici cabine primarie, abbiamo visto che c'è un interesse da parte
di alcuni Comuni che, tra l'altro, sono già anche partiti, c'è chi
aveva aderito a dei bandi, e ci siamo detti fin dall'inizio che era
più prudente - nel rispetto del fatto che ci sia autonomia, e
quindi che qualsiasi soggetto possa decidere di mettere in piedi
una Comunità energetica, seguendo ovviamente le regole - cercare di
trovare un'uniformità, di non perdersi in mille progettini, in
rigagnoli di attenzioni che possono davvero, lì sì, creare una
dispersione anche di energie e di risorse.
Lei ha fatto riferimento al fatto che il primo punto che noi
chiedevamo - cioè l'individuazione di un obiettivo da raggiungere
con la potenza installata tramite le CER - è una cosa che farà
CVA.
CVA fornisce dei dati, però poi le scelte e le decisioni non
credo che le debba prendere CVA, anche perché abbiamo ricordato più
volte 1) che non spetta a una società idroelettrica farlo e 2) che
c'è la necessità in questo senso di fare un discorso che sia
proprio nello spirito delle comunità energetiche, quindi che deve
avere un valore non soltanto di tipo economico ma anche
sociale.
Sulla questione dell'architettura delle CER lei dice che è
successiva a questi studi; gli studi sono partiti nel mese di
agosto, quindi io spero che a breve davvero questi risultati
arriveranno. Sulla questione dei temi giuridici, sono importanti le
riflessioni. Ma allora queste riflessioni facciamole, non è che
possiamo arrivare a scriverle in una legge senza aver fatto un
percorso attraverso chi ha delle competenze!
Io ho citato il Dipartimento energia, il COA, ma ho anche detto
che si potrebbe far riferimento a degli esperti esterni.
Sulle dichiarazioni del dottor Carbone: è vero, ha posto
l'accento sul fatto che sia indispensabile essere molto attenti e
vigili sulla forma giuridica e sulla fase di costruzione delle CER,
ma ha anche detto che un mucchio di realtà sono partite e che era
necessario muoversi, perché ha dato dei tempi stabiliti, che poi
sono quelli che sappiamo, anche per l'accesso ai finanziamenti.
Altra cosa, abbiamo da risolvere il problema della città di
Aosta, del capoluogo regionale, che non può in nessun modo riuscire
ad avere i finanziamenti che sono legati al PNRR perché, come
dicevo, sono per Comuni inferiori ai 5 mila abitanti.
Sulla questione della diocesi, anche lì lei dice che le diocesi
a Treviso ci sono...
No, a Treviso c'è una diocesi che ha unito le parrocchie che
sono di più di quelle valdostane, ma anche lì: perché non mettere
in piedi una collaborazione più strutturale anche con la nostra
diocesi?
Ci sono tutta una serie di cose che, a mio avviso, possono
essere fatte o prima o contemporaneamente alla predisposizione del
testo di legge.
Sul fatto poi che a livello nazionale ci siano ancora dei dubbi
su una serie di elementi e ci vogliano degli approfondimenti, va
bene, questa è una cosa che seguiranno gli uffici, però si vuole
muoversi in questo senso, prendere di petto il tema delle CER e
dirsi chiaramente che cosa vogliamo fare di questo in Valle
d'Aosta? Ci crediamo o non ci crediamo? È una cosa che metteremo lì
perché faremo una legge che ci dice che anche noi abbiamo le
Comunità energetiche o pensiamo di andare in quella direzione in
modo serio e massiccio?
Mi preoccupa un po' quello che ho sentito, perché mi sembra che
l'obiettivo sia: "Arriviamo a questa legge e poi vediamo".
Noi pensiamo che non sia così.
Sull'invito a continuare a partecipare ai lavori, lo
raccogliamo; anche se non ci fosse stato fatto, se non veniamo
estromessi in qualche maniera, noi ai tavoli partecipiamo.
Sicuramente ha inteso bene invece un'altra cosa: lo spirito
della mozione era quello di contribuire a questo progetto CER,
indicare, come ho detto, una possibile strada, una strada che non è
condivisa, ne prendiamo atto, ma ovviamente portiamo ugualmente al
voto la mozione.
Presidente -
Collega Ganis per dichiarazione di voto, ne
ha facoltà.
Ganis (LEGA VDA) -
Sarò rapidissimo, ha già detto tutto
l'Assessore, quindi dato che esiste già un tavolo di lavoro e il
Governo comunque sta lavorando nella giusta direzione, noi come
gruppo ci asterremo.
Presidente -
Assessore Bertschy per dichiarazione di
voto.
Bertschy (AV-VdA Unie) -
Per un piccolissimo chiarimento
rispetto al ruolo di CVA, ma solo per non essere male interpretati:
CVA fornirà dei dati e a livello politico noi faremo le nostre
valutazioni.
Per il resto sto zitto perché non voglio peggiorare il voto,
visto che era un voto abbastanza sufficiente, quindi va bene
così.
Presidente -
Consigliera Minelli per dichiarazione di
voto.
Minelli (PCP) -
Il mio voto, come lei lo ha interpretato,
non era tanto vicino alla sufficienza, era un voto "non
classificato", ma non classificato non è negativo dal mio punto di
vista, non classificato nel senso che su questa cosa non c'è stato
modo di arrivare a discuterne in modo più approfondito.
Io mi aspettavo che si potesse ragionare, magari che arrivasse
anche la richiesta di qualche modifica, allora lì, sì, il voto
avrebbe potuto essere sufficiente; ma voglio aggiungere una cosa,
perché mi è venuta in mente ieri - e adesso perdo il conto del
tempo perché forse era l'altro ieri - nel momento in cui è stata
discussa un'iniziativa che riguardava l'utilizzo della Tecdis (era
l'altro ieri). E' stato detto che si farà un'attività di produzione
di energia pulita e che sarà utile; c'è un'altra iniziativa che è
stata approvata recentemente con una delibera di Giunta che è
quella dell'utilizzo dell'ex Tiro a volo per fare un parco
fotovoltaico, che è una cosa anche quella che va nella direzione
della transizione energetica, in ritardo di 16 anni e va bene...No
Assessore, questo lo dico io perché so contare, quindi dal 2009 a
oggi, ci siamo, sono 16 anni...
Assessore Caveri, gliel'ho già detto altre volte e glielo
ridico, se vuole parlare, prenda la parola, siamo tutti molto
contenti di ascoltare il suo contributo, perché sennò la sentiamo
solo noi e da casa non la sentono ed è un peccato...!
(intervento dell'assessore Caveri fuori microfono)
...
sì, ma è un peccato che non la sentano gli altri, è
molto utile ascoltarla.
Questo parco fotovoltaico che, a mio avviso, è positivo, è una
cosa buona che ci sia, però - per collegarlo al tema delle CER -
poteva essere utilizzato anche come posto per alimentare le CER; si
parla, se non sbaglio, di una produzione di 2 Megawatt.
Lo farà CVA, va bene, ma quella era proprio una delle
possibilità da collegare al progetto della CER.
La precisazione che ha fatto l'Assessore sul ruolo di CVA ci
stava, è corretto. CVA, lo abbiamo detto tante volte, deve
accompagnare questo progetto, collaborare al disegno complessivo,
però credo che non bisogna togliere o sottrarre degli spazi
interessanti e delle opportunità che potrebbero andare proprio al
progetto delle CER.
Presidente -
Se non vi sono altre dichiarazioni di voto,
mettiamo in votazione. La votazione è aperta. La votazione è
chiusa.
Presenti: 35
Votanti: 2
Favorevoli: 2
Astenuti: (Aggravi, Baccega, Barmasse, Bertin, Bertschy, Brunod,
Carrel, Caveri, Chatrian, Cretier, Di Marco, Distort, Foudraz,
Ganis, Grosjacques, Guichardaz Jean-Pierre, Jordan, Lavevaz, Lavy,
Lucianaz, Malacrinò, Manfrin, Marguerettaz, Marquis, Marzi,
Padovani, Perron, Planaz, Restano, Rosaire, Sammaritani, Sapinet e
Testolin)
La mozione non è approvata.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK