Consiglio Regionale della Valle d'Aosta - Oggetto del Consiglio n. 1044 del 24 ottobre 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Stoccaggio e smaltimento rifiuti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1044 del 24 ottobre 2019 - Resoconto
OGGETTO N. 1044/XV - Interpellanza: "Mancata organizzazione
di un incontro tra l'Osservatorio regionale dei rifiuti e la nuova
società di gestione del Centro regionale di trattamento dei rifiuti
di Brissogne".
Rini (Presidente)
- Punto n. 55 all'ordine del giorno. La
parola alla collega Pulz per l'illustrazione.
Pulz (ADU VDA)
- L'Osservatorio regionale dei rifiuti -
lo ricordiamo - era stato istituito nell'aprile 2009 con delibera
di Giunta regionale allo scopo di dotare un territorio con
caratteristiche ambientali, geografiche e socio-economiche molto
peculiari come il nostro di un nuovo strumento per affrontare la
complessa tematica della gestione integrata dei rifiuti urbani.
Noi di ADU VDA la scorsa primavera avevamo già discusso
un'interpellanza sull'Osservatorio regionale dei rifiuti, l'ORR
VDA, perché non era più stato riunito nel momento delle varie crisi
politiche e lo scorso febbraio erano stati i Sindaci, attraverso il
CPEL, ad avanzare la richiesta di ripristinare le riunioni
dell'Osservatorio al fine di garantire - avevano dichiarato - una
piena condivisione tra gli enti locali e l'Amministrazione
regionale. L'Assessore Chatrian, nella sua funzione di Presidente
dell'ORR, lo aveva fatto ripartire insieme a tutti gli altri membri
nominati dalla Giunta, e più precisamente: il dirigente della
struttura attività estrattive rifiuti, l'ARPA, i gestori degli
impianti di smaltimento e servizio raccolta rifiuti, le
associazioni di categoria, le associazioni ambientaliste, quelle
dei consumatori, il coordinatore tecnico scientifico
dell'Osservatorio stesso, il Comune di Aosta, les
Unité des
Communes
, il CELVA.
Poiché dallo scorso luglio vige un nuovo contratto per il futuro
prossimo del sistema gestionale dei rifiuti in Valle d'Aosta,
contratto sottoscritto dalla Regione con la ATI ENVAL, che
significa
Environnement en Vallée
, la nuova società
concessionaria del centro regionale di trattamento dei rifiuti di
Brissogne, all'Osservatorio regionale dei rifiuti sarebbe tanto
piaciuto conoscere questi signori del gruppo
Greenthesis
,
avevano quindi chiesto di convocare l'ORR per la fine del mese di
settembre, ma l'impegno non è stato ottemperato. Allora si sono
detti: l'incontro con la nuova concessionaria sarà sicuramente
messo all'ordine del giorno della successiva convocazione prevista
per venerdì 25 ottobre, che poi sarebbe domani, che però -
sorpresa! -, non dà soddisfazione all'ORR nemmeno questa volta.
Inoltre lo scorso 9 ottobre c'è stata una conferenza stampa presso
la Biblioteca regionale per presentare appunto la nuova
concessionaria alla presenza dell'Assessore all'ambiente e dei
vertici aziendali, ma non sono stati invitati, o comunque non è
stata data notizia, né ai membri dell'ORR, né ai Presidenti delle
Unité des Communes
, malgrado la necessità, da parte dei
servizi amministrativi, di avere informazioni tecniche
indispensabili per la redazione dei PEF (del Piano Economico
Finanziario) delle Unité, perché questo PEF è la base per
l'elaborazione delle tariffe TARI dei Comuni che poi tutti noi
cittadini paghiamo. Pertanto l'incontro sarebbe stato molto urgente
per garantire la corretta prosecuzione e gestione dei servizi nei
confronti appunto dei cittadini.
Noi di ADU, insieme ai nostri compagni di banco Cinquestelle
cofirmatari che completeranno poi l'iniziativa, interpelliamo il
Governo regionale al fine di conoscere:
in primis,
per quali
motivi non sia stata ottemperata la richiesta dell'ORR e poi perché
non siano stati invitati alla conferenza stampa o, ancora meglio,
siccome le conferenze stampa sono dedicate effettivamente ai
giornalisti, non siano stati invitati ad un incontro specifico
preliminare con gli effettivi contraenti di questo rapporto
economico che non procederà per qualche tempo, bensì per i prossimi
17 anni con l'ATI ENVAL, che è la nuova concessionaria del centro
di trattamento dei rifiuti.
Presidente
- Per l'integrazione dell'interpellanza la
parola al collega Vesan.
Vesan (M5S)
- Approfitto dei minuti rimanenti per
integrare ulteriormente questa nostra richiesta e quali sono le
motivazioni che sono dietro.
Relativamente al trattamento dei rifiuti all'interno dell'ambito
più ampio delle informazioni ambientali, ci troviamo veramente in
una situazione particolarmente imbarazzante, perché abbiamo un
contratto stipulato fra l'Amministrazione regionale e la società
ENVAL, firmato dal capogruppo mandatario dell'ATI che si è
aggiudicata la gara, la REA Dalmine, che è stato firmato il 2 di
luglio. Sono passati 3 mesi e 22 giorni e questo contratto non è
ancora stato messo a disposizione delle
Unité
e dell'ORR.
Questa è una cosa particolarmente strana, perché è un contratto
particolarmente atipico. Un contratto - adesso avrei bisogno
disperatamente dell'aiuto del Consigliere Aggravi, più esperto di
me in contrattualistica - presuppone un impegno fra due parti. Ora,
una delle due parti che ha firmato il contratto è naturalmente
l'impresa che si è aggiudicata la concessione e l'altra parte è
l'Amministrazione regionale, che ha predisposto la gara e ha
aggiudicato l'affido, ma il problema grosso è che l'impresa ENVAL
fatturerà i servizi previsti dal contratto non all'Amministrazione
regionale che fa tutto senza neanche un euro in bilancio, bensì
direttamente alle
Unité des Communes
. Vorrei anch'io poter
stipulare dei contratti di questo tipo in cui traggo i benefici e
qualcun altro paga le spese e quel qualcun altro che paga le spese
non ha neppure la possibilità di vedere l'atto che lo impegna in
questa direzione. È veramente una situazione particolarmente
ridicola.
Trovo che questo continuo tenere nascosti i dati ambientali da
parte dell'Amministrazione regionale sia un atteggiamento
particolarmente vergognoso. Nemmeno gli organi che sono stati
preposti, individuati, nominati e convocati dalla stessa
Amministrazione regionale hanno la possibilità di vedere e
discutere un contratto che probabilmente avrebbe dovuto essere
discusso all'ORR prima di essere stipulato, visto che coinvolge una
buona parte delle persone che nell'ORR sono rappresentate, anche
perché è molto difficile dopo poter dire che il contratto non va
bene, visto che quello stesso contratto - misterioso, sono riuscito
a vederlo solo grazie ad un "116" - prevede delle penali
stratosferiche a carico dell'Amministrazione regionale qualora la
stessa decidesse che non è più quello il sistema che vuole adottare
per la gestione dei rifiuti; "stratosferiche" vuol dire che, oltre
a pagare tutti gli impianti realizzati, in caso di cambiamento di
progetto da parte dell'Amministrazione regionale sulla gestione
rifiuti nei prossimi 17 anni, all'impresa aggiudicataria deve
essere riconosciuto il 10 percento del fatturato di ogni annualità
quale mancato incasso. Il riconoscere dei benefici di questo tipo,
quando chi deve pagare è un altro che non viene nemmeno sentito, lo
trovo - e proprio da un punto di vista della gestione dei soldi
pubblici - particolarmente spaventoso.
Présidente
- La parole à l'Assesseur Chatrian pour la
réponse.
Chatrian (AV)
- Risponderò nel merito ai quesiti che i
colleghi mi pongono e cercherò di essere un po' chiaro - forse non
lo sono stato le ultime volte - su una questione. Se poi qualcuno,
come al solito, vuole illudere e portare fuori strada la
discussione, sappiate che c'è stata una gara europea e che a
seguito di quella gara l'Amministrazione regionale ha firmato un
contratto. Mi fermo qui.
Collega Vesan, se lei ha dei dubbi su quanto è stato fatto
durante la gara, prima, dopo o durante, mi raccomando, metta in
evidenza tutto quello che sa e presto, perché non va bene
continuare ad illudere o a portare fuori strada con un "chissà cosa
hanno da nascondere". C'è un contratto in essere, è stato
stipulato, è stato firmato il 2 di luglio e ne abbiamo parlato
diverse volte in quest'Aula e, se da parte sua è certo che ci sono
delle cose che non vanno, la prego di portare tutta la sua
esperienza, professionalità, capacità, studio e le cose che lei sa
nei palazzi dovuti, veramente la invito a fare questo, anche perché
lei il contratto ce l'ha ai sensi dell'articolo 116. Qui nessuno
vuole nascondere nulla, qui nessuno vuole nascondere nulla! Se poi
a lei questo fa sorridere o ridere... scusi, ma siamo all'interno
dell'Aula del Consiglio regionale e glielo ripeto per l'ennesima
volta: se ha delle informazioni che altri palazzi devono avere,
faccia arrivare queste informazioni ai palazzi che devono
occuparsene. Probabilmente i colleghi hanno anche i verbali
dell'Osservatorio, e io ho voluto farlo ripartire subito, ma non
per il tramite dei Sindaci, perché con i Sindaci ci siamo parlati.
Abbiamo fatto una gara anche per il consulente, per far ripartire
un Osservatorio che da un anno e mezzo non veniva più convocato, ma
non è sufficiente neanche questo probabilmente, perché anche lì
forse le cose non sono state fatte chiare! No, colleghi, no, per
favore! Quando abbiamo fatto l'ultimo incontro come Osservatorio,
all'ordine del giorno ho proposto di sentire i futuri
concessionari; mi sembrava corretto, dal punto di vista formale e
sostanziale, prima di illustrare il contratto, di presentare da
parte di chi ha vinto una gara europea il tutto all'interno
dell'Osservatorio, affinché fosse il legislatore ad avere il primo
incontro. Prima abbiamo comunque illustrato in Commissione il
contratto e poi l'abbiamo già messo all'ordine del giorno di
domani, è all'interno del percorso, che oltretutto è stato
codificato nel verbale, laddove si dice che al primo incontro
successivo avremmo invitato la società ad illustrare il
contratto.
Mi dispiace sinceramente tutto questo, perché mi sono trovato
una gara fatta, delle scelte fatte a monte. Io penso, dato che la
pubblica amministrazione parla solo per atti e c'è stata una gara,
i dirigenti, i legali, la Segreteria generale della Regione ha
valutato - non il sottoscritto - quello che era comunque
l'
iter
amministrativo prima di addivenire alla firma del 2
luglio, adesso tocca a noi - a noi in senso Amministrazione
regionale - l'applicazione, e domani, durante il dibattito, si
affronterà questo come primo tema.
Termino dicendo che ho voluto riattivare subito l'Osservatorio,
ho voluto far avere all'Osservatorio tutta una serie di
informazioni che da quasi due anni non aveva più. Voglio che abbia
tutti gli elementi per poter operare e quindi raggiungere quei
difficili obiettivi che comunque dobbiamo raggiungere come ente
pubblico, con le forze che abbiamo, perché nessuno ha la bacchetta
magica. Tre sono state le scelte negli ultimi sette anni (perché
altrimenti, anche per chi ci ascolta, sembra quasi che qui ci sia,
da una parte, la trasparenza e, dall'altra parte, la volontà di
nascondere qualcosa): c'è stato un referendum dove il sottoscritto
è stato in prima linea con altri colleghi che sono presenti qua
all'interno del Consiglio, al termine del 2015 è stato votato un
nuovo piano rifiuti e a fine 2017 c'è stata una delibera di
indirizzo per andare in quella direzione. Successivamente la gara è
stata bandita ad inizio 2018 per poi concludersi il 2 luglio
2019.
Vi chiederei gentilmente solo questo, come ho detto quando ci
siamo incontrati in Commissione: se ci sono dei dubbi cerchiamo di
rispondere ognuno per il proprio ruolo: quello amministrativo,
quello dirigenziale, quello giuridico. Se continuiamo a dirci che
questa strada è sbagliata... io posso accettare che per qualcuno
forse non è la strada migliore, ma questa è la strada che
l'Amministrazione regionale ha messo in campo negli ultimi sette
anni.
Questa mattina abbiamo anche parlato della discarica di Issogne
e diverse persone hanno chiesto lumi al sottoscritto, come a voi;
dato che la pubblica amministrazione parla solo per il tramite di
atti, l'autorizzazione alla discarica di Issogne è stata rilasciata
nel mese di ottobre 2014 a seguito di una Conferenza di servizi,
dove chi poteva e chi doveva partecipare all'unanimità ha dato
l'okay. È però giusto anche far sapere, è giusto che ci sia
un'onestà intellettuale ed è giusto anche in certi momenti fare lo
stato dell'arte e, quindi, una fotografia. Ritornare sui passi: c'è
spazio, non c'è spazio? Sto parlando... adesso sono andato fuori
tema, scusatemi, ma il principio è sempre lo stesso, valutiamolo,
l'ho detto questa mattina al collega, entriamo nel merito, mettiamo
a disposizione l'Avvocatura, il Segretario generale, quelli che a
livello amministrativo abbiamo all'interno dell'Amministrazione
regionale. Scusatemi, ma come faccio a non essere d'accordo se ci
sono criticità enormi? Però il tutto è già stato codificato, e
all'unanimità.
Io penso che sia importante che tutti i valdostani lo sappiano:
domani sarà presentato all'Osservatorio quanto vi dicevo, è stato
calendarizzato a luglio, quando ho convocato l'Osservatorio e non
abbiamo potuto affrontare questo punto all'ordine del giorno,
perché non era ancora chiuso l'iter amministrativo del contratto e
quindi abbiamo detto: "nel primo nuovo incontro dell'Osservatorio
sarà illustrato il contratto, chi fa che cosa, in che tempi, in che
modi", così come mi sembra aver risposto a luglio alla collega
Pulz.
Présidente
- La parole à la collègue Pulz pour la
réplique.
Pulz (ADU VDA)
- Grazie Assessore per la sua quasi
convincente risposta.
Noi, a nostra volta, siamo convinti - e personalmente lo sono da
quando avevo 15 anni, quindi la invito a non arrabbiarsi perché non
vale la pena - che adeguati controlli democratici delle scelte
fatte dalla politica siano indispensabili e rappresentino, come
dicevamo già ieri, il sale stesso della democrazia; lo dicevamo
utilizzando la bella metafora del tafano, poiché è sempre la
femmina quella che punge. L'altra sera, durante il vivacissimo
incontro che il gruppo ADU VDA ha organizzato in quel di Issogne
per parlare di discariche, tra l'altro in un affollato venerdì sera
- e questo mette in luce che la gente non ha solo voglia di
divertirsi, ma anche di prendere in mano la gestione della sua
comunità e della sua vita -, mi è venuto molto spontaneo dire alla
cittadinanza che deve starci con il fiato sul collo, essere da
stimolo per noi, farci sentire che siamo qui per lavorare insieme,
come lei stesso stava dicendo, per il bene comune e dare così un
senso elevato all'impiego quotidiano delle nostre energie
vitali.
Ci viene purtroppo il dubbio che, come spesso accade nella
nostra Regione, gli organismi di controllo siano considerati un
inutile impedimento alla libera espressione del mandato politico,
che siano cioè gestiti più per rispettare la legge nella forma che
nella sostanza. Noi speriamo vivamente che nel caso dell'ORR non
sia così, che alle promesse seguano i fatti, anche perché lei
stesso, Assessore - come ha ricordato poco fa -, si era impegnato a
rivitalizzare l'ORR con molta prontezza devo dire, anche con un
qualche entusiasmo che avevo letto nei suoi occhi e che ora ci
auguriamo non sia venuto meno, perché sarebbe troppo presto. Mi
scuso se sono ripetitiva, ma mi rimbomba nella testa questa frase
di Norberto Bobbio "Il cammino della democrazia non è né facile, né
inesorabile e richiede impegno" e con questo passo la parola al
collega Vesan.
Presidente
- La parola al collega Vesan.
Vesan (M5S)
- Visto che tutti quanti vantiamo l'onestà
intellettuale e la pretendiamo anche dei colleghi, parliamone; non
stiamo a discutere di questioni penali, saranno discusse in altri
palazzi e in altre sedi, e probabilmente al momento opportuno, ma
qui ci occupiamo di politica. E qual è l'opportunità politica di
firmare un contratto nel più assoluto silenzio senza farlo vedere a
nessuno mai allora, neanche prima, per poi presentarglielo dopo
solo quando sono fatte le richieste da parte dei Consiglieri di
minoranza? Nell'ordine del giorno del prossimo ORR la discussione
sul contratto della prestazione di ENVAL non c'è, probabilmente è
nelle "Varie ed eventuali" e ricade nelle cose non viste prima.
Nell'ordine del giorno di quest'Aula, che parla per atti, se una
mozione non viene discussa nella seduta precedente viene rimessa
nell'ordine del giorno. Chissà come mai nel caso dell'ORR non
succede! Probabilmente chi fa gli atti dell'ORR li fa in un modo
diverso. Tutto questo perché nessuno vuol nascondere nulla, è stata
fatta una gara europea trasparentissima.
Parliamo di opportunità politica. È stata fatta una gara europea
"mettendo in gara tutti atti forniti dall'impresa aggiudicataria",
laddove normalmente, nel caso di
Financing Project
come
nella proposta fatta dal collega Aggravi, il progetto viene messo
in gara prima e fra le imprese che presentano il progetto migliore
si aggiudica una soluzione. La soluzione adottata da questa
Amministrazione e da quelle precedenti - non ce l'ho con lei,
collega Chatrian, io sto parlando nei confronti delle maggioranze
di cui, per fortuna, non abbiamo mai fatto parte - è che in passato
hanno deciso invece di seguire una strada per cui il proponente
propone il progetto, la Regione dice "quanto è bello" e lo mettiamo
in gara. Il problema è che il Codice degli appalti prevede
un'opportunità che è la prelazione; "prelazione" vuol dire che il
progetto può aggiudicarselo chiunque altro partecipi, purché faccia
lo stesso ribasso. Ecco, l'opportunità politica di mettere questa
clausola in una gara europea che vi tranquillizza serenamente a me
lascia un po' perplesso. Questo vuol dire favorire nello specifico
un'impresa e un'impresa non scelta a seguito di una gara, ma
un'impresa che si è proposta da sola e che, combinazione, ha vinto
la gara, e come l'ha vinta? Con un ribasso ridicolo del 2,38
percento, probabilmente perché sapeva che con questo iter di gara
non avrebbe avuto grossi concorrenti. Io sto discutendo
dell'opportunità politica ed è il motivo per cui l'Amministrazione
regionale sottopone i suoi cittadini ad una cosa vessatoria come
questo contratto, senza mai farlo leggere a nessuno prima di
firmarlo. Qui non lo facciamo leggere neanche tre mesi e mezzo dopo
che lo abbiamo firmato! Questa è la trasparenza? Questo è quello
che noi vogliamo dare ai cittadini valdostani come Amministrazione
dei loro soldi? Ma neanche i soldi che pagano con le tasse, bensì i
soldi che chiederemo loro ogni volta che dal 2020 in poi
riceveranno la bolletta della TARI a casa, perché tutto questo bel
contratto, tanto ben firmato e vantato dall'Amministrazione
regionale, non lo paga con un euro il bilancio regionale, non lo
paga con un euro questa Giunta e non lo mette a bilancio. Lo
pagheranno tutti i cittadini che non possono neanche vederlo.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK