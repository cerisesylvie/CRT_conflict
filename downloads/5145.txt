Consiglio Regionale della Valle d'Aosta - Oggetto del Consiglio n. 535 del 10 maggio 1989 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 535 del 10 maggio 1989 - Resoconto
OGGETTO N. 535/IX - IMPEGNO DELLA GIUNTA REGIONALE AD
ASSUMERE INIZIATIVE IN CONSEGUENZA DELL'APPROVAZIONE DEL DECRETO
LEGGE CONCERNENTE MISURE URGENTI PER LA RIORGANIZZAZIONE DEL
SERVIZIO SANITARIO NAZIONALE. (Approvazione di mozione).
PRESIDENTE:
Do lettura della mozione in oggetto,
presentata dai Consiglieri Riccarand e Mafrica ed iscritta al punto
37 dell'ordine del giorno dell'adunanza odierna.
MOZIONE
PRESO ATTO che il Decreto Legge 25 marzo 1989, n. 111 "Misure
urgenti per la riorganizzazione del Servizio sanitario nazionale"
contiene misure in materia di assistenza specialistica ospedaliera
e farmaceutica, che prevedono una quota di partecipazione alla
spesa nella misura di lire 1.000 per ogni analisi di laboratorio,
lire 10.000 per ogni esame radiografico, lire 30.000 per le
ortopantomografie, lire 20.000 per le ecografie, da lire 15.000 a
lire 25.000 per le visite specialistiche, nonché lire 10.000 per
ogni giorno di ricovero;
CONSTATATO che tale decreto contiene norme che prevedono la
trasformazione con più di 500 posti-letto in aziende autonome,
staccate dalle U.S.L. nonché l'intervento dello Stato nel caso la
Regione non ottemperasse all'approvazione della legge relativa;
SOTTOLINEATA l'iniquità del provvedimento, la confusione che ha
provocato, l'ingiustizia di un'azione di governo che vuole sanare
il Bilancio dello Stato senza colpire le spese inutili e l'evasione
fiscale;
EVIDENZIATO che nemmeno in questa occasione di riordino delle
norme sugli ospedali si è affrontato il nodo del Mauriziano, e la
Valle d'Aosta si troverà nella sempre più reale ipotesi di non
poter controllare le proprie strutture sanitarie senza avere
nemmeno la possibilità di costruirne delle proprie;
IL CONSIGLIO REGIONALE
IMPEGNA
il Presidente della Giunta regionale a esprimere al Governo
italiano il giudizio negativo della Regione sul provvedimento in
questione;
a richiedere il ritiro degli art. 6 e 7 del D.L. 111 nonché la
predisposizione di provvedimenti che consentano l'attribuzione alla
Valle d'Aosta delle strutture ospedaliere necessarie alla
erogazione di un adeguato livello di assistenza sanitaria;
a chiedere all'U.S.L. della Valle d'Aosta di assumere i
necessari provvedimenti per consentire alle categorie non esenti di
rinviare il pagamento delle quote di partecipazione in attesa di
conoscere la sorte finale del decreto;
IMPEGNA INOLTRE
il Presidente del Consiglio
a inviare copia della presente mozione
a tutti i Presidenti dei Consigli regionali e ai Presidenti dei
Consigli
provinciali di Trento e Bolzano.
PRESIDENTE:
Ha chiesto la parola il Consigliere Mafrica;
ne ha facoltà.
MAFRICA (PCI):
Come ho già ricordato questa mattina, oggi
è in corso uno sciopero generale indetto dalle organizzazioni
sindacali confederali contro i ticket e per il riordino del sistema
sanitario. Il 25 marzo scorso era stato emanato un decreto legge
con il quale si affrontavano principalmente due questioni: una
relativa all'istituzione di ticket che in passato erano stati
soppressi, per esempio quelli sulle analisi e sulle visite
specialistiche, che prevedevano anche interventi abbastanza
consistenti, mentre una seconda parte del decreto ancora in
discussione riguarda la riorganizzazione delle UU.SS.LL.
Il Governo non ha ritirato il decreto di marzo, ma ne ha emanato
uno successivo che corregge solo in parte gli importi dei ticket e
prevede ulteriori casi di esenzione, mentre rimangono in piedi
tutte le altre parti del precedente decreto del 25 marzo. Anche le
correzioni apportate alla normativa sull'entità dei ticket da
pagare e sulle esenzioni non hanno incontrato un sufficiente
gradimento da parte delle organizzazioni sindacali, per cui lo
sciopero generale, che era già stato proclamato, è stato mantenuto,
nonostante questo ulteriore decreto integrativo.
Con la mozione i gruppi di Nuova Sinistra e del Partito
Comunista Italiano intendono sottoporre all'attenzione del
Consiglio la possibilità di esprimere al Governo italiano un
giudizio negativo sul decreto originario, che, torno a ribadire,
non è stato ritirato, ma è stato modificato solo in parte per ciò
che riguarda gli importi dei ticket, ma non è stato modificato per
ciò che riguarda la riorganizzazione delle UU.SS.LL., e che,
insieme al successivo decreto, deve ancora essere votato dal
Parlamento.
La votazione della mozione, a mio giudizio, esprime un giudizio
negativo su questo intervento del Governo in materia sanitaria e
sottolinea la sua non attuabilità nella nostra Regione. Come i
Consiglieri sanno, il decreto di marzo prevede di trasformare le
UU.SS.LL. da organismi che rappresentano i Comuni in aziende che
non possono avere bilanci in deficit. Si tratta di una decisione
che indubbiamente introdurrà delle novità molto forti. Per cui ci
dobbiamo chiedere, ad esempio, come si potrà mantenere non in
deficit il bilancio dell'U.S.L. della Valle d'Aosta, che a
tutt'oggi è costretta ogni anno a farsi ripianare svariate decine
di miliardi di deficit. Io mi chiedo come e dove si potranno
tagliare delle spese per riportare in pareggio per decreto le
UU.SS.LL.. Si licenzieranno i medici? Si diminuiranno i
medicinali?... Mi pare che questo tipo di intervento sia molto
discutibile.
Non solo si prevede la trasformazione delle UU.SS.LL. in
aziende, ma si prevede che, nel caso esse abbiano dei costi
aggiuntivi, questi siano fatti ricadere sulle Regioni. Ora, sia i
rappresentanti dei Comuni, sia gli Assessori alla sanità delle
varie Regioni italiane hanno già detto di non essere d'accordo con
questa impostazione. E' lo Stato che, attraverso le imposte, le
tasse ed i contributi, raccoglie una parte del denaro che serve per
pagare la spesa sanitaria, mentre in questo caso i costi verrebbero
fatti ricadere sulle Regioni, che non hanno potestà normativa
autonoma in materia, tant'è che sull'organizzazione delle UU.SS.LL.
possono dire poche cose.
Al di là quindi della scelta di far pagare ai cittadini una
parte delle spese per il ricovero ospedaliero, anche se soltanto
per un periodo limitato, stando almeno alle correzioni dell'ultimo
decreto, e al di là della decisione di far pagare anche a persone
molto malate, con procedure molto complicate, dei ticket per le
visite specialistiche e per le analisi di laboratorio... è la
stessa struttura del decreto che merita un giudizio negativo,
perché, per quanto concerne la Valle d'Aosta, trasformerebbe il
nostro ospedale in una azienda a sé stante e la sottrarrebbe al
controllo della Regione.
Noi crediamo quindi che ci siano più motivi per votare questa
mozione: motivi di solidarietà da esprimere nei confronti delle
organizzazioni sindacali e della loro battaglia, motivi di
contenuto per ciò che riguarda l'imposizione di questi ticket e
motivi più seri e più profondi di scarsa attuabilità di questi
decreti alla realtà della Valle d'Aosta.
Noi pensiamo che la mozione possa anche essere approvata così
com'è, perché il primitivo decreto, anche se integrato da uno
successivo, è ancora in piedi e quindi il giudizio negativo
espresso da questo Consiglio regionale potrà essere uno dei tanti
elementi che dovranno essere presi in considerazione nel corso
delle prossime discussioni parlamentari.
PRESIDENTE:
Ha chiesto la parola il Vicepresidente
Beneforti; ne ha facoltà.
BENEFORTI (DC):
Nessuno può disconoscere che il Governo ha
assunto quel decreto legge per frenare la spesa sanitaria, che è
una delle cause principali che alimentano il debito pubblico del
nostro Paese. Credo che su questo non ci debbano essere dubbi.
Dobbiamo tener conto inoltre che quel provvedimento è stato
preso anche per l'impossibilità immediata di portare avanti un
discorso di riforma sanitaria. Noi riteniamo che, se proprio
vogliamo fare una mozione o un ordine del giorno, dobbiamo farlo,
portarlo avanti e sostenerlo per affrontare definitivamente il
discorso di una vera riforma sanitaria nel nostro Paese. E' chiaro
che la legge 833 ha fallito in gran parte i suoi obiettivi nella
prevenzione, nella cura e nella riabilitazione del paziente;
pertanto noi dobbiamo esaminare le ragioni che hanno portato a
questo fallimento, dobbiamo correggere e portare avanti una nuova
riforma, che del resto è già stata presentata al Parlamento, ma che
è ancora in discussione presso le Commissioni e non riesce a
decollare. Nell'attesa, sono stati presi questi provvedimenti.
Io sono tra quelli che hanno sempre scioperato per la riforma
sanitaria e credo di averla sempre sostenuta anche nel mio passato.
Ma perché mi riallaccio alla riforma sanitaria? Probabilmente
perché oggi noi vediamo i bruscoli e non la trave: quando qui ci si
sciacqua la bocca in difesa del pensionato, del povero ammalato e
del meno abbiente e si va a criticare il ticket...
( ... Interruzione del Consigliere Bajocco... )
... Laciami finire, Bajocco! Lasciami finire! Bajocco, lasciami
finire, per piacere! Io non interrompo mai
PRESIDENTE:
Consigliere Bajocco, per favore!
BENEFORTI (DC):
Devo dire che, nel corso della mia
attività in campo sociale, sono sempre stato contrario
all'imposizione di certi ticket o di certi "balzelli", come dice
qualcuno. Tuttavia bisogna inquadrare il tutto all'interno della
riforma sanitaria.
Si parla delle 10.000 lire al giorno per il ricovero
ospedaliero, sulle quali io non sono affatto d'accordo, per un
massimo di 200.000 lire da pagarsi in un anno, ma non si pensa al
pensionato con le 400.000 lire di pensione minima o con le 800.000
lire o con il milione di pensione mensile, il quale per avere una
visita specialistica deve andare a spendere 100.000 lire alla
volta. Questo non è un ticket anche nella nostra Regione?
Noi abbiamo 300 medici all'ospedale di Aosta, su 600 posti-letto
disponibili: andiamo a vedere quanti fanno le visite specialistiche
e chi le fa! Anche questi sono punti fondamentali da esaminare
nell'ambito di una riforma sanitaria.
Ci sarebbe forse da esaminare anche un'altra questione, quella
delle persone meno abbienti che, quando si devono operare fuori
Valle, ricevono un rimborso pari all'80% della spesa sostenuta, ma
alcune persone non possono permettersi di pagare il restante 20%.
Su questi casi, però, non ci si sofferma: non si fanno mozioni o
ordini del giorno. Consigliere Bajocco, ecco su cosa volevo
richiamare l'attenzione del Consiglio!
Io voglio dire che i ticket sono stati imposti dal fatto che non
va avanti la riforma sanitaria, per la quale invece dobbiamo
impegnarci tutti. Se la mozione ha il senso di sollecitare la
riforma sanitaria, noi siamo d'accordo, perché solo con una
effettiva riforma sanitaria si può rivedere tutto quello che non
appare, ma che esiste, in Valle d'Aosta come nelle altre Regioni,
anche se da noi esiste forse un po' meno ed altrove di più. Se
vogliamo veramente fare gli interessi dei pensionati e dei
cittadini meno abbienti, dobbiamo riconoscere che il discorso di
fondo è quello di affrontare radicalmente la questione della
riforma sanitaria.
Se vogliamo fare una mozione in tal senso, noi siamo d'accordo;
però, non possiamo accettare una mozione che è parziale e che non
tiene conto della reale situazione oggi esistente anche nella
nostra Regione.
PRESIDENTE: Inviterei i Consiglieri a mantenere il dibattito
entro i canoni della buona armonia.
Ha chiesto la parola il Consigliere Mafrica; ne ha facoltà.
MAFRICA (PCI):
Il Consigliere Beneforti cerca di sostenere
la tesi che si farebbe un passo in avanti nella riorganizzazione
della sanità nel nostro Paese, se si facessero pagare i ticket,
così come del resto è previsto dal decreto. Io credo invece che le
due cose siano assolutamente da scindere, perché il far pagare ad
un malato 10.000 lire, anche solo per 10 giorni, non aiuterà a
risolvere i problemi di organizzazione e di ricerca di efficienza
del sistema sanitario nazionale. Si tratterebbe solo di una
questione di reperimento di entrate, ma per far questo si sarebbero
potute trovare altre soluzioni, prospettate, per esempio, anche dai
sindacati. Invece di far pagare i ticket o la degenza, si potevano
vedere forme di contribuzione differente da parte dei lavoratori
dipendenti ed autonomi.
Io non credo che la riforma sanitaria sia da mettere da parte,
perché la riforma prevista dalla 833 aveva assunto un principio
fondamentale, che distingueva il sistema sanitario italiano da
quello di altri Paesi. Mi riferisco al principio della gratuità,
per qualunque cittadino, delle cure e degli interventi necessari
per la sua salute.
Con questo decreto, invece, a mio giudizio si interviene contro
quel principio: cominciare a far pagare anche solo 10.000 lire può
significare che, magari fra sei mesi, il Governo possa dire che
quelle 10.000 non bastano più e che ne occorrono 150.000. Il
decreto, quindi, intacca il principio della gratuità del servizio
sanitario.
Credo inoltre che con tutte le scelte contenute nel decreto si
voglia diminuire il deficit pubblico, ma si va a modificare
surrettiziamente la struttura delle UU.SS.LL., che vengono
trasformate in aziende di servizi con personalità giuridica,
autonomia organizzativa, amministrativa, patrimoniale e contabile.
Io credo che questa scelta, semmai, vada fatta nell'ambito di un
altro discorso, non di reperimento di entrate, ma di discussione
dell'organizzazione sanitaria.
Ho molti dubbi poi che possa andare avanti questo tipo di
managerialità: si vogliono diminuire le spese, ma si prevede di
pagare il manager oltre 100 milioni all'anno; si vogliono diminuire
le spese, ma si vogliono applicare ai direttori sanitari degli
ospedali dei contratti di tipo privatistico. Ma dove sono questi
manager? Dove sono questi esperti? I problemi della sanità sono
molto più complessi e riguardano centinaia di migliaia di
dipendenti del servizio sanitario: un manager non può risanare i
bilanci, se non con forzature che vanno a toccare i diritti del
cittadino.
Noi quindi crediamo che questo decreto, che è stato fatto senza
consultare le Regioni, senza consultare i Comuni che sono titolari
della competenza in materia sanitaria, senza consultare il
Parlamento e che ha l'ostilità di milioni di lavoratori di questo
Paese, debba meritare un giudizio negativo anche da parte del
Consiglio regionale.
PRESIDENTE:
Ha chiesto la parola il Consigliere Rusci; ne
ha facoltà.
RUSCI (PRI):
Colleghi del Consiglio, io ho letto con
attenzione la mozione presentata sull'argomento, alla quale
comunque rimane il pregio di aver sollevato una problematica che
c'è ed esiste. Direi che alcune perplessità me le ero evidenziate
nel corso della lettura, ma queste perplessità si sono accresciute
sentendo gli interventi illustrativi, soprattutto l'ultimo, quello
del Consigliere Mafrica.
Vogliamo a tutti i costi ridefinire, anzi sottolineare, questo
atteggiamento di tipo assolutamente sociale del nostro Stato, ma
noi come Partito abbiamo alcune perplessità su questo
atteggiamento. Dal dibattito in corso a livello nazionale credo di
aver capito che comunque è ormai acquisizione culturale di tutte le
forze politiche la necessità di un ripensamento di questa
situazione. Dagli anni '50 in avanti, l'esasperazione della
gratuità ha dovuto poi trovarsi ad un certo punto al crocevia del
redde rationem
, perché, tutto sommato, forse abbiamo capito
che in questo Stato non è più possibile ottenere tutto gratis.
Emblematica è la recente vicenda del decreto sanitario e, sotto
questo aspetto, è esemplare di una mancanza di criteri generali cui
far riferimento quando è necessario adottare scelte concrete. Per
ricavare questi criteri, bisognerebbe poter rispondere alle
seguenti domande:
- quali sono nelle presenti condizioni della società occidentale
i servizi che lo Stato è chiamato a rendere ai cittadini?
- quali di questi servizi richiedono di essere offerti
direttamente da strutture pubbliche?
- quale tipologia giuridica debbono avere tali strutture?
- come garantire l'efficienza e la correttezza della gestione
delle strutture pubbliche?
- quali categorie di cittadini hanno diritto all'erogazione di
prestazioni a condizioni di favore rispetto al loro costo?
- quali categorie di cittadini debbono pagare e come, per tali
prestazioni gratuite o semigratuite, che costituiscono quindi
comunque una redistribuzione dei redditi?
Nelle linee generali io mi trovo a concordare con parte
dell'intervento del Consigliere Beneforti, ma se noi non diamo
risposte a questi interrogativi, credo che non riusciremo a venir
fuori da una
impasse
che comunque deve tener conto della
ridistribuzione e riorganizzazione di queste possibilità
finanziarie, accanto comunque ad una tutela dei ceti più
deboli.
Mi sembra che la mozione contenga un certo facile atteggiamento
di disponibilità nei confronti dello Stato sociale, mentre i tempi,
sotto questo aspetto, sono un po' cambiati. Per cui, pur rimanendo
alla mozione il merito di aver sollevato la problematica, diventa
estremamente difficile al mio Partito votare per la stessa. Io
credo, quindi, che, rimanendo tale il testo della mozione, noi ci
asterremo.
PRESIDENTE:
Ha chiesto la parola il Consigliere Milanesio;
ne ha facoltà.
MILANESIO (PSI):
Io penso che, volendo, si possa trovare
una soluzione unitaria del Consiglio su questo argomento, perché
credo che tutti noi, in una certa misura, ci sentiremmo di fare
delle considerazioni o valutazioni negative sui provvedimenti
adottati dal Governo.
Noi però non condividiamo quel certo tipo di analisi che tende
ad incentrare tutta l'attenzione sui ticket, come se con quest'arma
si fossero voluti risolvere i problemi della sanità e della finanza
pubblica, mentre è chiaro che il decreto sanitario è un
provvedimento discutibilissimo ed inadeguato a risolvere sia gli
uni sia gli altri. Esso tuttavia introduce un criterio di
responsabilità personale, che secondo me è positivo, per evitare
che nel nostro Stato, quando c'è bisogno di 10 prestazioni, ci si
trovi di fronte ad una richiesta di 15 o 20, alcune delle quali non
solo non necessarie ma neppure utili.
Noi non ce la sentiamo di criticare completamente il
provvedimento in questione e pertanto, se c'è la disponibilità a
modificare, sia pure minimamente, la parte impegnativa o
deliberativa della mozione, dicendo, per esempio, "ad esprimere al
Governo italiano il giudizio critico..." e non "negativo", e ad
aggiungere "ad invitare il Governo ed il Parlamento ad approvare in
tempi brevi una riforma organica del settore sanitario", dopo
"...della Regione sul provvedimento in questione", siamo disposti
ad esprimere il nostro voto in senso favorevole alla mozione.
Per quel che mi riguarda, tutto il resto andrebbe bene, anche se
non so se sia ancora il caso di impegnare il Presidente della
Giunta regionale "a chiedere all'U.S.L. della Valle d'Aosta di
assumere i necessari provvedimenti...", perché mi pare che li abbia
già assunti, per cui forse questa parte andrebbe tolta.
Se c'è la disponibilità di arrivare ad una indicazione di questo
tipo, noi ci sentiamo di esprimere un voto favorevole alla mozione,
altrimenti credo che dovremo riconsiderare la nostra disponibilità
ed il nostro parere.
PRESIDENTE:
Ha chiesto la parola il Vicepresidente
Beneforti; ne ha facoltà.
BENEFORTI (DC):
Vorrei solo riconfermare al Consigliere
Mafrica, senza alcun intento polemico, un aspetto della questione.
Egli afferma che con il decreto sanitario si è passati da una
politica sanitaria a carico dello Stato ad una politica sanitaria a
pagamento. Nel mio intervento, invece, io volevo far rilevare al
Consigliere Mafrica che la politica sanitaria nel nostro Paese è
fallita proprio perché si è già passati da un sistema gratuito ad
un sistema a pagamento.
Se le 15.000 lire, previste dal decreto del Governo per le
visite specialistiche, venissero applicate nel nostro ospedale di
Aosta, alcune persone risparmierebbero anche 75.000 lire, perché
quando si sottopongono a delle visite private ne spendono 100.000,
150.000 o 200.000. Questa è la realtà, oggi! Quanta gente dice che
ci si può curare solo a pagamento! Perché? Perché all'ospedale
devono passare tre, quattro o cinque mesi prima di essere visitati.
E poi, quando si viene visitati, da chi si viene visitati? Quanti
sono i primari che nel nostro ospedale fanno le visite
specialistiche come dovrebbero farle?
Consigliere Mafrica, questo vale per dire che già prima del
decreto si era in un sistema a pagamento. Quando io dico che la
riforma sanitaria è fallita, lo dico perché essa avrebbe dovuto
offrire delle prestazioni totalmente gratuite, invece si è passati
dalle prestazioni gratuite a quelle a pagamento. Oggi, con questo
decreto si cerca di mettere un freno a certe spese farmaceutiche ed
ospedaliere in attesa di poter fare quella vera riforma che oggi è
necessaria nel nostro Paese.
Certamente noi non pensavamo di dover intervenire con questo
decreto nel campo della politica sanitaria, che non è riuscita a
decollare, come invece ci si sarebbe aspettati con la legge n. 833,
così come non sono decollate le UU.SS.LL., pur essendosi rivelate
come validi strumenti per la gestione della politica sanitaria,
anche se sono strutture da rivedere. Cerchiamo quindi di non voler
colpevolizzare un Governo o uno Stato, vedendo solo il bruscolo e
non la trave.
Se proprio vogliamo fare una battaglia per portare avanti un
discorso di politica sanitaria che riesca a rivedere tutto
l'insieme, io confermo che anche noi siamo d'accordo. Però non ci
venite a dire che è con il decreto di oggi che si passa da una
politica gratuita ad una politica a pagamento, perché è da
parecchio tempo che la gente paga e pagano anche i pensionati,
pagano anche i meno abbienti e paga, in modo particolare, la povera
gente. Infatti, le visite specialistiche, gli interventi effettuati
all'estero, le spese farmaceutiche, i ticket sulle spese
farmaceutiche e sulle ricette... già esistevano. Il bubbone,
invece, è scoppiato nel momento in cui si è detto di pagare 10.000
lire al giorno per i ricoveri ospedalieri.
Torno a ripetere che io sono contrario a tutti questi ticket,
perché io non prevedevo allora e non voglio oggi una politica
sanitaria di questo genere, così come non la vuole neanche il
nostro partito. Oggi, tuttavia, il decreto è il risultato di uno
stato di necessità, come è stato riconosciuto da tutte le forze
della maggioranza, per porre un freno e per consentire di portare
avanti un discorso di politica sanitaria e di riforma.
Per queste ragioni, se vogliamo fare una mozione che impegna
tutto il Consiglio e tutte le forze politiche a sostenere in sede
romana un discorso teso a portare avanti una riforma della politica
sanitaria nel nostro Paese, anche noi siamo d'accordo e ci
dichiariamo disponibili a firmare tutte le mozioni.
PRESIDENTE:
Ha chiesto la parola il Consigliere Riccarand;
ne ha facoltà.
RICCARAND (NS):
Io credo che l'impostazione proposta dal
Consigliere Beneforti non possa essere accettata da questo
Consiglio. Richiedere un pronunciamento del Consiglio per una
riforma della riforma sanitaria significa parlare in modo
estremamente generico, perché si tratterebbe di vedere quali sono i
contenuti della correzione che si vuol apportare alla riforma
sanitaria, mentre qui il problema politico che noi abbiamo di
fronte è il giudizio rispetto ad un decreto fatto alla fine di
marzo, che evidentemente trasforma in una determinata direzione i
contenuti della riforma sanitaria. E' vero che su una serie di
servizi erano già previsti dei ticket o dei pagamenti, però questo
decreto della fine del mese di marzo allarga notevolmente l'area
colpita dai ticket e, soprattutto, va a colpire non solo i ricoveri
ospedalieri, cosa già di per sé molto discutibile, ma va a colpire
tutta la diagnostica preventiva, incidendo proprio in quel settore
che, invece, dovrebbe essere maggiormente curato dal servizio
pubblico.
Io credo, quindi, che da parte del Consiglio regionale - il
significato della mozione è proprio questo - ci debba essere un
pronunciamento sul decreto e che questo pronunciamento non possa
che essere negativo o critico, perché la cosa non cambia molto;
ritengo però che debba sicuramente trattarsi di un giudizio
negativo sul contenuto di questo decreto, sull'orientamento che
esso esprime e sul fatto che, come altri hanno detto, esso è
inefficace.
Tra qualche tempo si potranno fare i conti, ma fin d'ora
sappiamo tutti, anche perché ce lo dicono gli esperti, che esso è
inefficace rispetto al disegno di contenimento della spesa
pubblica, perché non è attraverso questi provvedimenti che si
realizza un significativo contenimento della spesa pubblica. Non
solo, ma in secondo luogo esso va a colpire e ad indebolire tutto
il settore della prevenzione e, in terzo luogo, non garantisce
alcun miglioramento rispetto all'erogazione dei servizi.
Quest'ultimo punto è il più negativo ed è per questo che deve
essere, evidentemente, espressa una valutazione o un giudizio da
parte del Consiglio regionale. Questo è fondamentale. Dopodiché,
siamo tutti d'accordo nel dire: "Introduciamo determinati
correttivi rispetto alla riforma sanitaria; cerchiamo di migliorare
determinate situazioni; superiamo le situazioni che si sono
realizzate...". Questo però non può essere sostitutivo rispetto ad
un giudizio critico e negativo che dobbiamo dare rispetto a questo
decreto.
Noi insistiamo, quindi, affinché il Consiglio voti questa
mozione, eventualmente con dei correttivi che siamo disposti ad
accettare.
PRESIDENTE:
Ha chiesto la parola il Presidente della
Giunta, Rollandin; ne ha facoltà.
ROLLANDIN (UV):
Je crois que faire aujourd'hui un débat
sur l'ensemble des problèmes sanitaires serait un peu difficile. Le
problème qui a été l'objet de cette motion prend en considération
deux aspects qui, selon moi, sont plutôt difficiles à accepter. Le
premier est le fait que, par décret, on ait modifié d'une façon
radicale un système se référant à une loi qui a eu un long débat et
qui prévoyait une entente avec les Régions, les Communes et les
organisations sanitaires. Or, selon moi, prévoir que, dans le délai
d'un mois, il y ait des changements de ce genre est pratiquement
impossible.
L'autre aspect difficile à accepter est le fait qu'on va prévoir
la possibilité d'avoir une contribution de la part du citoyen sur
un système qui, jusqu'aujourd'hui, a eu de la part des Régions une
série de raisonnements qui ont donné les calculs exacts de ce qui
est le montant des dépenses de la santé en Italie, montant qui est
encore au-dessus des dépenses des autres Etats européens (le 5,6%
du P.I.L. au niveau national).
Mais au-delà de ça on veut prévoir que les Unités Sanitaires
Locales aient certaines possibilités économiques, tandis que de
l'autre côté on n'a rien fait pour arriver à établir, dès le début
de l'année, les frais nécessaires et le budget. En effet on a
calculé que les frais de l'Etat pour les emprunts autorisés aux
Unités Sanitaires Locales, qu'on va payer cette année pour les
années 1986-88, dépassent largement les recettes conséquentes aux
tickets.
Celui-ci est un raisonnement qui ne peut pas être accepté; cela
ne veut pas dire qu'on ne peut pas modifier et améliorer le système
sanitaire et programmer une participation aux frais: au contraire,
il faut le dire, mais d'une façon un peu plus intelligente, qui ne
soit plus dramatique comme a été jusqu'aujourd'hui. Mais prévoir
qu'il y ait un changement radical au niveau de l'hôpital me semble
impossible.
En effet, pour la deuxième partie de la motion
("a chiedere
all'U.S.L. della Valle d'Aosta di assumere i necessari
provvedimenti per consentire alle categorie non esenti di rinviare
il pagamento delle quote di partecipazione in attesa di conoscere
la sorte finale del decreto"),
avec la délibération du
Gouvernement régional, adoptée le 7 avril, on avait déjà donné
l'indication au point 6, et je crois que l'Assesseur l'avait déjà
communiquée:
"Il pagamento della quota di partecipazione per il
ricovero ospedaliero nei presidi dell'U.S.L. della Valle d'Aosta
deve comunque essere effettuato non oltre i 120 giorni dalla data
di emissione";
Cela signifiait: dans l'attente, prévoir la
possibilité de voir ce qui se passait avec le décret. Il est clair
que, si le décret est accepté et devient loi, il est impossible de
prévoir d'autres solutions.
Donc je crois que le point concernant ce passage est déjà
dépassé avec les indications donnée par l'Administration régionale;
pour le reste, le débat sur le problème sanitaire devra être repris
le plus tôt possible au moment où on parlera de l'hôpital et des
opportunités que l'hôpital donnera pour l'assistance.
Je dois dire aussi à M. Beneforti que, malheureusement, ce n'est
pas en payant le ticket qu'on a le service, car les services que
l'hôpital peut donner sont toujours les mêmes; la seule différence
est qu'on doit payer quelque chose. Les possibilités d'aller à
l'extérieur avec des conventions ne sont plus prévues avec le
décret, ce qui va empirer encore la situation à niveau local, car
si, par hasard, je ne pouvais pas avoir l'assistance publique et je
voulais une assistance indirecte, cela n'est plus possible. Je
crois que ce débat ne portera pas très loin.
Pour ce qui concerne la motion, je crois que là où on dit:
"Preso atto che il Decreto Legge 25 marzo 1989, n. 111 "Misure
urgenti per la riorganizzazione del Servizio sanitario nazionale"
contiene misure in materia di assistenza specialistica ospedaliera
e farmaceutica, che prevedono una quota di partecipazione alla
spesa nella misura di lire...",
il faudrait enlever le passage
"... nella misura di lire...",
et dire tout simplement
"...nella spesa da parte dei cittadini".
Pour ce qui est du passage:
"Il Consiglio regionale impegna
il Presidente della Giunta regionale a esprimere al Governo
italiano il giudizio negativo della Regione sul provvedimento in
questione; a richiedere il ritiro degli art. 6 e 7 del D.L.
111...",
je crois que cela n'a plus de sens, car sur les
données du décret 111 on a déjà discuté au premier alinéa, donc il
est inutile d'entrer dans le mérite des différentes articles qui
ont été modifiés.
Pour ce qui concerne le passage:
"... a richiedere... la
predisposizione di provvedimenti che consentano l'attribuzione alla
Valle d'Aosta di strutture ospedaliere necessarie all'erogazione di
un adeguato livello di assistenza sanitaria..." sarebbe opportuno
aggiungere la dizione: ,,... invitando Governo e Parlamento ad
approvare in tempi brevi una riforma organica del sistema
sanitario".
Je crois qu'ici on prévoit la possibilité d'un débat à entamer
avec l'Administration régionale et les autres structures.
Le troisième point est dépassé car il y a déjà la délibération;
donc dans ce sens il pourrait résumer un peu les différentes
propositions qui ont été faites. De la part de M. Beneforti on ne
veut pas, je crois, entrer dans le mérite de ces propositions, mais
plutôt revoir la loi même n° 833.
Selon moi il est très difficile d'introduire des modifications
comme celle de voir l'Unité Sanitaire Locale comme une entreprise
avec du personnel d'un certain niveau; tandis que je crois qu'avec
cette composition on peut reprendre un peu les différentes analyses
faites par les Conseillers qui ont pris la parole...
(...Interruzione del Consigliere Mafrica...)
PRESIDENTE:
Consigliere Mafrica, è d'accordo?... Rilegga
la mozione, Presidente.
ROLLANDIN (UV):
"Impegna il Presidente della Giunta
regionale a esprimere al Governo italiano un giudizio critico della
Regione sul provvedimento in questione;..."
(...Interruzione del Consigliere Mafrica...)
... Non, ce n'est pas sur les prémisses. C'était sur les
prémisses qu'il y avait des difficultés? Non, c'était dans le
"
deliberato"...
(..Interruzione del Consigliere Mafrica...)
PRESIDENTE:
Per le premessa c'è l'accordo di tutti?
ROLLANDIN (UV):
J'avais proposé d'enlever une partie qui,
à présent, n'est plus à l'attention dans la discussion, étant donné
que le décret a été modifié. Je crois que le problème est dans le
point:
"Il Consiglio regionale impegna il Presidente della
Giunta regionale a esprimere al Governo italiano il giudizio
negativo della Regione sul provvedimento in questione...".
BENEFORTI (DC):
Ma è l'altra parte che manca...
ROLLANDIN (UV): Laquelle?...
PRESIDENTE:
Forse non ci capiamo. Vicepresidente
Beneforti, è d'accordo sulla parte esplicativa della mozione?
BENEFORTI (DC):
E' proprio su quella che non siamo
d'accordo
PRESIDENTE:
Ha chiesto la parola il Presidente della
Giunta, Rollandin; ne ha facoltà.
ROLLANDIN (UV):
Je crois qu'il y a deux parties: les
prémisses et l'
"impegna".
Dans la première on explique les
raisons pour lesquelles on donne un jugement critique au décret
dans son ensemble.
Le point:
"Constatato che tale decreto contiene norme che
prevedono la trasformazione degli ospedali con più di 500
posti-letto in aziende autonome, staccate dalle U.S.L. nonché
l'intervento dello Stato nel caso la Regione non ottemperasse
all'approvazione della legge relativa",
reprend les mesures du
décret.
Le point: "
Sottolineata l'iniquità del provvedimento, la
confusione che ha provocato, l'ingiustizia di un'azione di governo
che vuole sanare il Bilancio dello Stato senza colpire le spese
inutili e l'evasione fiscale...".
(...Interruzione del Consigliere Mafrica...)
PRESIDENTE:
Allora, la parte: "Sottolineata..."
(...Interruzione del Consigliere Beneforti...)
ROLLANDIN (UV):
Mais je crois qu'on peut même l'enlever et
ça ne changerait rien...
(...Interruzione del Consigliere Beneforti...)
PRESIDENTE:
Vicepresidente Beneforti, faccia la sua
proposta di mediazione sulle premesse della mozione.
BENEFORTI (DC):
Poiché non sono stato io a presentare la
mozione, voglio sapere come gli altri intendono portare avanti la
mozione. Io dico solo ciò che non mi sta bene.
PRESIDENTE:
Si, però, siccome tutti hanno contribuito a
dare un colpo di lima, cerchiamo di vedere quale parte delle
premesse può essere ritenuta accettabile.
BENEFORTI (DC):
Il capoverso che recita:
"Sottolineata
l'iniquità del provvedimento...",
non ci vuole.
Quanto è detto nel seguente capoverso: "
Evidenziato che
nemmeno in questa occasione di riordino delle norme sugli ospedali
si è affrontato il nodo del Mauriziano...",
non può essere
affrontato in questa occasione, perché il problema del Mauriziano
deve essere affrontato con la Regione.
PRESIDENTE:
Quindi lei propone la soppressione degli
ultimi due capoversi della parte esplicativa della mozione. E'
così?
BENEFORTI (DC):
Si, ma cosa dite voi in riferimento alla
pagina due? Qual è la vostra proposta sulla pagina due?
PRESIDENTE:
Procediamo per gradi e per il momento restiamo
alle premesse.
I presentatori della mozione sono d'accordo sulle modifiche alle
premesse formulate dal Vicepresidente Beneforti?
Ha chiesto la parola il Consigliere Riccarand; ne ha
facoltà.
RICCARAND (NS):
No, non siamo d'accordo. Noi riteniamo che
questi due punti debbano essere conservati, altrimenti si stravolge
completamente la mozione. A nostro avviso, il riferimento al
Mauriziano va mantenuto perché nella legge n. 833 c'era una
normativa specifica per la questione del Mauriziano, che adesso
invece scompare, con il rischio di trovarci in una situazione
giuridica modificata, senza più sapere che cosa fare del nostro
ospedale.
PRESIDENTE:
Ha chiesto la parola il Consigliere Rusci; ne
ha facoltà.
RUSCI (PRI):
Faccio una brevissima dichiarazione di
voto.
Con gli emendamenti e, soprattutto, con lo spirito evidenziato
dall'intervento del Presidente della Giunta, voteremo a favore
della mozione.
PRESIDENTE:
Do la parola al Presidente della Giunta perché
rilegga la mozione, in modo che possiamo disporre di una collazione
precisa del documento.
ROLLANDIN (UV):"Il Consiglio regionale impegna il Presidente
della Giunta regionale:
- a esprimere al Governo italiano un giudizio critico della
Regione sul provvedimento in questione;
- a richiedere la predisposizione (è stata tolta la dizione: "il
ritiro degli art. 6 e 7 del D.L. 111 ")
di provvedimenti che
consentano l'attribuzione alla Valle d'Aosta delle strutture
ospedaliere necessarie alla erogazione di un adeguato livello di
assistenza sanitaria invitando Governo e Parlamento ad approvare in
tempi brevi una riforma economica del sistema sanitario".
On a enlevé la dernière partie.
"Impegna inoltre il
Presidente del Consiglio a inviare copia della presente mozione a
tutti i Presidenti dei Consigli regionali, ai Presidenti dei
Consigli provinciali di Trento e Bolzano e ai Parlamentari
valdostani"
Questo sarebbe il testo della parte impegnativa della
mozione.
PRESIDENTE:
Se non ho capito male, la proposta del
Presidente della Giunta non modifica le premesse della mozione...
Interessa anche il preambolo?... Allora d'accordo... Va bene...
Ha chiesto la parola il Presidente della Giunta, Rollandin; ne
ha facoltà.
ROLLANDIN (UV):
Si j'ai bien compris, sur la partie
"
impegna
", je crois qu'il y aurait un accord. Sur les
prémisses il y a deux positions: une qui prévoit dans son ensemble
ce que j'ai dit, l'autre qui est soutenue de la part de M.
Beneforti, qui veut enlever les deux derniers alinéas
"sottolineato..."
et
"evidenziato...".
Alors on pourrait prévoir deux votations: une avec et l'autre
sans la partie conséquente à
"sottolineato..."
et
"evidenziato...".
PRESIDENTE:
A questo punto do lettura delle premesse della
mozione, nel testo emendato secondo le proposte del Presidente
della Giunta, senza cioè le ultime quattro righe del primo
capoverso.
"MOZIONE
PRESO ATTO che il Decreto Legge 25 marzo 1989, n. 111 "Misure
urgenti per la riorganizzazione del Servizio sanitario nazionale"
contiene misure in materia di assistenza specialistica ospedaliera
e farmaceutica, che prevedono una quota di partecipazione alla
spesa da parte dei cittadini;
CONSTATATO che tale decreto contiene norme che prevedono la
trasformazione degli ospedali con più di 500 posti-letto in aziende
autonome, staccate dalle U.S.L. nonché l'intervento dello Stato nel
caso la Regione non ottemperasse all'Approvazione della legge
relativa;
SOTTOLINEATA l'iniquità del provvedimento, la confusione che ha
provocato, l'ingiustizia di un'azione di governo che vuole sanare
il bilancio dello Stato senza colpire le spese inutili e l'evasione
fiscale;
EVIDENZIATO che nemmeno in questa occasione di riordino delle
norme sugli ospedali si è affrontato il nodo del Mauriziano, e la
Valle d'Aosta si troverà nella sempre più reale ipotesi di non
poter controllare le proprie strutture sanitarie senza avere
nemmeno la possibilità di costruirne delle proprie".
PRESIDENTE:
Se nessuno chiede la parola, pongo in
votazione le premesse testé lette della mozione in oggetto:
ESITO DELLA VOTAZIONE
Presenti: 29
Votanti: 28
Favorevoli: 21
Contrari: 7
Astenuti: 1 (Maquignaz)
Il Consiglio approva
PRESIDENTE:
Do ora lettura della parte dispositiva della
mozione, comprensiva degli emendamenti proposti dal Presidente
della Giunta ed accettati dai Consiglieri che l'hanno proposta.
"IL CONSIGLIO REGIONALE
IMPEGNA
il Presidente della Giunta regionale
a esprimere al Governo italiano un giudizio critico della
Regione sul provvedimento in questione;
a richiedere la predisposizione di provvedimenti che consentano
l'attribuzione alla Valle d'Aosta delle strutture ospedaliere
necessarie alla erogazione di un adeguato livello di assistenza
sanitaria invitando Governo e Parlamento ad approvare in tempi
brevi una riforma economica del sistema sanitario
IMPEGNA INOLTRE
il Presidente del Consiglio
a inviare copia della presente mozione a tutti i Presidenti dei
Consigli regionali, ai Presidenti dei Consigli provinciali di
Trento e Bolzano e ai Parlamentari valdostani".
PRESIDENTE:
Se nessuno chiede la parola, pongo in
votazione la parte dispositiva emendata, testé letta, della mozione
in oggetto.
ESITO DELLA VOTAZIONE
Presenti: 29
Votanti: 22
Favorevoli: 22
Astenuti: 7 (Beneforti, Bondaz, Fosson, Lanièce, Limonet, Trione
e Vesan)
Il Consiglio approva
PRESIDENTE:
A questo punto terminano i lavori del
Consiglio regionale. Pregherei i colleghi Capigruppo di volersi
ritrovare nella saletta delle riunioni, così potremo concludere già
stamani anche la parte concernente il calendario dei lavori del
Consiglio regionale.
La seduta è tolta
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK