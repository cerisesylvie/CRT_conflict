Consiglio Regionale della Valle d'Aosta - Oggetto del Consiglio n. 410 del 19 febbraio 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Autostrade e trafori alpini
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 410 del 19 febbraio 2019 - Resoconto
OGGETTO N. 410/XV - Approvazione di mozione: "Istituzione di
un tavolo di concertazione tra Ministero delle infrastrutture e dei
trasporti, società SAV e RAV e Regione per la ridefinizione del
quadro gestionale delle tratte autostradali valdostane".
Rini (Presidente)
- Passiamo al punto n. 42 all'ordine
del giorno. Per l'illustrazione, la parola al collega Daudry.
Daudry (UVP)
- Ci preme ringraziare i colleghi che nella
Conferenza dei Capigruppo di questa mattina hanno accettato di
anticipare questo punto all'ordine del giorno, essendo un ordine
del giorno che è stato condiviso da tutti perché porta la firma di
tutti i Capigruppo, ma soprattutto è un ordine del giorno che
riveste un'importanza fondamentale per un lavoro che è stato
iniziato presso l'Assessorato dei trasporti, con due riunioni che
hanno coinvolto i gruppi consiliari, i Comuni e soprattutto le
associazioni di categoria, i sindacati, le associazioni dei
consumatori e tutti coloro che si occupano dell'annosa problematica
delle tariffe autostradali. Era importante quindi poter portare
all'attenzione di questa seduta questo punto perché queste prime
due riunioni sono due riunioni preliminari, ma sono preliminari
soprattutto a un grande lavoro che l'Assessorato dei trasporti
dovrà portare avanti per affrontare questa problematica. La mozione
inizia con un piccolo cenno storico, un cenno storico che è
importante per ricordarci che queste importanti infrastrutture, le
autostrade, non sono state sempre il freno che oggi rappresentano a
causa dei rincari tariffari. Negli anni Sessanta, quando la Valle
d'Aosta si dotò dell'autostrada della tratta da Aosta a Quincinetto
e poi soprattutto in concomitanza dell'apertura dei due grandi
trafori, queste infrastrutture per tanti anni hanno dato la
possibilità sia di avere una mobilità interna, sia di rappresentare
per la Valle d'Aosta uno sviluppo della sua vocazione di
carrefour d'Europe
per il transito delle merci, delle
persone ed evidentemente per la caratteristica principale del
nostro territorio: i flussi turistici. Purtroppo con il passare del
tempo - e chi segue i lavori del Consiglio lo sa - da parecchi anni
a fine anno ci troviamo sovente a dibattere la questione dei
rincari delle tariffe, che hanno trasformato un'infrastruttura, che
poi si è completata nel primo decennio degli anni Duemila con
l'apertura della tratta da Aosta a Courmayeur... da un volano che è
stata è diventata in parte un freno.
Permettetemi anche, nell'illustrare questa iniziativa, di
sottolineare quello che il gruppo dell'Union Valdôtaine
Progressiste ha fatto su questo
dossier
: abbiamo fatto degli
studi, già nella passata legislatura, studi che abbiamo condiviso
con gli altri gruppi qui in Consiglio, che abbiamo presentato alla
popolazione anche con delle serate e degli studi che andavano a
rimarcare, a tracciare... l'ultimo è stato dato a tutti a inizio di
questa legislatura e crediamo che tutti i colleghi abbiano avuto la
possibilità di studiarlo e valutarlo. Il percorso che sottintende a
quest'azione, a questi studi è quello di voler trasformare una
protesta che solitamente le categorie di eletti sono abituate a
fare in una proposta, una proposta che prenda due direzioni in
particolare e che sono un po' gli obiettivi che si pone questo
testo: innanzitutto di trattare una migliore scontistica con le
società interessate, quindi la SAV e la RAV, e in prospettiva, nel
caso di una riapertura delle trattative per quanto concerne le
concessioni, di poter preliminarmente stabilire un tavolo di lavoro
tra la Regione, il Ministero, le società gestrici. Da questo punto
di vista, l'Assessorato dei trasporti e la Presidenza della Giunta
hanno avviato anche un dialogo proficuo con i nostri rappresentanti
a Roma, proprio nell'ottica di poter riportare i valdostani in
autostrada, poter attrarre nuovamente i turisti con dei prezzi più
agevoli, facendo un percorso di lavoro che sia fatto appunto tutti
insieme. Per questo, nell'aver illustrato di massima questo testo,
ci teniamo ancora una volta a ringraziarvi perché ci permetterà di
portare avanti questa iniziativa e di poterla lavorare al meglio e
vi ringraziamo soprattutto fin d'ora, oltre al fatto, come ho detto
in premessa, di avere sostenuto questo testo, per i contributi che
vorrete apportare ancora in questa direzione, in questo dibattito
per quest'annosa questione del rincaro delle tariffe
autostradali.
Presidente
- Apriamo la discussione generale. La parola
al collega Manfrin.
Manfrin (LEGA VDA)
- Comincio con il dire ovviamente che
ho sottoscritto questa proposta perché ne condivido ovviamente il
merito e l'obiettivo e mi permetto anche di fare un ringraziamento
per il lavoro svolto dall'Assessore Bertschy, che ha cercato -
secondo me forse in maniera un po' troppo ampia, ma insomma era
un'opera abbastanza complessa - di mettere insieme un po' tutte le
posizioni, però non posso non fare un piccolo prologo di come si è
arrivati a questa mozione, che, ripeto, ho firmato in maniera
convinta e che apprezzo. Infatti la genesi di questa iniziativa è
cominciata con una presa di posizione del Presidente Fosson, che,
per prevenire appunto la situazione dei rincari autostradali, ha
pensato bene, di concerto con il Governo regionale, almeno così
c'era scritto sul comunicato, di rivolgersi al Ministro delle
infrastrutture e dei trasporti auspicando una loro generale
razionalizzazione. Ecco, devo dire una cosa: in generale ho sempre
detestato i politici che auspicano - e, purtroppo, ce ne sono anche
molti qui -, l'auspicio è un augurio che si fa, sostanzialmente
quasi ammettendo di essere impotenti contro il fato o contro la
sorte avversa, insomma, è un sistema che si utilizza per attirare
su di sé il favore del buon Dio o della dea bendata, ma nulla ha a
che fare questo auspicio con la gestione quotidiana di una Regione,
una gestione che deve essere chiaramente pratica e concreta e che
non si può di certo avvalere degli auspici ma deve posarsi su basi
solide e reali. C'è un "ma" in più rispetto a questo, perché, oltre
agli auspici, lei, Presidente Fosson, è andato oltre chiedendo
l'apertura di un tavolo di confronto con lo Stato - quindi era già
stato chiesto questo ai tempi -, dove "
potessero
- allora
dichiarò -
essere esaminate le ipotesi di soluzione a questo
delicato problema
". Sostanzialmente quindi lei già ai tempi
chiese quanto riportato nell'impegnativa di questa mozione. Quali
sono stati a questo punto, mi sono chiesto, i risultati di questa
sua dura presa di posizione, di questo suo auspicio così
importante? Devo dirglielo, era poco tempo che lei era insediato
come Presidente, guardandola dal di fuori, dissi: caspita che
tempra ha il Presidente Fosson! Ha preso l'iniziativa e ci ha
addirittura messo ma faccia senza nemmeno consultarsi - come
immaginavo, quando si prende un'iniziativa di questo tipo - con
quelle forze che in Consiglio esprimono il Governo nazionale. Ho
detto: probabilmente sarà perché, come il Presidente Fosson ci ha
tenuto sempre a ricordare qui in aula, lui ha questi collegamenti
maturati in anni e anni di frequentazioni romane e quindi questi
fortissimi collegamenti parlamentari maturati in anni di Parlamento
gli saranno serviti per avere una strada prioritaria per parlare
direttamente con il Ministro. Si può immaginare quindi la delusione
quando, a seguito di queste roboanti dichiarazioni, abbiamo visto
che, invece, gli aumenti tariffari si sono realizzati anche per la
nostra Regione, ma questa non è chiaramente la sorte ribalda che...
come dire? si è un po' rivoltata rispetto agli auspici già espressi
dal Presidente, il problema è che non è stata soltanto avversa a
lei e al suo Governo, ma a tutti i valdostani e anche e
soprattutto, purtroppo, al sistema economico della nostra Regione.
Tutto questo è successo in un anno in cui il Ministero in realtà ha
"stabilizzato" in maniera diretta o indiretta ben il 90% della rete
autostradale italiana, ma, purtroppo, anche qui gli ottimi rapporti
romani vantati dal Presidente Fosson evidentemente non hanno
sortito alcun effetto. Oggi arriva giustamente questa mozione, che
ci è stato permesso di sottoscrivere grazie alla gestazione, e devo
riconoscere questo lavoro importante di mediazione che è stato
condotto... "
al fine di analizzare congiuntamente la situazione
attuale e ridefinire il quadro gestionale delle tratte autostradali
valdostane alla luce delle esigenze e delle legittime aspettative
della Valle d'Aosta
". Sostanzialmente quindi fare il punto
della situazione, ma che autoinvita - perché chiaramente non ci
nascondiamo, come abbiamo detto, questa iniziativa è stata
concertata dal Governo - il Governo "
ad avviare una riflessione
congiunta per migliorare, nell'ambito delle attuali concessioni, le
agevolazioni tariffarie a favore dei residenti e dei frequentatori
del territorio regionale
", un impegno che chiaramente non è che
necessitasse del benestare di questo Consiglio, ma si poteva fare
già direttamente come Governo.
Qual è quindi il vero punto di questa iniziativa? Quello di
avere un mandato politico per avere l'apertura di questo famoso
tavolo e su questo punto faccio ancora un paio di valutazioni. La
prima, se ritenete utile, come noi riteniamo, sedervi al tavolo con
il Ministero per condividere soluzioni per il nostro territorio,
sarebbe bene che i toni che più volte sono stati assunti in
quest'aula ipercritici nei confronti del nostro Governo venissero
decisamente smorzati, perché, se si vuole condividere qualcosa
effettivamente, è bene non dico adulare, ma nemmeno insultare la
controparte, come a più riprese, per esempio, ha fatto, non più
tardi di questa mattina, il collega Marquis. Mi risulta appunto
inconciliabile questa condivisione di obiettivi strategici che
Regione e Governo devono avere necessariamente per uscire da questa
impasse
nel momento in cui si dà ogni terzo minuto
dell'incompetente, del populista e di non so cos'altro al Governo
gialloverde.
La seconda valutazione che faccio è questa: ho sottoscritto
questa mozione, come gruppo e in rappresentanza della Lega, perché
prevede impegnative abbastanza leggere, iniziali. Solo
condivisibili da tutti e questo va appunto ancora a merito
dell'Assessore Bertschy per questa importante opera di mediazione,
ma l'obiettivo che ci si pone è molto concreto, quindi siccome
questa stessa è stata proposta anche alle associazioni di
categoria, ai sindacati e alle varie Giunte comunali, ai vari
rappresentanti degli organi sul territorio, quello che chiediamo è
di non utilizzare questa mozione per condividere le colpe o, ancora
peggio, per raccontare coloro ai quali è stata proposta che questa
è la panacea di tutti i mali, ma considerare questa mozione, questa
iniziativa come l'inizio di un percorso che necessariamente ci
vedrà in un costruttivo confronto. Questa è la valutazione che
vogliamo fare, ripeto, condividendo in pieno quanto è stato
scritto.
Presidente
- Ci sono altre richieste di intervento in
discussione generale? Se non ci sono richieste di intervento,
chiudo la discussione generale. Per la replica, la parola
all'Assessore Bertschy.
Bertschy (UVP)
- Io credo che di autostrade abbiamo
parlato molto nelle scorse legislature e anche all'inizio di questa
legislatura. Il tentativo che stiamo mettendo in atto tutti quanti
è quello di provare a fare un percorso diverso da quello del
passato, dove l'esercizio dell'interrogazione o dell'interpellanza,
che segnalava il problema poi non aveva una prosecuzione di
attività e di azione, abbiamo visto che è stato un esercizio
sterile nei confronti di un sistema legislativo che tutti
conosciamo, che in questi anni ha prodotto però la situazione che
oggi ci troviamo a vivere in Valle d'Aosta. Nel presentare questa
iniziativa a inizio anno quindi non abbiamo voluto creare
illusioni, ma piuttosto costruire un percorso e un'azione politica
che abbiamo poi allargato a tutti i gruppi politici, che ringrazio
per avere proposto e siglato la mozione, ma soprattutto esteso a
tutte le associazioni e alla comunità attraverso le sue
istituzioni. Non riteniamo quest'azione come capace di risolvere
con la semplice approvazione in aula il problema ma piuttosto
riteniamo che quest'azione politica possa metterci in condizioni di
segnalare con una forza, che si può creare attraverso la
collaborazione che è nata, un problema che investe in maniera
pesante l'economia, la mobilità, la situazione ambientale della
nostra Regione.
L'intenzione di coinvolgere tutti i gruppi politici, compresi la
Lega e i Cinque Stelle, sta nella misura in cui non è una scelta
isolata e soprattutto da parte nostra non vogliamo neanche
lanciarci in un'impresa che va oltre le nostre possibilità e le
nostre forze. Allo stesso tempo io credo che il collega Manfrin
debba anche comprendere che ci sta nell'attività politica la
possibilità su temi specifici di dire la propria e non credo che il
Presidente, nell'attività che ha fatto a fine anno, abbia cercato
di fare vedere i muscoli, piuttosto ha cercato di segnalare che
ancora una volta eravamo di fronte a un problema, che, tra l'altro,
si ripeterà durante l'anno, perché sappiamo bene che ci sono altri
aumenti alle porte, soprattutto per il tratto di autostrada che va
da Aosta a Courmayeur, però la volontà è stata quella di segnalare
per l'ennesima volta il problema. Forse proprio grazie a
quell'attività, oggi siamo qui a parlare di una mozione tutti
insieme, con la speranza che, visto che i gruppi politici che oggi
sono presenti in Consiglio e che governano a livello nazionale e
che hanno più volte sottolineato come i pedaggi autostradali, in
generale in Italia, ma anche in Europa sono un problema sul quale
bisogna intervenire per dare una risposta migliore ai cittadini...
ecco, la speranza è che questa vostra rappresentanza al Governo
nazionale possa essere utile alla Valle d'Aosta e in questo senso,
quando c'è un obiettivo da raggiungere, credo che prima di tutto
venga l'interesse superiore della nostra Regione. Da parte nostra
quindi, oltre a ringraziare per questo primo sostegno, che non è
che l'inizio di un percorso e che, con l'approvazione di questa
sera, ci vedrà estendere il documento a tutte le associazioni,
istituzioni alle quali l'abbiamo presentato nelle due riunioni
precedenti, vi invitiamo e ci invitiamo a continuare questo lavoro
a livello politico, ma anche con delle proposte concrete che
porteremo al tavolo dei concessionari. Le concessioni sono rigide e
hanno portato alla situazione di oggi, ma il sistema delle
autorizzazioni che a fine anno hanno permesso prima di ottenere su
otto passaggi lo sconto al 50%, di vedersi scontati quattro
passaggi, che poi è evoluto dai quattro ai due passaggi... è
comunque un'autorizzazione che avviene a inizio anno per
un'autorizzazione del Ministero e dell'ANAS.
Noi quindi vorremmo lavorare e tentare di lavorare a una
proposta di nuova autorizzazione che vada verso una forma di
abbonamento, sempre annuale, sempre sperimentale in attesa di un
ragionamento più completo sulle concessioni, che andranno a
scadenza e che ci vedranno sui due tratti di autostrada fare dei
ragionamenti insieme, con una visione anche più ampia che in
Consiglio regionale è già stata discussa, l'idea di valutare
l'acquisizione di una parte di società, la RAV, valutando bene
costi e benefici, che è un modo di affrontare le tematiche che sono
à la une
, ma soprattutto valutando nel suo complesso la sua
situazione generale del nostro traffico, compresa la situazione del
Tunnel del Monte Bianco. Ringrazio quindi per la disponibilità ad
aiutarci a fare questo percorso, che è un percorso nell'interesse
della nostra Regione ed è un tentativo che dobbiamo fare per
provare a migliorare la situazione, che ormai è pesante per la
nostra economia, ma anche per la vivibilità quotidiana del nostro
traffico sulla statale. Nel piano regionale dei trasporti questo
tema è affrontato e farà parte della discussione e della
concertazione di questi giorni.
Presidente
- Ha chiesto la parola la collega Minelli.
Minelli (RC-AC)
- Per dichiarazione di voto, volevamo
sottolineare anche noi che la mozione che è stata presentata in
modo congiunto oggi è il frutto di un'elaborazione che ha tenuto
conto anche in parte di alcune nostre osservazioni di tipo proprio
formale che erano state avanzate durante le riunioni, e che hanno
portato poi alla stesura del testo. Il nostro voto è ovviamente
favorevole, riteniamo che sia importante intervenire sulla
questione dei pedaggi autostradali e della viabilità, che deve
essere migliorata per quello che riguarda la tratta autostradale.
Quello che vorremmo sottolineare è che nella fase successiva, in
cui bisognerà elaborare le proposte concrete, l'Assessore parlava
ora di un abbonamento, ecco, noi riteniamo importante però che in
quella fase resti ben chiara la questione che nessun onere, per
quello che riguarda anche l'intervento sugli abbonamenti, dovrà
essere a carico dell'Amministrazione regionale.
Presidente
- Ci sono altre richieste di intervento? Ha
chiesto la parola il collega Rollandin.
Rollandin (UV)
- J'ai voulu relire les ordres du jour,
les motions et tout ce qui a été fait pendant ces dernières cinq
années. Je crois que le thème qui est aujourd'hui à la une, qui est
l'objet de cette motion chaque année avait un parcours, on essayait
de trouver des bonnes raisons, en quelque sorte plus des
escamotages pour essayer de réduire le péage des autoroutes qui
traversent notre région. Bien, je dois avouer que les tentatives
qu'on a essayé de faire ont été louables, mais malheureusement pas
toujours l'effort a été proportionnel aux résultats. On a essayé
dans le temps au moins de produire ce qui était le péage pour les
résidents de la Vallée d'Aoste, pour ce qui était l'un des
problèmes qui est encore à la une aujourd'hui, et avec des
résultats qui ont été rappelés, importants mais pas résolutifs. Je
crois que dans ce sens le thème bien sûr des transports est un peu
le thème à la une au niveau national, je crois donc qu'il soit
important qu'il y ait cette tentative encore une fois de faire de
sorte qu'on puisse trouver une façon pour reprendre un équilibre
sur les budgets des deux sociétés, tout en prévoyant qu'il y ait
une intervention à faveur soit des résidents que de ceux qui
fréquentent notre région.
Credo sia sicuramente necessario attivare tutte le strade che
possono in qualche modo portare a dei risultati tangibili sul tema
che viene ancora più in evidenza nel momento in cui sicuramente
andiamo verso un momento difficile, dove anche la disponibilità
finanziaria non è più quella di una volta, per cui anche il
pedaggio diventa un peso per chi comunque deve recarsi per lavoro
in Valle e nell'Alta Valle. Ora, trovare un sistema... voglio
ricordare che si era parlato di provare a vedere quali erano i
sistemi migliori: il sistema svizzero, il sistema francese, il
sistema misto, sistemi che in qualche modo possano far risparmiare.
Oggi chiaramente la mozione impegna a fare questi incontri e a
cercare di attivare dei meccanismi che sono ancora da mettere allo
studio. Giustamente si ricordava che molto dipende anche dalle
autorizzazioni ministeriali per quanto riguarda le tratte della RAV
e della SAV, laddove devono esserci anche degli equilibri
finanziari che sono soggetti appunto a queste autorizzazioni. Ecco,
senza farla troppo lunga, io mi auguro che ci sia un'interlocuzione
valida e sostenuta da parte di quelli che poi decidono se attivare
o meno determinati passi che vanno nella direzione di ridurre, ad
oggi purtroppo siamo ancora nella fase in cui aumentano, ancora
ultimamente sono aumentate le tariffe e aumenteranno ancora per
quanto riguarda la RAV. C'è quindi sicuramente un problema aperto,
correttamente si spera in questo modo, coinvolgendo un po' tutti di
riuscire a trovare un sistema che sia in qualche modo compatibile,
da una parte, con gli interventi a livello nazionale e nel contempo
le esigenze delle imprese. Voglio solo far notare, diceva prima la
collega Minelli, a condizione che non ci siano oneri a carico della
Regione, per quanto riguarda già solo la tangenziale, ci sono anche
degli oneri a carico degli abbonamenti, ci sono degli oneri anche a
carico della Regione. Dobbiamo quindi un po' tener conto di tutto
se vogliamo intervenire in un modo tangibile per quanto riguarda
gli operatori e i passaggi delle tratte che conosciamo. Io quindi
credo che l'iniziativa sia positiva, ecco mi auguro che si possano
trovare delle soluzioni pratiche che vadano nella logica qui
ricordata.
Presidente
- Ci sono altre richieste di intervento? La
parola alla collega Pulz.
Pulz (ADU VDA)
- Anche noi esprimiamo il nostro voto
favorevole in quanto oltretutto firmatari di questa importante
mozione, vorrei brevemente ricordare la posizione dei Sindaci della
Valdigne, che evidenziano come la questione del caro autostrade
abbia ricadute anche sulla salute, sull'ambiente e sulla sicurezza.
I TIR infatti, dicono, si stanno spostando sulla statale 26 dove il
traffico risulta meno fluente, ce lo potrà confermare il collega
Aggravi. La nostra prospettiva è comunque quella di una gestione
pubblica delle autostrade, ma nel frattempo la politica regionale
deve pretendere una riduzione dei pedaggi. Ben venga quindi il
sistema, qualunque esso sia, di forme di abbonamento. Meno proficua
ci pare invece l'acquisizione della società da parte della Regione
per evitare un Casinò bis.
Presidente
- Ci sono altre richieste di intervento? La
parola al Presidente Fosson.
Fosson (GM)
- Solo due parole al collega Manfrin, che
pensa a tutti i rapporti come un agone sportivo in cui ci si deve
percuotere e alla fine uno deve vincere. Mi permetto di dire che
non ho millantato nulla, ma il desiderio di trovarsi con il
Ministro Toninelli era forte proprio perché, come dicevano tutti, è
importante per le concessioni ministeriali avere un rapporto con il
Ministro. Io non ho mai millantato dei rapporti particolari con i
Cinque Stelle. Devo dire che, nonostante la collega Tripodi, che,
durante il periodo natalizio ci è venuta a trovare ed è stata molto
cortese, ma anche i colleghi Vesan e Mossa, che si sono dati molto
da fare affinché noi potessimo avere un incontro con il Ministro
Toninelli e così anche la Società Autostrade per l'Italia che
gestisce, ci ha chiesto di fare intermediari,
trade union
,
nonostante tutto questo, non siamo ancora riusciti ad avere un
incontro con il Ministro, e neanche quei vecchi amici della Lega,
che ho ancora per vecchie amicizie a Roma, non sono riusciti
ancora... io credo e sono sicuro che lei, Consigliere Manfrin, così
forte e vigoroso, che io stimo, riuscirà in breve tempo a farci
avere un incontro con il Ministro Toninelli e la ringrazio molto di
questo perché sarà molto positivo.
Presidente
- La parola al collega Manfrin.
Manfrin (LEGA VDA)
- Io mi limito a dire un paio di cose,
lei prende tutto sul ridere, prende sul ridere ogni volta che io
faccio un intervento nei suoi confronti, mi fa piacere...
(interruzione di alcuni Consiglieri, fuori microfono)
... "La gente allegra il ciel l'aiuta", quello che però dovrebbe
chiedersi è, prima di fare delle dichiarazioni e prima di
millantare dei contatti, verifichi se effettivamente queste
dichiarazioni poi troveranno accoglimento, se questi contatti sono
effettivi, se questi vecchi leghisti o vecchi contatti parlamentari
a cui lei fa riferimento sono effettivamente qualcosa di concreto,
oppure sono soltanto qualcosa di immaginario.
Presidente
- Ci sono altre richieste di intervento?
Possiamo mettere in votazione l'atto. La votazione è aperta. La
votazione è chiusa.
Presenti: 34
Votanti: 34
Favorevoli: 34
Il Consiglio approva all'unanimità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK