Consiglio Regionale della Valle d'Aosta - Oggetto del Consiglio n. 448 del 16 settembre 1982 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 448 del 16 settembre 1982 - Resoconto
OGGETTO N. 448/VII - COMUNICAZIONI DEL PRESIDENTE DELLA
GIUNTA.
PRESIDENTE:
Ha chiesto di parlare il Presidente della
Giunta, ne ha facoltà.
ANDRIONE - (U.V.):
E' vero quanto stato detto, mantengo
il divieto di fare la manifestazione qui perché è un parcheggio
pubblico ed ho delle continue lamentele per questa piazza che non è
sufficiente a contenere le macchine. L'ordine pubblico non si
mantiene solo evitando dei disordini, ma anche scegliendo a questo
scopo un'altra piazza, non destinata al parcheggio. Non vedo perché
si debba essere legati a questa piazza, come se fosse una questione
importante sotto il profilo del posto di lavoro.
Voglio fare una proposta di altra natura e di altra importanza
al Consiglio. In questo mese di settembre si sono verificate molte
bocciature di delibere comunali dovute al fatto che in applicazione
della legge 11 la CO.RE.CO ha notato che spese che dovevano essere
destinate esclusivamente alla gestione venivano invece destinate
agli investimenti. Effettivamente la legge regionale in materia
prevede - poiché vi era una duplice legislazione: la legge 10 e la
legge 11 - solo le spese di gestione; però il bilancio regionale è
stato approvato dopo che molti bilanci comunali erano già stati
approvati tenendo conto delle precedenti leggi di finanziamento
regionale che permettevano, anche se in modo parziale, degli
investimenti specifici per questioni sociali e culturali. Il
problema si può risolvere evidentemente con un'interpretazione
autentica o con una modifica alla legge, procedura questa che ci
porterebbe nel pieno rispetto della legge, praticamente alla metà
di novembre.
Seguendo l'autorevole precedente del Senato della Repubblica che
ha votato un ordine del giorno in cui si esprime una volontà
difforme da quella di una legge, con conseguente applicazione
dell'ordine del giorno da parte del Governo, proporrei al Consiglio
di votare oggi pomeriggio o domani un ordine del giorno nel quale,
richiamate le difficoltà che ho appena illustrate, si proponga di
ammettere al rendiconto, limitatamente all'anno 1982, anche le
spese per investimenti oltre alle spese di gestione. In questa
maniera si può sbloccare la situazione già a partire da lunedì
prossimo, quando l'ordine del giorno verrà per mia cura illustrato
alla CO.RE.CO..
PRESIDENTE:
Colleghi Consiglieri, c'è una proposta di
iscrizione all'ordine del giorno di un documento che viene definito
ordine del giorno; dopo la presa d'atto delle dimissioni del
Consigliere Ramera procederemo all'iscrizione dell'oggetto che sarà
eventualmente votato nel pomeriggio.
E' aperta la discussione sulle comunicazioni del Presidente
della Giunta. Ha chiesto di parlare il Consigliere Mafrica, ne ha
facoltà.
MAFRICA - (P.C.I.):
Siamo d'accordo per l'iscrizione di
questo ordine del giorno nel prosieguo dei lavori del Consiglio e
in linea di massima anche sul contenuto, quindi si potrà
rapidamente concordare.
Mi riferisco invece alla prima parte delle dichiarazioni del
Presidente della Giunta, per dire che secondo me si sta commettendo
un errore che può aprire nuove polemiche. Il Presidente della
Giunta dice che questo è un parcheggio pubblico, non ci sono dietro
altri motivi, perché dunque sgombrare il parcheggio il giorno della
manifestazione, creando così qualche disguido? Ebbene, per quello
che risulta a me, questo non è un parcheggio pubblico, ma è il
parcheggio privato del Palazzo dell'Amministrazione regionale; è
proprietà privata riservata a coloro che vengono a fare delle
pratiche, quando gli uffici della Regione sono aperti. In un giorno
di sciopero generale credo sia pretestuoso assumere questo tipo di
giustificazione per non concedere l'uso della piazza, e ritengo
inoltre che la scelta del Presidente della Giunta possa dare esca a
polemiche perché il rifiuto verrà interpretato nei più svariati
modi. Quindi ripeto l'invito al Presidente della Giunta a voler
riconsiderare, anche per evitare questo tipo di discussioni, la
propria precedente posizione.
PRESIDENTE:
Ha chiesto di parlare il Consigliere
Carlassare, ne ha facoltà.
CARLASSARE - (Democrazia Proletaria Nuova Sinistra):
Considero assolutamente pretestuosa la giustificazione del
Presidente della Giunta per non concedere la piazza ai lavoratori
delle Organizzazioni Sindacali per concludere la loro
manifestazione, ritengo che sarebbe molto più corretto sul piano
dei rapporti politici dire la vera motivazione che spinge il
Presidente della Giunta a mantenere questa posizione.
Vorrei ricordare come lo scorso anno per una manifestazione
delle Forze Armate si sia bloccato per due giorni il centro storico
della città, con prelievo delle macchine al sabato mattina. In quel
caso la manifestazione non aveva assolutamente nessun legame con la
piazza centrale della città di Aosta, dove si è tenuta, e la si
sarebbe potuta tranquillamente svolgere al prato della Fiera, se
non addirittura in un qualsiasi prato limitrofo alla città di
Aosta. In questa occasione, al contrario deve essere considerato il
significato politico che le Organizzazioni dei Lavoratori hanno
voluto dare scegliendo di concludere la manifestazione in piazza A.
Deffeyes. Si è voluto con questo gesto - e non mi pare di svelare
nessun recondito segreto - dare un significato simbolico a tutta la
manifestazione, identificando un interlocutore politico alle
rivendicazioni dei lavoratori, per cui invito il Presidente della
Giunta a dire almeno la vera motivazione politica per cui rifiuta
questa piazza.
PRESIDENTE:
Ha chiesto di parlare il Presidente della
Giunta, ne ha facoltà.
ANDRIONE - (U.V.):
L'ho detto: la manifestazione non si
farà qui, ma altrove. Riteniamo comunque di restare gli
interlocutori politici dei lavoratori della Châtillon dovunque si
faccia la manifestazione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK