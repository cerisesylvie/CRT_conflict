Consiglio Regionale della Valle d'Aosta - Oggetto del Consiglio n. 2538 del 25 luglio 2012 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ACQUE
Acque pubbliche
ENERGIA
Energia idroelettrica
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2538 del 25 luglio 2012 - Resoconto
OGGETTO N. 2538/XIII - Interpellanza: "Individuazione di
moderni strumenti di analisi per limitare il rilascio di nuove
concessioni di derivazione d'acqua ad uso idroelettrico".
Interpellanza
Con la deliberazione della Giunta regionale n. 1253 del 15
giugno 2012 sono stati stabiliti nuovi indirizzi per limitare il
rilascio di nuove concessioni di derivazione ad uso idroelettrico
per almeno tre anni, al fine di verificare gli effetti
dell'evoluzione normativa in atto.
Si è riconosciuto in particolare che le 104 domande di
prelievo d'acqua pubblica per uso idroelettrico depositate presso
l'Ufficio gestione demanio idrico e le 236 subconcessioni di
derivazioni a scopo idroelettrico già rilasciate possono comportare
gravi impatti sul territorio in termini di alterazione delle
condizioni di vita acquatica, del paesaggio del territorio montano,
del regime idrogeologico e della morfologia dei corsi d'acqua,
dell'interruzione del continuum fluviale, ma anche sulla
circolazione del reticolo idrico sotterraneo e sulla stessa
consistenza e continuità delle utilizzazioni già assentite.
L'annunciata "moratoria" - in realtà semplice "limitazione" -
sulla proliferazione di centraline idroelettriche in Valle d'Aosta,
però, "si applica solo alle domande di subconcessione di
derivazione d'acqua ad uso idroelettrico presentate successivamente
alla data di approvazione della presente deliberazione" e, di
fatto, ha portato ad accettare tutte le conseguenze delle
concessioni già rilasciate e di quelle in itinere che potranno
essere esaminate e accettate indipendentemente dai gravi pericoli
complessivamente denunciati.
Il proposito deliberato dal governo regionale è, infatti,
solo di "limitare il rilascio di nuove concessioni di derivazione
ad uso idroelettrico per almeno tre anni, al fine di verificare gli
effetti dell'evoluzione normativa in atto, in particolare per
quanto concerne gli incentivi economici alle energie rinnovabili, e
gli obiettivi della nuova programmazione europea e nazionale nel
settore idrico previsti per il 2015, e promuovere il mantenimento e
lo sviluppo sostenibile delle fonti energetiche rinnovabili già
esistenti su territorio regionale".
Con la precedente DGR. N. 976 del 4 aprile 2008 erano già
stati disposti, nel quadro degli indirizzi agli uffici per l'esame
delle domande di derivazione d'acqua, criteri limitativi per le
nuove richieste di concessione, anche in tal caso, però, solo in
riferimento alle domande ancora da presentare per cui si era anche
allora consentita l'approvazione generalizzata di tutte le domande
già presentate.
Si osserva anche che la deliberazione n. 1253 del 15 giugno
2012 stabilisce, senza ulteriori riserve o precisazioni per le
domande attualmente pendenti, di revocare la citata deliberazione
della Giunta regionale n. 976 del 4 aprile 2008.
I sottoscritti Consiglieri regionali
Interpellano
il Governo regionale per sapere:
1) quali strumenti di analisi la Giunta intende predisporre
per "verificare gli effetti dell'evoluzione normativa in
atto";
2) se nelle verifiche la Giunta prevede il coinvolgimento di
soggetti esterni all'amministrazione regionale, quali centri di
ricerca specializzati, università o associazioni operanti a difesa
dell'ecosistema;
3) sulla base di quali disposizioni la Giunta intende
valutare le domande presentate prima della DGR n. 1253 del 15
giugno 2012, attesa in particolare l'assenza, al momento, di "Linee
Guida" che individuino puntualmente i siti non idonei per nuovi
prelievi ad uso idroelettrico;
4) se continuano ad operare per tali domande i vincoli
introdotti dalla DGR. N. 976 del 4 aprile 2008, atteso che tale
deliberazione è stata revocata.
F.to: Louvin - Bertin - Giuseppe Cerise
Presidente
- La parola al Consigliere Louvin.
Louvin (ALPE)
- Grazie Presidente.
Ci rivolgiamo all'Assessore Marco Viérin, che è stato
all'origine di una deliberazione di cui molto si è parlato nelle
scorse settimane, con la quale sono stati stabiliti nuovi indirizzi
per limitare il rilascio di nuove concessioni di derivazione ad uso
idroelettrico per almeno tre anni, per verificare gli effetti
dell'evoluzione normativa in atto. L'Assessore sa che siamo molto
attenti a questa problematica, e ci è sembrato che l'annuncio fosse
superiore alla portata del provvedimento e che ci fosse anche un
rischio di ambiguità intorno alla nozione di "moratoria", che è
stata utilizzata giornalisticamente per descrivere gli effetti di
questo documento.
In particolare prendiamo atto che ci sono sul tavolo 104 domande
di prelievo di acqua pubblica per scopo idroelettrico; l'Assessore
sa che sono più di quelle che c'erano nel 2008, quando - sotto la
Presidenza del collega Caveri e per iniziativa dell'allora
Assessore Cerise - si decise di dare delle indicazioni più
stringenti agli uffici competenti in ordine al rilascio di queste
concessioni. Ne sono già state rilasciate 236 e la delibera
sottolinea - come sottolineava del resto quella del 2008 - la
gravità complessiva sul piano degli equilibri ambientali del
prelievo idroelettrico che viene effettuato. Allora, posto che più
che di moratoria si tratta di una limitazione per il futuro delle
domande che non pone nessun limite ulteriore, anzi, a nostro modo
di vedere - questo è il dato principale della preoccupazione -
sembra togliere dei limiti esistenti, ma siamo a discuterne proprio
perché lei ci offra delle risposte chiarificatrici, tolta questa
ambiguità, vorremmo sapere alcune cose importanti in ordine al
comportamento futuro dell'Amministrazione nel rilascio di nuove
concessioni di derivazione ad uso idroelettrico. In realtà non
saranno limitate negli anni futuri, saranno limitate le domande e
non le concessioni. Nel 2008 erano stati individuati dei criteri
particolari - lei li conosce molto bene -, erano state individuate
delle aree che potevano essere oggetto di indisponibilità al
prelievo.
La preoccupazione che abbiamo, andiamo direttamente al punto, è
se queste limitazioni sono ancora tutte operanti e se non sia stata
sul piano tecnico una distrazione, ma le ripeto: siamo in buona
fede a discuterne, ed è importante che lei, con altrettanta buona
fede, ci dia delle risposte chiare, se continuano ad operare per
queste domande i vincoli che erano stati introdotti nel 2008.
Quello che non vorremmo che succedesse è che ci fosse un succedersi
di delibere tutte dichiaratamente limitative, ma che ogni volta
lasciano aperto un cancello mentre ne chiudono un altro, perché
questo è il rischio che vediamo e che vorremmo evitare.
Lei annuncia che ci saranno degli strumenti di analisi
predisposti per verificare gli effetti dell'evoluzione normativa in
atto; non abbiamo chiarezza sul fatto se vorrà adottare o no delle
linee guida precise per l'insediabilità, per la localizzabilità di
queste centraline e se questo lavoro verrà fatto con la
compartecipazione di soggetti tecnici, ma anche di organismi che
hanno un'attenzione particolare agli equilibri territoriali,
associazioni che operano a difesa del sistema ambientale o centri
di ricerca specializzati e quant'altro. Chi sta mettendo mano a
questo coinvolgimento nelle verifiche e, ancora, visto che non
abbiamo queste linee guida al momento, su quali disposizioni la
Giunta valuta le domande che sono state presentate finora, qual è
il criterio a cui si attiene.
Abbiamo rilevato con preoccupazione l'assenza di una normativa
precisa di raccordo con il sistema precedente. L'Assessore ha molto
seccamente inserito la revoca della deliberazione Caveri-Cerise del
2008 con la quale erano stati stabiliti i precedenti indirizzi.
Allora, se la delibera è revocata, permangono quegli indirizzi per
gli atti precedenti, sulla base di quali regole vengono effettuate
le istruttorie per le procedure in corso.
Sono certo che l'Assessore dedicherà la necessaria attenzione e
precisione nel rispondere a questa interpellanza perché sa bene che
la posta in gioco è alta, le questioni sono di rilievo, ed è
fondamentale che anche l'opinione pubblica - oltre che i tecnici
che si occupano di queste cose - sappiano qual è lo stato
dell'arte. Grazie.
Presidente
- La parola all'Assessore alle opere
pubbliche, difesa del suolo e edilizia residenziale pubblica, Marco
Viérin.
Viérin M. (SA-UdC-VdA)
- Grazie Presidente.
Ringrazio il collega Louvin per darmi questa opportunità, oggi
lo potrei chiamare più "Lupin" che Louvin, per questo suo
"arrampicarsi sui vetri" per fare un ragionamento su un argomento
che gli viene sottratto in quanto opposizione nel dibattito
politico...non ho detto Arsenio, ho detto solo Lupin! Risponderò
perché, quando si toccano argomenti come questi, dove si
rappresentano le istanze della tutela del territorio che riguarda
tutti, anche il mondo economico, bisogna utilizzare quella famosa
parola che si chiama "buon senso". Credo che abbiamo fatto un
ragionamento molto responsabile, all'avanguardia, e a dimostrazione
di questo fatto basta guardare, caro Louvin, le dichiarazioni dei
produttori che hanno definito questo passaggio dell'Amministrazione
regionale "esagerato" ed è apparso in maniera molto evidente, anche
sugli organi di stampa. Quindi abbiamo cercato di coniugare la
tutela del territorio con un giusto sfruttamento per quelli che
sono gli aspetti economici.
Le lunghe premesse dell'interpellanza richiederebbero una lunga
premessa tecnico-legislativa, volta ad evidenziare le inesattezze e
l'infondatezza delle informazioni riportate nella stessa e che poi
oggi il collega ha riportato con parole sue, in aula, derivanti
dall'impossibilità per voi di presentare argomentazioni consistenti
di fronte al comportamento della maggioranza che sta operando sul
tema con autorevolezza e responsabilità. Come ho avuto modo di
ribadire nella discussione delle mozioni da voi presentate e non
approvate nel 2010 e a giugno di quest'anno, in un settore
strategico per la Regione, sia economicamente, sia per la tutela
del territorio, la Regione è considerata un punto di riferimento e
di eccellenza per quanto concerne la gestione e la valutazione
degli impianti e delle derivazioni idroelettriche legate
all'intensa attività di sperimentazione in corso.
Con riferimento al primo quesito, ricordo che in questo momento
sono due i grandi argomenti che interessano direttamente le
derivazioni idroelettriche: l'evoluzione normativa in atto, in
particolare per quanto concerne gli incentivi economici alle
energie rinnovabili, e l'attuazione della direttiva europea in
materia di acque, in particolare per quanto concerne gli obiettivi
di qualità delle acque stesse, presenti nella nuova programmazione
europea e nazionale nel settore idrico, previsti per il 2015.
Rispetto a questi due temi la Regione non è inerte, gli uffici
competenti stanno attentamente seguendo l'evoluzione delle diverse
proposte di regolamentazione attualmente allo studio, che incidono
sull'entità degli incentivi economici e che vanno ad imputare in
modo sostanziale sull'economicità o meno di un intervento.
L'Assessorato alle opere pubbliche sta seguendo con particolare
attenzione l'attuazione della direttiva europea in materia di acque
ed il 2015 sarà la prima scadenza della direttiva rispetto alla
quale si potrà verificare l'efficacia delle misure adottate per
conseguire e preservare l'obiettivo di buona qualità, stabilito
dalla normativa stessa. I tecnici stanno quindi attivamente
partecipando alle diverse iniziative in atto a livello nazionale e,
di concerto con le Autorità di Bacino, stanno definendo le
iniziative da porre in essere unitamente alle altre Regioni, alle
Autorità di Distretto ed al Ministero dell'ambiente, con un
coinvolgimento di tutto il tavolo. Gli strumenti di analisi sono
già attivi e saranno implementati ove dovessero sorgere esigenze
specifiche. Ribadisco che ad oggi la Regione è considerata un punto
di riferimento e di eccellenza per quanto concerne anche la
gestione, la valutazione degli impianti e delle derivazioni
idroelettriche legate all'intensa attività di sperimentazione.
Con riferimento al secondo quesito, è necessario evidenziare che
tutte le azioni regionali di programmazione dell'uso e della tutela
della risorsa idrica sono strettamente connesse a quelle di
attuazione del piano di gestione di Distretto di Bacino padano. La
loro elaborazione avviene quindi nell'ambito di tavoli di lavoro,
ai quali partecipano i massimi esperti del settore e le loro
determinazioni sono sottoposte alla procedura di partecipazione
pubblica prevista dalla normativa comunitaria. La partecipazione a
progetti europei permette ai tecnici regionali di confrontarsi con
esperti di grande livello internazionale; tutto quello che sarà
necessario per meglio definire l'analisi della situazione e le
linee di intervento sarà quindi fatto. Anche in questo caso sono
coinvolti i soggetti specializzati o interessati nell'ambito delle
procedure di confronto pubblico previste dalla normativa di
riferimento. Saranno coinvolti comunque tutti i cosiddetti
"portatori di interesse".
Con riferimento al terzo quesito, ritengo che sia sfuggito che
la deliberazione n. 1253 di quest'anno è stata adottata ai sensi
dell'articolo 12, comma 10, del decreto legislativo n. 287/2003,
che recita:
"Le Regioni possono procedere alla individuazione di
aree e siti non idonei alla installazione di specifiche tipologie
di impianti"
...è da lì che abbiamo potuto anticipare un
intervento che - come ho detto - ci viene contestato da parte dei
produttori. Infatti la deliberazione che abbiamo adottato indica i
siti non idonei per l'individuazione di derivazioni idroelettriche,
rafforzando quanto già dissi a giugno, ovvero che sono
indisponibili a nuovi prelievi ad uso idroelettrico tutti i corpi
idrici presenti sul territorio regionale. Se lei ha presente la
delibera, ad eccezione di quelle con doppio uso, cosa di buon
senso, le attuali derivazioni sono utilizzate a scopo agricolo ed
acquedottistico, quindi non è altro che un razionale sfruttamento
per la risorsa idrica già utilizzata da altre attività. Le domande
presentate prima della deliberazione della Giunta di quest'anno
saranno valutate sulla base delle prescrizioni del piano regionale
di tutela delle acque approvato nel 2006, che individua le modalità
attraverso le quali autorizzare le derivazioni e le misure di
salvaguardia dell'ecosistema fluviale da adottare.
Con riferimento al quarto quesito, ricordo che la deliberazione
n. 976/2008 aveva introdotto criteri specifici di ammissibilità
delle nuove domande, mentre l'istruttoria delle domande ritenute
accoglibili perché coerenti con la deliberazione stessa sarebbe
avvenuta secondo le procedure della normativa statale e regionale,
cioè in merito al piano regionale di tutela delle acque. Quindi la
delibera di Giunta è stata abrogata, ma i criteri, quelli del piano
regionale, sono sempre stati seguiti e quindi continuano ad
esserci. Per tali domande continuano ad operare i vincoli della
deliberazione della Giunta n. 976 e non cambiano le modalità di
svolgimento dell'istruttoria, perché quei vincoli erano stabiliti
dal piano delle acque e non solo dalla delibera. Sottolineo che
dopo l'entrata in vigore della deliberazione di quest'anno le
domande che saranno presentate dovranno essere coerenti con i nuovi
criteri, che sono molto più restrittivi della deliberazione del
2008. Quando lei mi parla delle domande rimanenti, a detta degli
uffici - e lei lo sa perfettamente -, se noi andavamo a toccare
quell'aspetto rischiavamo di avere delle grosse conseguenze di
richiesta danni, perché sono domande già depositate. Le ricordo che
in questi anni la media di domande presentate e respinte da questo
Governo è stata intorno al 50 percento, quindi non è vero che anche
nel passato non si sia fatto un attento esame delle domande
presentate, perché circa il 50 percento - fra procedure VIA e altro
- sono state respinte.
Presidente
- La parola al Consigliere Louvin.
Louvin (ALPE)
- Grazie Presidente.
Forse avrò caratteristiche alla "George Descrières", un po'
"alla Lupin", ma di fronte ad uno Sherlock Holmes come l'Assessore
non posso che sentirmi inibito ed anche frastornato dalla quantità
di dati e dal rigore logico con il quale sono stati
presentati...quindi mi perdonerà se sarò un po' confuso ed
approssimativo! Ho avuto la sensazione che lei si ammantasse in un
fumo, forse la pipa d'oppio di Sherlock Holmes aiuta in questo, di
idee di buon senso, di avanguardia, ed addirittura di essere
considerati, come Giunta regionale, dei durissimi difensori della
linea ambientale al punto di essere tacciati come esagerati da
parte dei realizzatori di centraline!
Assessore, mi pare che dobbiamo scendere sul concreto e non solo
limitarci ad autoqualificare, come lei fa, la Regione come punto di
eccellenza; i fiori all'occhiello, ormai...stiamo un poco abusando
di queste cose; credo di più nell'
understatement
, nel
profilo basso di questa Regione...forse è meglio di questi tempi
che tutti quanti adottiamo un profilo basso e non vantiamo troppo
eccellenze particolari! Sul concreto della questione, le confesso
di non sentirmi rassicurato. Leggerò, proprio perché ho questo
ritardo, questa mia forse particolare debolezza intellettuale che
non mi consente di cogliere immediatamente tutti i riferimenti, ma
mi pare che non abbiamo alzato i presidi giusti e, in qualche caso,
stiamo rischiando di eliminarli.
Lei, in sostanza, mi ha detto - rispetto alla questione nodale
delle domande in corso di esame - che già prima tanto non venivano
applicati i criteri, sostanzialmente erano valutate sulla base del
piano di tutela delle acque. Ma questo mi mette in preoccupazione,
perché le Regioni sono titolari di poteri importanti per quanto
riguarda l'individuazione delle aree non idonee. Allora noi avremmo
necessità di avere nel settore idroelettrico qualcosa di simile a
quello che è stato per il fotovoltaico e per l'eolico, cioè una
definizione circostanziata delle aree in cui si può effettuare
ulteriori prelievi, altrimenti rischiamo di avere una Regione dove
si discute tanto...poi lei ci dice che si sta lavorando con i piano
di Bacino, si sta seguendo la direttiva acque per vedere cosa
succede, ma alla fine non avremo utilizzato quegli strumenti
essenziali di cui c'è bisogno: linee guida per autorizzare gli
impianti idroelettrici, cioè dobbiamo sapere con precisione quali
aree sono utilizzabili. Lei ci dice delle cose che sono un attimino
banali, dice: "sono indisponibili al prelievo tutti i corpi
idrici"; ma, allora, come fa a continuare a rilasciare concessioni?
Ma che indisponibilità? Non sta mica rilasciando solo concessioni
per quattro alpeggi, insomma! E poi quando ci sono le varianti
sostanziali, tutto questo rimane possibile.
Assessore, leggerò - anche insieme ad altre persone che sono
interessate - attentamente quello che lei ha detto, ma la
preoccupazione che abbiamo letto in questi giorni, anche in
relazione a vicende come quella del Cortlys, cioè che siano alzate
queste limitazioni che c'erano in base alla delibera del 2008, lei
non l'ha assolutamente fugata, anzi l'ha rinforzata!
Ci diamo appuntamento nel "Guardie e Ladri" ad una prossima
occasione. Per parte mia, mi farò carico di studiare attentamente;
cerchi lei, forse, anche di ascoltare altre campane oltre a quelle
che ascolta!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK