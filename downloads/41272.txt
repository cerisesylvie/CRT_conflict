Consiglio Regionale della Valle d'Aosta - Oggetto del Consiglio n. 432 del 20 febbraio 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
SPORT E TEMPO LIBERO
Enti e Società sportive
Infrastrutture ricreativo-sportive
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 432 del 20 febbraio 2019 - Resoconto
OGGETTO N. 432/XV - Interpellanza: "Verifiche in ordine alla
mancata sottoscrizione di un contratto per l'utilizzo di locali
siti all'interno del Palazzo Sportivo di Verrès da parte
dell'Associazione Sportiva Danza & Danza".
Rini (Presidente)
- Punto 27 all'ordine del giorno. La
parola al collega Manfrin.
Manfrin (LEGA VDA)
- Chiedo scusa, ma faccio solo una
rapida digressione. Visto che parliamo di strutture pubbliche,
volevo porre l'attenzione sul finanziamento delle scuole pubbliche
che negli scorsi giorni sono arrivati. Avevamo diffuso un
comunicato, perché ben 600 mila euro erano stati erogati dal
Governo centrale per quanto riguarda l'edilizia scolastica, però
oggi scopriamo dalla pagina Facebook dell'assessore Certan che in
realtà questo non è stato un atto del Governo centrale ma è stato
un atto del munifico Governo regionale, così almeno c'è scritto.
C'è una bella immagine dello sguardo fiero dell'assessore Certan
che scrive: "edilizia scolastica, più 600 mila euro per le scuole
valdostane". Questo risulta oltremodo strano, perché proprio lo
stesso assessore Certan aveva detto: ma caspita, mancano 70 mila
euro. Come dire, non so se dare il benvenuto a questo nuovo
rappresentante del governo all'interno della Giunta della Valle
d'Aosta, oppure guardare con un certo fastidio chi magari cerca di
procurarsi della pubblicità, pur non essendo in realtà artefice di
alcunché. Tant'è vero che qualcuno sulla sua pagina ha commentato:
"da Roma arrivano i soldi delle nostre scuole: non dimenticare di
protestare per questa ingerenza del Governo centrale, mi
raccomando". Io credo che con questo abbiamo potuto concludere la
questione.
Venendo invece alla nostra interpellanza - mi spiace che, in
questo momento, non ci sia qui l'assessore Certan a godersi anche
questo delizioso momento di alta politica - parliamo della
questione che riguarda la gestione e il contratto della piscina di
Verrès. Come ricorderà, assessore Borrello, nel Consiglio di circa
un mese fa le chiesi lumi circa la natura del rapporto tra la
società Regis Sport, l'associazione sportiva Danza & Danza e la
Regione autonoma Valle d'Aosta. Le citai in quella occasione tutta
una serie di documenti e di rapporti sussistenti tra Regis Sport e
Danza & Danza. Ora, io sono in attesa di leggere i capitolati
d'appalto che dai primi anni 2000 fino a oggi hanno regolato i
rapporti tra i tre soggetti, ma quello che ai tempi mi comunicò
nella sua risposta mi lasciò davvero basito.
Faccio una premessa. È chiaro ed evidente che questa è una
situazione che lei eredita e quindi non è chiaramente responsabile
di questo, ma credo che a quanto sto per dirle vada posta
un'importante attenzione. È lecito infatti pensare che tra due o
tre soggetti che hanno un rapporto ventennale, così come dimostrato
anche la volta scorsa dagli atti che abbiamo citato, vi siano altri
atti, ovviamente tra di loro, che perlomeno regolano, almeno
tenuemente, il rapporto tra di loro. Quindi, immagini il mio
stupore nel momento in cui lei, leggendo quello che giustamente gli
uffici le hanno trasmesso e chiaramente non essendone responsabile,
mi disse una cosa che mi lasciò di stucco, ovvero che le pretese
della Danza & Danza risultano inconsistenti, perché come
riconosciuto da entrambe le parti l'occupazione degli spazi è
iniziata verosimilmente intorno all'anno 2003, sulla base di un
mero accordo verbale con l'allora responsabile della piscina di
Verrès; io ho preso questa sua dichiarazione che immagino sarà
quello che le hanno trasmesso gli uffici.
Lei capirà, Assessore, che un mero accordo verbale che regola i
rapporti tra un bene pubblico gestito da un privato e
un'associazione non è proprio il massimo della trasparenza, né
credo anche della regolarità, ma questo ovviamente sarà tutto da
approfondire. Non lo è nella misura in cui - posso produrlo, lo
mostro ora e adesso lo leggo - che invece ci sono alcune ricevute
di pagamento che testimoniano in maniera inoppugnabile che i
rapporti c'erano e non erano verbali. Le leggo uno dei tanti:
questo è un documento del 22 aprile 2016, raccomandata a mano,
spedita dalla Regis Sport alla spettabile ASD Danza & Danza. Il
titolo della comunicazione è "adeguamento canone di locazione" e il
testo riporta: "con la presente la Regis Sport, nella figura del
suo legale rappresentante, signor Nicola Brescia, propone
l'adeguamento a partire dal 1° ottobre 2016 del canone di affitto
dei due locali, utilizzati in via esclusiva - utilizzati in via
esclusiva! - presso la piscina palestra regionale di Verrès da noi
gestita, a euro 950 mensili comprensivi di oneri di riscaldamento e
corrente elettrica. Cordiali saluti". C'è la firma, c'è il timbro e
questa è una comunicazione ufficiale intervenuta tra i due enti. È
evidente quindi che sostenere l'esistenza di un mero accordo
verbale mal si accordi con la necessità di trasparenza, a maggior
ragione per chi gestisce dei beni pubblici, anche perché qui è
nettamente evidenziato - questa è uno, ma ci sono tantissimi atti
prodotti - che in realtà i rapporti tra loro non erano soltanto
verbali, ma erano assolutamente concreti.
Alla luce di quanto le ho esposto, le chiedo con questa
interpellanza di chiarire "le motivazioni per le quali dal 2003 ad
oggi l'ente gestore del complesso sportivo di Verrès non abbia
sottoscritto con l'Associazione sportiva Danza & Danza un
regolare contratto di affitto dei locali" e "quale sia stata, dal
2003 ad oggi, la natura del rapporto fra la Regione Autonoma Valle
d'Aosta, società Regis Sport e l'associazione sportiva Danza &
Danza".
Chiedo ancora cortesemente, se i gestori della piscina di Verrès
potevano concedere in via esclusiva dei locali di quella struttura
all'associazione in oggetto o a qualsiasi altra associazione,
perché su questo verte un altro problema: secondo quanto ci è stato
anticipato, ma ripeto sono in attesa di ricevere i capitolati di
appalto, quei due locali non si potevano concedere in via esclusiva
a una società. Tant'è vero che, nell'ultima azione che è stata
portata anche in Tribunale e di cui abbiamo parlato la volta
scorsa, è stato sostenuto il fatto che non si potevano concedere
quei locali in via esclusiva, quindi dare le chiavi e farli gestire
soltanto a quella associazione, e che non vi era alcuna possibilità
da parte dell'associazione di chiedere un mantenimento dei rapporti
attuali, ma soltanto quelli di affittare quei locali negli orari in
cui la piscina era aperta. Quindi l'associazione non poteva
prendere le chiavi della struttura, aprirla in maniera autonoma e
affittare quei locali in maniera indipendente rispetto all'apertura
della struttura.
Mi auguro che tutto questo sia solo un grande malinteso e che
lei potrà chiarirlo! In caso contrario ci vedremo costretti anche a
rivolgerci alle autorità competenti, che peraltro hanno già
sollevato alcune irregolarità di cui penso parleremo ancora.
Presidente
- La parola all'assessore Borrello per la
risposta.
Borrello (SA)
- Questa è la seconda puntata di una
questione che lei ha già posto un mesetto fa, più o meno, rispetto
a questa tematica. Tengo a sottolineare che, per quanto riguarda
l'assessorato ai lavori pubblici, questa competenza è rientrata
all'interno dell'assessorato stesso a partire dalla
riorganizzazione di settembre. Come lei ha correttamente
anticipato, è una questione che abbiamo ereditato, non solo
personalmente ma anche come assessorato.
Il tutto parte dal 2003, ovviamente non ho conoscenza di quello
che è successo nel passato e, così come è successo per la risposta
che le ho formulato nella precedente adunanza, ho dovuto chiedere
informazioni, anche in virtù del fatto che ci sono state delle
cause e degli appelli che hanno già concluso il loro percorso. Io
leggerà quanto mi è stato formulato dai dirigenti, in continuità
con quanto avevo fatto l'altra volta, perché non ho avuto
possibilità di prendere informazioni in tal senso ulteriori
rispetto a quanto lei ha esposto.
Per quanto riguarda il primo quesito. "Precisato che in ogni
caso non si tratterebbe di un contratto di locazione, in quanto il
gestore concede l'utilizzo di spazi pubblici a tempo determinato,
come peraltro avviene per altri spazi concessi, si ignora per quale
motivo il rapporto fosse stato regolato da un semplice accordo
verbale, anche perché si ribadisce che la questione riguardava
esclusivamente i rapporti tra l'associazione Danza & Danza e il
concessionario della gestione dell'impianto". Un piccolo inciso
dell'assessore: lei ha parlato di un adeguamento del 2016;
sottolineo l'elemento temporale e continuo a leggere. "Tuttavia con
il nuovo contratto di gestione sottoscritto a partire dal mese di
settembre 2017 la Regione, venuta a conoscenza dell'anomalia legata
al perdurare della presenza di una sola società sportiva negli
spazi pubblici legati alla concessione del servizio di gestione
delle piscine, ha voluto dare massima trasparenza alla procedura
intimando al gestore di pubblicare dei bandi annuali o stagionali
per l'utilizzo degli spazi di cui si tratta, in modo che qualunque
soggetto interessato potesse legittimamente concorrere all'utilizzo
dei medesimi".
Per quanto riguarda il secondo quesito. "Dal 2003 a oggi si sono
susseguiti tre diversi contratti di gestione: uno terminato nel
2008, il secondo per il periodo 2008/2017 e quello attualmente in
corso per il periodo 2017 fino al 2027. In tutti i contratti il
solo referente per l'Amministrazione regionale è stato il gestore
identificato nella società Regis Sport. Nessun rapporto è mai
intercorso tra la regione e la società Danza & Danza".
Terzo quesito. "L'Amministrazione non potrà che agire applicando
il contratto in essere e i capitolati - che giustamente lei ha
citato - provvedendo a verificare il pieno rispetto delle
prescrizioni previste nel capitolato di appalto in vigore".
Io mi fermo qui. Le ho detto quanto ho recuperato rispetto alle
azioni messe in essere dall'Amministrazione regionale. La
situazione, come ho già detto all'inizio del mio intervento, ha
avuto un'evoluzione: ci sono state anche cause e appelli, ma non
entro nel merito di come è andato a finire questo tipo di
ragionamento. Ci sono tutte le possibilità di poter fare degli
approfondimenti e non ritengo ci sia nessun tipo di elemento
ostativo rispetto a qualsiasi azione voi vogliate porre in
essere.
Presidente
- Per la replica la parola al collega
Manfrin.
Manfrin (LEGA VDA)
- La ringrazio, Assessore, per aver
fornito le risposte, nel limite della sua conoscibilità degli
eventi. Appare però fortemente particolare il fatto che si ignori
il motivo per il quale un rapporto tra il gestore di un bene
pubblico regionale e un subaffittuario, un subgestore, manchi
totalmente. È evidente che, se viene utilizzato un bene, deve
esserci un contratto che regoli il rapporto tra i due soggetti. Se
non vi è un contratto che regola un rapporto tra due soggetti, come
disciplinato anche da questa comunicazione - ricordo che sono
soggetti che utilizzavano quella struttura in via esclusiva, così
come dichiarato - è evidente che c'è nettamente un problema che si
dovrà andare ad approfondire.
Registro che, da quello che ha sempre detto e da quanto emerge,
pare che non si potesse concedere quei locali in via esclusiva;
questa è una parte della sua risposta che mi pare di aver capito.
Non si potevano concedere locali in via esclusiva, ma ci sono le
comunicazioni che invece dichiarano che effettivamente quei locali
erano concessi in via esclusiva. Quindi, sarà nostra premura
approfondire questa vicenda, tutto il faldone e tutta l'intera
segnalazione. Peraltro, vorrei solo una conferma, perché forse ho
capito male: mi pare che l'ultimo capitolato affidi la gestione dal
2017 al 2027, quindi dieci anni di gestione della stessa struttura
allo stesso soggetto. Saremmo molto curiosi di vedere come è stato
scritto questo bando, con quali caratteristiche e se vi sono,
appunto anche qui, dei rilievi da fare.
Presidente
- Grazie, colleghi. Possiamo terminare la
seduta. I lavori riprenderanno alle 15:30.
La seduta termina alle ore 13:00
.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK