Consiglio Regionale della Valle d'Aosta - Oggetto del Consiglio n. 2588 del 19 settembre 2012 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Ordinamento degli uffici e del personale
FORESTE E TERRITORI MONTANI
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2588 del 19 settembre 2012 - Resoconto
OGGETTO N. 2588/XIII - Interpellanza: "Determinazione del
sistema organizzativo di gestione della cantieristica idraulico
forestale per l'anno 2013".
Interpellanza
Preso atto del nuovo sistema di gestione della cantieristica
idraulico forestale che ha integrato la gestione regionale con
l'esternalizzazione;
Preso atto della graduatoria ufficiale per l'assunzione nei
cantieri forestali del Dipartimento Risorse Naturali e Corpo
Forestale dell'Assessorato Agricoltura e Risorse Naturali e della
Società per Azioni per la gestione di servizi alla Pubblica
Amministrazione regionale, di cui alla L.R. 44/2010, che ha 1219
operai ufficialmente iscritti;
Tenuto conto che 660 operai stagionali erano stati assunti
dalla graduatoria nel 2011;
Constatato che la nuova organizzazione ha fortemente ridotto
il numero degli occupati stagionali;
Constatato altresì che non è chiaro se l'organizzazione del
2012 verrà confermata negli anni a venire e se i finanziamenti
previsti sono ancora disponibili, al fine di consentire alle
imprese investimenti in professionalità e attrezzature di
settore;
il sottoscritto Consigliere regionale
Interpella
la Giunta regionale per sapere se intenda:
1) confermare per il 2013 l'attuale sistema
organizzativo;
2) chiarire come recuperare almeno parzialmente l'enorme
patrimonio di mezzi e attrezzature della gestione pubblica dei
cantieri idraulico forestali;
3) dare la disponibilità a un confronto nella Commissione
competente per valutare soluzioni che favoriscano maggiore
occupazione fermo restando i limiti di spesa.
F.to: Donzel
Président -
La parole au Conseiller Donzel.
Donzel (PD)
- Grazie Presidente.
Torniamo su un tema che è stato in questi ultimi due anni
veramente al centro dell'attenzione del Consiglio regionale,
soprattutto perché la procedura cosiddetta di "esternalizzazione
dei cantieri" doveva modernizzare e dare efficienza ad un sistema
in cui negli ultimi tempi da parte della Giunta regionale venivano
espresse riserve sulle attività svolte dagli operai.
Ci siamo sempre battuti perché venisse garantita la massima
occupazione ed in qualche modo doveva confortarci, il primo anno,
il fatto che veniva creata una società salvaprecari, e poi anche lì
abbiamo avuto una perdita di occupazione, e nel secondo anno il
meccanismo era garantito soprattutto dalla quantità di denaro messo
in campo dall'Amministrazione regionale, che era sostanzialmente
riconducibile agli investimenti fatti in passato. Questo meccanismo
era sostenuto attraverso una clausola sociale che doveva garantire
l'occupazione.
Si è parlato di cifre, si è parlato di investimenti pari a
8.000.000 di euro, che dovevano nel caso di non utilizzo appieno di
queste risorse tramite il meccanismo del ribasso d'asta, generare
ulteriori cantieri nell'anno, quindi i lavoratori partivano con un
impegno di 8.000.000 di euro in progetti che poi dovevano crescere
con il recupero dei ribassi d'asta. Io ho fatto, grazie ad una
solerte collaboratrice degli uffici regionali, un piccolo calcolo:
sono andato a sommarmi tutte le cifre impegnate nei vari settori e
per il settore foreste ho rilevato un impegno di 1.270.000 euro,
per le aree protette 105.000 euro, per i lavori idraulico-forestali
2.568.000 euro, per la sentieristica 1.700.000 euro, per le aree
verdi 669.000 euro, per un totale generale di 6.343.000 euro.
Queste sono le cifre impegnate effettivamente, considerate anche le
gare deserte. Allora 6.343.700 euro non sono gli 8.000.000 che sono
stati promessi...ne mancano un bel po'! Ma se poi vado a vedere con
il ribasso d'asta quanto è stato effettivamente affidato - quindi
escluso le gare deserte - ed applico le percentuali di ribasso,
scopro che la cifra effettivamente impegnata è di 4.900.000 euro,
che sono ben 3.000.000 in meno di quelli che dovevano essere
impegnati nella cantieristica forestale; cioè l'annuncio degli
8.000.000 è stato un annuncio, perché qua parliamo di
4.900.000.
Quindi la preoccupazione è forte, perché ormai siamo in una
stagione per la quale difficilmente riusciremo ad impegnare in
lavori forestali 3.000.000 di euro, anche perché le imprese, alcune
che hanno applicato la clausola sociale, applicandola alla lettera,
hanno occupato solo i lavoratori della clausola sociale, quindi
quest'anno non finiranno i lavori. I lavori slitteranno all'anno
successivo, perché invece di mettere una squadra di 10 lavoratori,
la clausola sociale ne prevedeva 4, ne hanno assunti 4 e quei 4 non
sono maghi, non possono fare il lavoro di 8-10 persone, e il lavoro
slitta all'anno prossimo. Quindi alcuni lavori di quest'anno non
verranno finiti ed andranno a finire l'anno prossimo.
Quello che vogliamo capire, siccome qui è impegnato il fronte
del lavoro che ci sta particolarmente a cuore, è perché molti non
hanno lavorato, e glielo avrà riferito il suo segretario che si è
preso cura durante l'estate di telefonare a go-go a tutti per
sapere se lavorano o no, quindi le avrà detto che molti non hanno
neanche avuto la chiamata di un'azienda! Quindi, confermare per il
2013 l'attuale sistema organizzativo serve a capire se gli
8.000.000 fanno la fine di quest'anno, che ne sono stati
effettivamente impegnati 4.900.000 o se per l'anno prossimo gli
8.000.000 li mettiamo in campo sul serio, li rendiamo veramente
operativi; anche perché alcune imprese sarebbero intenzionate a
fare anche degli investimenti, magari quest'anno non hanno comprato
tutto il materiale necessario, ma se si capisce che negli anni a
venire questa cosa cresce, allora acquisteranno dei materiali e
faranno degli investimenti in questo settore, potranno anche
crescere.
L'altro aspetto che vogliamo chiarire è che quest'anno hanno
dormito nei magazzini una enorme quantità di macchinari: a parte il
degrado naturale dello stare un anno fermi a prendere polvere, si
tratta di un impegno di attrezzature dell'amministrazione pubblica
che bisognerà chiarire cosa se ne fa. È vero quello che si dice in
giro in campagna elettorale: ma no, ne riassumiamo di nuovo di
lavoratori, state tranquilli...quindi quei macchinari servono?
Oppure è vero che si procede verso una logica di esternalizzazione,
quindi molti di quei macchinari sono non più necessari?
E poi è importante questa cosa che lei può anticipare oggi,
infatti non può essere discussa una questione così delicata solo
attraverso un'interpellanza, ma bisogna andare in commissione e si
costruisca un piano per il 2013, partendo però dalle cifre
enunciate in aula e dalle cifre reali, pubblicate sul sito
regionale, perché chiunque può verificare che queste sono le cifre:
non 8.000.000, ma 4.917.042,37 euro. Molte di queste cifre non
verranno erogate neanche quest'anno, perché siccome i cantieri non
si chiuderanno quest'anno, neanche 4.900.000 spendiamo quest'anno,
quindi sarà una cifra ancora inferiore.
C'è qualcosa che non torna in questi conti: non torna il lavoro,
non torna la sicurezza per le imprese, non tornano le cifre
dell'impegno per la forestazione. Mi riservo successivamente in
commissione di dire qualcosa sulla qualità dei lavori.
Président
- La parole à l'Assesseur à l'agriculture et
aux ressources naturelles, Isabellon.
Isabellon (UV)
- Grazie Presidente.
Innanzitutto in merito alle cifre snocciolate, non essendo
oggetto dell'interpellanza, non ho i dati precisi, ma le
disponibilità di bilancio...
(interruzione del Consigliere Donzel, fuori
microfono)
...posso andare avanti? Grazie. Per quel che riguarda le cifre,
non ho nessun problema a fornire al collega tutte le delucidazioni
del caso, ma non è mia consuetudine buttare lì delle cifre senza
averle sottomano, in quanto non erano oggetto di richiesta. Non ci
sono stati storni di fondi ambigui od occulti, questo non è
successo, lo garantisco; gli uffici hanno tutte le responsabilità
del caso nel momento in cui gestiscono la loro parte di
bilancio.
Andando a quello che si dice in giro in campagna elettorale, io
non ho detto nulla, quindi il fatto che qualcuno dica delle cose,
io non posso assumermi la responsabilità di tutto quello che si
dice in giro, perché sono in tanti a parlare e probabilmente
qualcuno mentre parla si ascolta anche. Su questo aspetto chiedo di
avere più correttezza, se risulta che ho detto qualcosa in
particolare lo si dica, altrimenti si eviti di fare queste
supposizioni!
Si chiede se si intenda
"confermare per il 2013 l'attuale
sistema organizzativo"
: nel 2013 si conta di proseguire con il
sistema dell'esternalizzazione, quindi lo dico tranquillamente, se
avessi detto il contrario in giro qualcuno mi smentirebbe. Saranno
comunque previsti interventi in economia diretta per quelle
maestranze più sfavorite da tale impostazione, assunzione di operai
ed operaie con età elevata e/o con ridotta capacità lavorativa,
cosa che già in questa stagione si è attivata. Naturalmente alla
luce dell'esperienza acquisita quest'anno c'è margine di manovra
per ottimizzare delle procedure, in particolare in merito alla
programmazione, perché sono il primo a riconoscere che ci sono
state delle tempistiche che hanno creato dei problemi per quel che
riguarda il rispetto di quello che si ipotizzava, e soprattutto per
quello che è l'attivazione degli affidamenti. Ma quando se ne
parlerà in commissione al momento di presentare il piano lavori,
siamo a disposizione con i nostri responsabili a dire quelli che
possono essere i correttivi ed a riconoscere quello che magari non
va. Anche se ci sono osservazioni sull'esecuzione di alcuni lavori,
evidentemente questo non va taciuto.
In merito al recupero parzialmente del
"patrimonio di mezzi e
attrezzature"
in possesso dei cantieri idraulico-forestali,
posso affermare che una consistente parte di tale attrezzatura sarà
utilizzata dai lavoratori a tempo indeterminato, che non vanno
dimenticati e sono alle dirette dipendenze dei nostri settori
operativi. L'eventuale avvio di cantieri straordinari di cui sopra
comporterà l'utilizzo di ulteriori attrezzature e mezzi, sulla
base, anche qui, dell'esperienza che stiamo acquisendo in questo
momento con l'attivazione dei cantieri per gli over 55 per gli
uomini e over 45 per le donne. Una residua parte potrà essere messa
a disposizione di eventuali ditte: in questo caso dovranno essere
fatti i dovuti approfondimenti in merito alle responsabilità in
capo alla Regione essendo titolare delle attrezzature, nel rispetto
delle normative di sicurezza, decreto legge n. 81/2008, ed avendo
cura di non alterare le pari opportunità fra le ditte partecipanti
agli appalti...questo per completare il quadro.
Circa
"la disponibilità a un confronto nella commissione
competente per valutare soluzioni che favoriscano maggiore
occupazione fermo restando i limiti di spesa"
, la commissione
consiliare, anche nelle precedenti programmazioni, è sempre stata
coinvolta per quel che riguarda l'approvazione del piano lavori. Il
piano lavori approntato dalle strutture deriva da una serie di
richieste che provengono dal territorio, con il coinvolgimento -
che abbiamo già fatto per cercare di anticipare i tempi - degli
enti locali con delle richieste scritte, dei consorzi di
miglioramento fondiario che a volte segnalano delle situazioni dove
bisogna intervenire magari con urgenza, dei tecnici nostri che
operano sul territorio che di anno in anno hanno acquisito delle
esperienze ed hanno capacità di programmazione, e naturalmente di
chi opera sul territorio con competenze di vigilanza, ovvero tutta
l'organizzazione del Corpo forestale.
Si sta cercando di predisporre questo piano lavori in tempi
rapidi per compensare quello che può essere stata l'esperienza di
quest'anno, che ha portato ad avere dei tempi che si sono
prolungati proprio perché c'era un diverso sistema organizzativo.
Questo è il nostro obiettivo, ma quello che rimane valido è il
proseguimento del sistema di esternalizzazione, in quanto con le
ottimizzazioni contiamo che ci permetta di raggiungere dei
risultati positivi, sia dal punto di vista operativo, sia dal punto
di vista occupazionale. Questo con la dovuta attenzione
naturalmente a quelle categorie che, o per l'età, o per la
vicinanza alla pensione, o per la ridotta capacità lavorativa,
necessitano di avere delle risposte.
Président -
La parole au Conseiller Donzel.
Donzel (PD)
- Intanto mi scuso se ho citato delle cifre
che pensavo a lei fossero palesemente note, sono pubblicate sul
sito regionale ed immaginando di dover fare uno sforzo di
investimento di 8.000.000 di euro...come dire? uno dovrebbe vedere
da che parte vanno...ma torneremo a parlare delle cifre in un altro
Consiglio regionale. Invece veniamo a parlare di quelle che lei
riteneva le risposte puntuali da dare.
La domanda era chiara: si conferma l'attuale sistema
organizzativo? Non proprio, nel senso che se ho capito bene verrà
implementato il sistema degli interventi speciali, cioè quelli che
sono stati raffazzonati all'ultimo momento per salvare gli over 55,
tutta questa parte verrà inquadrata meglio, ci saranno più giornate
lavorative, quella cosa che chiediamo tutti, quindi non si va verso
l'esternalizzazione, ma si va verso un sistema misto...quindi siamo
al terzo anno, terzo giro, si cambia! Fra l'altro questo sistema
misto per l'anno prossimo è curioso, poiché fa una cosa che quando
la chiedevamo noi dai banchi dell'opposizione era impossibile: non
si potevano fare squadre con lavoratori svantaggiati, ma bisognava
mettere il lavoratore che non lavorava tanto bene con la squadra
specializzata forte, perché uno dà una mano all'altro. Adesso
andiamo verso questa strada...benissimo, è una strada da
percorrere, però nella prossima puntata del Consiglio regionale
capiremo di vedere i giochi dei soldi, cioè gli 8.000.000 delle
esternalizzazioni che fine fanno, perché sennò, se sempre 8.000.000
sono, sono travasati, si passa dal sistema esternalizzazione pura
al sistema misto, cioè come dire un po' torniamo all'antico, sotto
elezioni...non si sa mai!
Rispetto ai mezzi, giustamente lei dice: abbiamo dei dipendenti
a tempo indeterminato; sì, ma sono un centinaio, a meno che
ultimamente non sia esplosa l'assunzione di quelli a tempo
indeterminato. Come fanno 100 lavoratori che già lavoravano prima,
ad utilizzare i mezzi che utilizzavano 800 lavoratori, quelli dei
cantieri forestali...
(interruzione dell'Assessore Isabellon, fuori
microfono)
...eh sì, perché i 100 lavoratori c'erano già prima ed usavano
dei mezzi, poi ce n'erano altri 800, no? Ottocento e dieci sono i
dati della Regione nel 2010, l'ha pubblicata lei quella scheda, se
vuole gliela faccio vedere, c'è la scheda riassuntiva, erano 810
nel 2010, quindi non è che avevano una roncola, ma avevano tutti
degli attrezzi! Quindi c'è un magazzino enorme che non può essere
esaurito dagli operai a tempo indeterminato e capisco che c'è una
parte residua che andrà all'asta alle ditte, almeno da quel punto
di vista c'è un chiarimento.
Rispetto alla disponibilità al confronto in commissione, sì,
però ogni volta in commissione abbiamo avuto la sorpresa che quello
che si era deciso in commissione veniva corretto durante l'anno.
Quindi il primo anno non sono stati mantenuti i livelli
occupazionali, il secondo anno l'esternalizzazione è andata in un
certo modo con questo recupero di questi cantieri per i lavoratori
over 55 e 45, svantaggiati e quant'altro...insomma, sono curioso di
vedere quale sarà l'artificio di quest'anno che viene approvato in
commissione per poi cambiare durante l'anno. Da questo punto di
vista non siamo rassicurati, l'esperienza dell'esternalizzazione va
bene, ma facciamo partire di nuovo altri cantieri; vogliamo capire
l'entità, le cifre e se i dati che lei ha raccolto durante l'estate
sulla quantità di persone non occupate si tradurranno in un
progetto di occupazione.
Presidente
- Vista l'ora dichiaro la seduta sospesa; i
lavori riprenderanno alle 15,30.
La seduta è tolta.
---
La seduta termina alle ore 13,04.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK