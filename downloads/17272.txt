Consiglio Regionale della Valle d'Aosta - Oggetto del Consiglio n. 631 del 13 maggio 1999 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
COMMERCIO
SANITÀ VETERINARIA E ZOOTECNIA
Zootecnia
Precedente
Successivo
Resoconto integrale del dibattito dell'aula
Oggetto del Consiglio n. 631 del 13 maggio 1999 - Resoconto
SÉANCE DU 13 MAI 1999 (APRÈS-MIDI)
OGGETTO N. 631/XI Impegno della Giunta regionale e dei
Parlamentari per la tutela della produzione e commercializzazione
della Fontina. (Approvazione di risoluzione - Ritiro di
mozione)
Mozione Alla luce delle note vicende riguardanti il sequestro di
circa 50.000 forme di fontina e di altri formaggi, in stoccaggio
presso la società GE.CA di Pollein;
Preoccupato per le ripercussioni che tale vicenda e le sue
conseguenze giudiziarie potrebbero comportare a danno dell'economia
valdostana e soprattutto degli agricoltori, già gravati da numerosi
problemi legati alla difficile situazione che l'agricoltura di
montagna sta da tempo vivendo;
Ricordato che la produzione e la commercializzazione della
fontina costituiscono per la Valle d'Aosta, oltreché una
indispensabile fonte di reddito, una peculiarità culturale e
gastronomica in grado di promuovere l'immagine della nostra regione
nel resto del mondo;
Il Consiglio regionale
Impegna
La Giunta regionale e i Parlamentari della Valle d'Aosta ad
adoperarsi in tutte le sedi opportune al fine di promuovere e
sostenere iniziative dirette alla tutela e alla difesa del valore
culturale ed economico costituito dalla produzione e
commercializzazione della fontina e di tutti gli altri prodotti
tipici.
F.to: Lanièce - Marguerettaz - Collé - Viérin M. - Comé
Président La parole au Conseiller Lanièce.
Lanièce (Aut) Oggetto di questa mozione è il problema della
fontina, che è stato dibattuto molto nello scorso Consiglio, nel
quale avevo presentato a nome del gruppo una risoluzione proprio
per invitare la Giunta e i Parlamentari ad adoperarsi in tutte le
sedi opportune al fine di sostenere iniziative dirette alla tutela
e alla difesa del valore culturale ed economico costituito dalla
produzione e commercializzazione della fontina e di tutti gli altri
prodotti tipici.
Questa risoluzione nel passato Consiglio era stata per ragioni
di orario rinviata a questo Consiglio per cui non potendola più
riscrivere come risoluzione, l'ho iscritta sotto forma di
mozione.
L'obiettivo era quello di far votare all'unanimità o con una
maggioranza sostenuta quest'iniziativa, che va nella direzione di
cercare di sostenere anzitutto l'unità del Consiglio regionale di
fronte a un grave problema che minaccia la già precaria situazione
del settore agricolo e produttivo della Valle d'Aosta; infatti
incertezze e malumori si stanno insinuando sempre di più fra gli
agricoltori, come dimostrano le unanimi posizioni assunte dalle
associazioni di categoria e pertanto non possiamo permettere che la
vicenda relativa al sequestro delle fontine comprometta
definitivamente il lavoro di tanti agricoltori valdostani che prima
di questo hanno dovuto affrontare altri problemi sulla loro pelle e
gravanti anche sulle loro "tasche".
L'agricoltura e la zootecnia svolgono un ruolo fondamentale
nella nostra economia e se da una parte dei consumatori venisse
meno la fiducia in questi settori, per la nostra Regione potrebbe
iniziare veramente una stagione economica buia e durissima; quindi
credo che le vicende personali di questa o di quell'azienda,
comunque vadano a finire, non debbano inficiare ulteriormente il
settore agricolo produttivo valdostano che è e rimane di alta
qualità. Per questo motivo ritengo, a nome del gruppo consiliare e
con l'accordo dell'Assessore Perrin, di trasformare questa mozione
in una risoluzione di cui do lettura:
Risoluzione
Alla luce del recente episodio del sequestro di circa 50.000
forme di Fontina e altri formaggi stoccati presso i magazzini della
GE.CA S.p.A.;
Tenuto conto delle ripercussioni negative che questa operazione
potrebbe comportare a danno dell'economia agricola valdostana;
Considerato che il prodotto Fontina rappresenta un'importante
fonte di reddito per le imprese agricole valdostane, nonché una
peculiarità culturale e gastronomica in grado di promuovere
l'immagine della Valle d'Aosta in Europa e nel mondo;
Preso atto delle iniziative assunte dal governo regionale per la
difesa e la promozione dell'immagine del prodotto;
Il Consiglio regionale
Invita
La Giunta regionale e i Parlamentari valdostani ad adoperarsi in
tutte le sedi opportune al fine di proseguire a sostenere
iniziative dirette alla tutela e alla difesa del valore culturale
ed economico costituito dalla produzione e commercializzazione
della Fontina e di tutti gli altri prodotti tipici.
F.to: Perrin - Lanièce - Collé - Marguerettaz - Viérin M. -
Comé
Speriamo che la maggioranza di questo Consiglio voglia accettare
questa risoluzione, firmata dal gruppo degli Autonomisti e
dall'Assessore Perrin, a dimostrazione dell'attenzione dovuta e
doverosa di questo Consiglio nei confronti del mondo agricolo.
Président Quelqu'un souhaite prendre la parole?
La parole au Vice-président Viérin Marco.
Viérin M. (Aut) Adesso che anche i colleghi hanno la risoluzione
nelle loro mani, il concetto che vogliamo ribadire è il fatto che
in questi momenti più che ricercare un solo ed unico responsabile
sarebbe meglio guardare al futuro.
Dobbiamo utilizzare in poche parole questo momento perché
costituisca un'occasione di riflessione, un'occasione per rivedere,
per rideterminare, ridefinire - chiamiamolo come vogliamo - la
futura strategia del mondo agricolo nel campo lattiero-caseario;
per fare questo non c'è necessità di demolire quella che è
l'immagine, che poi ricade sul discorso fontina, che è un'immagine
troppo importante per quella che è la vita del settore agricolo
valdostano. Questa è la motivazione della presentazione di questa
risoluzione.
Président La parole au Conseiller Frassy.
Frassy (FI) Abbiamo letto questa risoluzione che sicuramente
affronta un problema che è giusto che questo Consiglio inizi ad
affrontare anche perché, pur avendone parlato nelle scorse sedute,
se ne era soprattutto parlato in termini di dubbi e di domande che
venivano poste all'attenzione dell'assessore per ottenere delle
risposte sulle notizie emerse sugli organi d'informazione.
C'è stato un dibattito che ha tentato di dare delle prime
risposte, nel senso che sicuramente su quest'argomento sarà
opportuno ed è opportuno che il Consiglio regionale torni sopra
soprattutto per una questione d'importanza che riveste l'argomento,
un argomento che bene o male è associato a quella che è l'immagine
della nostra Regione, argomento che è abbinato a una parte
dell'economia della nostra Regione.
Queste sono sicuramente riflessioni più che sufficienti per dire
che il tema è un tema che merita attenzione. Non vorremmo però che
l'attenzione scivolasse da quello che dovrebbe essere il punto
focale dell'intera vicenda. L'intera vicenda qui sicuramente è
quella di tutelare il buon nome della Regione e tutelare quello che
è un prodotto che fino a prova del contrario ha una sua
specificità, ha un suo mercato, eccetera.
Riteniamo per certi versi che questa risoluzione - non se
l'abbiano a male i colleghi del gruppo Autonomista che l'hanno
presentata - abbia un neo in origine, nel senso che è una
risoluzione che più che mirare alla risoluzione di quello che può
essere il problema fontine, mira piuttosto a trovare un agrément
con la Giunta, con la maggioranza che sostiene questo.
Perché diciamo questo? Perché siamo rimasti perplessi della
miopia che evidentemente aveva colpito gli estensori della mozione
rispetto alla conclusione della risoluzione. Su un problema del
genere penso che le parole abbiano un peso specifico e che non si
possa giocare sulle parole per dire che abbiamo trovato l'unanimità
del Consiglio come assenso e che di conseguenza siamo soddisfatti
perché abbiamo recitato quello che è il nostro ruolo.
Noi condividevamo l'invito, contenuto nella mozione, a
promuovere e a sostenere certe iniziative, ma l'importanza
dell'impegnativa era proprio nel dire: "Muoviamoci a seguito di ciò
che è accaduto". Scopriamo che nel giro di 24-48 ore intercorse fra
l'inizio del Consiglio e la discussione della mozione non si tratta
più di promuovere, ma di proseguire. Allora, visto che gli
interventi ad illustrazione della mozione tramutata in risoluzione
non hanno chiarito cosa sia stato fatto, sarebbe opportuno per
serietà del dibattito che qualcuno ci dicesse in cosa consiste la
prosecuzione di questo tipo di interventi.
Diciamo questo perché riteniamo che qui una cosa debba essere
voluta da tutti e sia la chiarezza della vicenda. Molte volte fa
piacere dire che non è accaduto niente e fa piacere dire che ci
siamo tutti sbagliati. Riteniamo che purtroppo su questa vicenda
non si possa dire che ci siamo tutti sbagliati e non si possa dire
che non è accaduto nulla. Riteniamo che questa vicenda sia per
certi versi la punta di un iceberg che ha una base molto più larga
e che ha diverse sfaccettature che vanno dalla commercializzazione,
che vanno alla gestione del meccanismo cooperativistico e via
discorrendo.
L'unica cosa e l'ultima cosa che non vorremmo che si
concretizzasse con la votazione di questa risoluzione è che venisse
spostato l'obiettivo della tutela.
La tutela, lo diciamo qui in maniera chiara, deve essere della
fontina, del marchio, dei produttori della fontina stessa e non
deve essere una tutela che abbiamo la sensazione che voglia suonare
come tutela da intendersi ed interpretare come immunità, immunità
nei confronti di quelli che se non sicuramente, molto probabilmente
delle responsabilità in questa vicenda le hanno avute per i ruoli
che hanno giocato, per le responsabilità dei ruoli che hanno
ricoperto e che di conseguenza non possono pretendere, attraverso
una votazione forse unanime di un documento che nulla aggiunge a
quella che è la radice del problema, di ottenere un salvacondotto a
quella che è stata un'azione di gestione e conduzione dei
meccanismi di commercializzazione del prodotto stesso, che hanno
avuto più di una qualche ombra.
Chiediamo chiarezza sulla tutela che questa risoluzione vuole
dare. Se la tutela è la tutela del prodotto, del DOP, siamo
d'accordo; se la tutela è invece una tutela ad una classe di
amministratori, di dirigenti o di imprenditori, non lo sappiamo
perché non siamo qui per fare il processo a nessuno, ma chiediamo
che ci sia chiarezza, che questa tutela diventi immunità non siamo
disposti a concederlo.
Président La parole au Conseiller Curtaz.
Curtaz (PVA-cU) Il tema della fontina dovrebbe essere
particolarmente stimolante, ma francamente la lettura di questa
risoluzione, non me ne abbiano i miei amici Autonomisti, toglie
ogni stimolo. Questa risoluzione è acqua fresca perché non c'è
nessun riferimento soprattutto alle cause della situazione.
Quello che è importante in questo momento - condivido per certi
versi l'analisi del Consigliere Frassy -, è che il Consiglio si
chieda perché siamo arrivati a questo punto, non è questo di
tutelare in maniera acritica, apodittica un marchio e un prodotto
di cui riconosciamo l'importanza per l'economia e soprattutto per
l'agricoltura valdostana.
Mi pare tuttavia che questa risoluzione non offra nessun
contributo soprattutto in questa seconda versione annacquata perché
la mozione quanto meno qualche piccolo accenno critico sulla
situazione lo conteneva.
Non saprei neanche dire se di fronte a questa cosa io debba
votare a favore o contro, io credo che mi asterrò, perché non dice
niente: impegnare la Giunta e i Parlamentari valdostani a fare
questa cosa, se non c'è a monte tutta un'analisi di una politica
agricola sbagliata - e questo è un nodo che deve venire al pettine
- in cui si è basata la produzione della fontina come di altri
prodotti - spero che gli stessi errori non si faranno per i
prodotti che oggi vanno per la maggiore, tipo il vino - sulla
quantità e non sulla qualità con i risultati di sovrapproduzione,
di qualità scarsa perché ormai il fieno e l'erba valdostana sono
nei sogni delle mucche e degli allevatori per molti casi e quindi
la qualità del prodotto è quella che è.
Queste sono le riflessioni, poi accettiamo il contraddittorio
anche con chi è in prima linea e può portare delle argomentazioni
meno critiche rispetto a quelle che posso portare io, ma se non
facciamo un ragionamento di questo tipo e ci concentriamo sulle
conseguenze e non sulle cause, non facciamo un passo avanti. Invece
credo che su questo tema dobbiamo proprio cogliere l'occasione di
questo nodo per ridiscutere tutta la politica agricola regionale
nel settore per vedere dove si deve e si può intervenire per
superare questo danno che la vicenda del sequestro delle fontine
pone. Anche se devo dire che, come sempre, l'ho già detto in altre
occasioni, l'aspetto giudiziario è quello che mi interessa di
meno.
Anche se si scoprisse che era tutto regolare, che non c'è
nessuna frode in commercio, che si può congelare le fontine, anzi è
meglio che si congelino così vengono uccisi tutti i batteri e siamo
tutti più belli e più sani, non cambierebbe di una virgola il
problema che è quello di una sovrapproduzione, di una scarsa
qualità, di una difficoltà di commercializzazione nonostante sforzi
che sono stati fatti.
Bisogna ridefinire una politica nel settore e quindi credo che
non interverrò più su questa risoluzione, se non tirato per i
capelli.
Ci asterremo sulla risoluzione perché non dice niente.
Président Si personne ne souhaite plus intervenir, je ferme la
discussion générale.
La parole à l'Assesseur à l'agriculture et aux ressources
naturelles, Perrin.
Perrin (UV) Credo che l'episodio a cui si fa riferimento nella
risoluzione, cioè il sequestro avvenuto alla GE.CA., abbia portato
al centro dell'attenzione il problema fontina, ma più in generale
tutto il problema del settore lattiero-caseario e, visto che si
tratta del settore trainante dell'economia agricola valdostana, è
chiaro che ha portato al centro del dibattito la politica agricola
in generale.
Ringrazio gli Autonomisti per aver voluto riproporre, attraverso
la mozione, questo dibattito; questa risoluzione se è vero che non
dice niente di particolare né fa affermazioni di particolare
effetto, va però a chiudere una prima fase di discussione e io mi
auguro che ci porti a ragionare insieme, come Consiglio, sulla
futura politica agricola valdostana perché ce n'è bisogno.
Abbiamo necessità di fare il punto della situazione e
l'occasione ci è stata fornita da un episodio negativo, che deve
comunque servire a scuoterci; su questo sono perfettamente
d'accordo.
Credo che in questo periodo, oltre che all'interno del
Consiglio, si sia discusso molto di fontina, ma non solo; nella
cooperativa, nelle diverse associazioni ho partecipato a vari
incontri e il dibattito è stato sempre molto produttivo, poiché i
soci, i produttori, i conferitori, quelli che ogni giorno fanno il
loro dovere, sono scesi in campo e hanno detto la loro con molta
tranquillità. Questo è un fatto di per sé molto positivo.
Sono disponibile poi a portare all'attenzione del Consiglio
delle proposte: non possiamo dire che non sono state messe in atto
delle iniziative per sostenere il mondo agricolo, il mondo della
produzione del settore lattiero-caseario e il mondo della fontina e
questo anche per correttezza per tutti coloro che mi hanno
preceduto nella carica che ricopro ora. Mi sembra, e lo abbiamo
detto, che oggi la fontina rappresenti una sicura fonte di reddito
per una grossa quantità di aziende agricole valdostane, una delle
poche fonti di reddito certe e questo è un fatto notevole,
l'abbiamo costruita insieme quest'opportunità per i nostri
allevatori, quindi non partiamo da zero.
Sono perfettamente d'accordo che non dobbiamo andare a coprire
nessuno, ma dobbiamo andare a tutelare il prodotto e soprattutto la
serietà di chi lavora nel settore: di conseguenza porremo in atto
tutta una serie di iniziative proprio perché nessuna ombra ci sia
sul rispetto del disciplinare e di tutta la filiera. Abbiamo
lavorato quest'inverno, attraverso il comitato di coordinamento
della filiera del latte - dove sono rappresentati tutti i
responsabili dei diversi passaggi, dalla trasformazione alla
commercializzazione - proprio per andare a definire gli indirizzi
anche sul piano della produzione e della sua diversificazione,
perché è ormai chiaro che dobbiamo porci il problema delle
eccedenze.
Come si affronta il problema delle eccedenze? Prima di tutto con
una politica di qualità totale della filiera, non solo qualità
della fontina, ma qualità a partire dall'allevamento, fino alla
qualità del latte, alla qualità della lavorazione della fontina che
ci garantisca un prodotto all'altezza del nome che porta.
Questa è una delle azioni cui stiamo lavorando, ma non partiamo
oggi perché è successo quest'episodio, ci stiamo già lavorando da
tempo e vogliamo assolutamente arrivare a garantire il consumatore.
Come avevo già anticipato nello scorso Consiglio, proporremo
prossimamente un disegno di legge proprio sulla tutela della DOP,
andremo cioè ad acquisire le competenze che l'Unione europea ci dà
a livello di disciplina, controllo e tutela della DOP, quindi
andiamo avanti con serietà.
Quando mi si dice che la fontina ha perso la qualità e che non
rispetta il disciplinare, mi permetto di dire che questo non è
vero; si dice anche che alle nostre vacche si dia da mangiare di
tutto; le nostre vacche sono le migliori utilizzatrici della nostra
fonte di reddito fondamentale che è l'erba e non la compriamo in
nessun posto, questa la si mangia sul
posto…
(interruzione della Consigliera Squarzino Secondina, fuori
microfono)
… tanto per fare un esempio, non
possiamo come al solito fare sempre di ogni erba un fascio;
dobbiamo fare dei distinguo, credo che nelle nostre affermazioni
dobbiamo essere seri.
Non vorrei andare oltre. Avremo altre opportunità di tornare su
quest'argomento, voglio solo dire che sono completamente
disponibile ad arrivare con delle proposte concrete e a portare in
questo Consiglio il dibattito non solo sulla fontina, ma
sull'intera politica agricola della nostra Regione.
Président Pour déclaration de vote sur la motion, qui est
retirée, ou sur la résolution plutôt qui demeure.
La parole au Vice-président Viérin Marco pour déclaration de
vote.
Viérin M. (Aut) Mi sento in dovere di reintervenire, utilizzando
la dichiarazione di voto, dopo aver sentito gli interventi dei
colleghi Curtaz e Frassy, i quali hanno anche ragione quando dicono
che rispetto alla mozione presentata abbiamo concordato come gruppo
con l'assessore di mettere quel "proseguire", ma se vogliamo
dircela fino in fondo come Autonomisti già la volta scorsa abbiamo
tenuto una posizione ben diversa.
La nostra posizione era quella di non additare oggi una
responsabilità ad un assessore arrivato da otto mesi; mentre
abbiamo contestato che a partire dal piano lattiero-caseario del
1993 sono passati tanti anni e in tali anni si doveva fare
qualcosa.
E l'assessore ha ben detto - riprendo le sue parole: "Deve
essere chiusa una prima fase che è stata negativa, nel senso di
quello che è successo come immagine e come tutto". La chiudiamo e
ripartiamo; ripartiamo con un lavoro che in Consiglio non è
arrivato tutto insieme, ma speriamo che arrivi sulle parole che
l'assessore ha detto oggi e ha detto l'altro giorno.
Speriamo che questa sia un'occasione, ribadisco quanto detto la
volta scorsa, per rivedere una politica di tutto il settore che
vada ad interessare soprattutto la qualità perché sappiamo bene che
sempre più per i prodotti tipici conta la qualità e già l'altra
volta non abbiamo fatto nessuna affermazione che faccia - uso le
parole dell'assessore - di tutta l'erba un fascio.
Riteniamo che il mondo agricolo e chi lavora nel mondo agricolo
non possano essere messi tutti allo stesso livello, quindi è
un'occasione che dobbiamo utilizzare per ripartire con uno spirito
diverso.
Président La parole à l'Assesseur à l'agriculture et aux
ressources naturelles, Perrin.
Perrin (UV) Sono costretto a fare una precisazione. Non ho
assolutamente affermato che fino ad oggi tutto è stato
negativo…
(commenti in aula dai banchi della minoranza)
… ho detto che siamo incorsi in un
episodio negativo che ha danneggiato l'immagine della fontina,
quindi è un episodio che ha portato alla messa in discussione, in
questa sede di tutto il settore lattiero-caseario e della politica
agricola valdostana. E' solo per precisione.
Président La parole au Conseiller Frassy pour déclaration de
vote.
Frassy (FI) Ho ascoltato la veloce dichiarazione di voto e
replica del collega Marco Viérin e devo dire che è curioso che la
dichiarazione di voto di Marco Viérin abbia richiesto una
correzione e un'interpretazione da parte dell'assessore che, a nome
della Giunta, ha concordato questo documento unico.
È un documento che, in base a quello che è stato detto poc'anzi,
di unico avrà forse solo la votazione, ma non avrà sicuramente
l'interpretazione.
A noi pare di aver capito che l'Assessore Perrin abbia
rivendicato nel suo intervento - non quello di precisazione, ma
quello precedente - una politica di attenzione nei confronti
dell'agricoltura e dell'economia montana e che di conseguenza così
intenda il senso di questo proseguire. Cosa diversa mi sembrava
fosse il significato del promuovere invece iniziative mirato a
quello che era un problema specifico richiamato nelle premesse del
documento.
È curioso che ci sia, in omaggio forse a un Presidente della
Repubblica appena eletto sulla base di un largo accordo, che ci sia
un largo accordo anche per chiudere questa vicenda.
Sicuramente è strano che la Giunta abbia necessità di
sottoscrivere e sottostare ad un documento che la invita a
proseguire nella direzione che ha già intrapreso perché mi sembra
che alla fine la novità di questo documento sia nel fatto che la
Giunta ritiene utile essere invitata a proseguire su quella strada
che già stava percorrendo.
Non ci sentiamo di partecipare a questa benedizione, riteniamo
che la Giunta non abbia bisogno della benedizione del gruppo di
Forza Italia per proseguire sulla strada già intrapresa anche
perché è una strada che riteniamo non sia da proseguire così come
viene invocato dal documento.
È certo che abbiamo innovato nelle tante figure di assessore;
c'era una volta l'assessore politico, c'è stata l'innovazione
dell'assessore tecnico, abbiamo scoperto che l'Assessore Perrin ha
innovato la categoria con "l'assessore coperchio", nel senso che
riesce a mettere un coperchio sulla vicenda e noi ci auguriamo che
non salti poi insieme al coperchio perché su una vicenda del genere
ognuno si assume la responsabilità delle scelte che via via fa.
Chiudendo questa dichiarazione di voto e dichiarando che il
gruppo di Forza Italia non darà benedizione alcuna e dunque si
asterrà, dobbiamo dire che il Presidente del Consiglio Louvin aveva
ragione. Aveva ragione perché, quando dichiarava che la politica
era congelata, non so se avesse in mente o meno le fontine, però il
dibattito su questo problema è sicuramente più che un dibattito di
fuoco a calor bianco, un dibattito congelato.
("bravo, bravo" dai banchi della minoranza)
Président Merci pour cette interprétation rétrospective de mes
déclarations. La motion étant retirée, je soumets au vote la
résolution présentée par le collègue Lanièce, d'autres conseillers
et l'Assesseur Perrin:
Conseillers présents: 30
Votants: 26
Pour: 26
Abstentions: 4 (Curtaz, Frassy, Squarzino Secondina,
Tibaldi)
Le Conseil approuve.
Nous avons ainsi achevé les travaux de cette deuxième journée de
Conseil, la séance est levée.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK