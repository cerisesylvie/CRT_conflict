Consiglio Regionale della Valle d'Aosta - Oggetto del Consiglio n. 649 del 9 giugno 2004 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
INDUSTRIA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 649 del 9 giugno 2004 - Resoconto
OGGETTO N. 649/XII - Situazione finanziaria della Tecdis di
Châtillon e sue prospettive di sviluppo. (Interrogazione)
Interrogazione
Premesso:
- che la TECDIS di Châtillon, industria dedita alla
produzione di schermi a cristalli liquidi, sta affrontando un
periodo di grave crisi, determinato principalmente dal livello di
indebitamento accumulato;
- che nello stabilimento lavorano oltre 300 persone;
ciò premesso, i sottoscritti Consiglieri regionali
Interrogano
l'Assessore delegato per sapere:
1. se corrisponde al vero la notizia che Finaosta e Aosta
Factor stiano anticipando notevoli quote di liquidità per far
fronte alle esigenze ordinarie di cassa;
2. se l'elevato indebitamento di Tecdis si stia rivelando un
ostacolo al perfezionamento dell'atteso accordo di partnership con
ST Microelectronics o con altri gruppi internazionali affermati nel
settore dei semiconduttori;
3. se l'imprenditore ha presentato un piano industriale e
quali sono i contenuti.
F.to: Tibaldi - Frassy
Presidente - La parola all'Assessore alle attività produttive e
politiche del lavoro, Ferraris.
Ferraris (GV-DS-PSE) - Rispetto alla situazione dello
stabilimento "Tecdis" di Châtillon sono state poste tre questioni a
cui risponderò in modo sintetico.
Prima questione:
"se corrisponde al vero la notizia che
"Finaosta" e "Aosta Factor" stiano anticipando notevoli quote di
liquidità per far fronte alle esigenze ordinarie di cassa"
. La
risposta è che "Aosta Factor" e "Finaosta" stanno supportando la
società tramite anticipi finanziari a fronte di ordini, contratti e
fatture, così come fanno nei confronti di altre società. L'entità
di tali interventi rientra nei termini dell'accordo stipulato tra
gli enti finanziatori consistente nel mantenimento degli
affidamenti alla società sino al 30 giugno p.v., anche a fronte
della disponibilità della "ST Microelectronics" a convertire in
capitale il prestito finanziario erogato; ad oggi "Tecdis" ha
proposto al sistema bancario una proroga dell'accordo per il
mantenimento degli affidamenti.
Seconda questione:
"se l'elevato indebitamento di "Tecdis" si
stia rivelando un ostacolo al perfezionamento dell'atteso accordo
di "partnership" con "ST Microelectronics" o con altri gruppi
internazionali affermati nel settore dei semiconduttori"
.
L'elevato indebitamento rappresenta una criticità strutturale della
società, che peraltro ha una situazione di mercato positiva. "ST
Microelectronics" ha peraltro rinnovato il finanziamento
convertibile a "Tecdis" e continua a rappresentare un importante
cliente e fornitore della società. L'alleggerimento della posizione
finanziaria netta della società non potrebbe che giovare sia alla
gestione caratteristica, sia ai rapporti industriali, finanziari e
commerciali.
Infine si chiede:
"se l'imprenditore ha presentato un piano
industriale e quali sono i contenuti"
. L'imprenditore sta
sottoponendo a diversi interlocutori finanziari un piano di
sviluppo della società che poggia essenzialmente
sull'implementazione industriale dei progetti di ricerca e
sviluppo, sulla razionalizzazione dei costi diretti e sulla
diversificazione del portafoglio clienti. Per lo sviluppo della
società è essenziale capitalizzarla adeguatamente, in quanto
l'incremento del circolante comporta la necessità di una crescita
delle fonti finalizzate a supportare essenzialmente il "gap" tra
giorni di pagamento e giorni di incasso, con una rotatività di
almeno 2/3 mesi. L'azienda ha dichiarato che il risultato netto del
primo trimestre 2004 è risultato positivo per 336 mila euro.
Presidente - La parola al Consigliere Tibaldi.
Tibaldi (CdL) - Questo è uno degli esempi che potremmo inserire
anche nell'interrogazione precedente, ovvero è una situazione di
debolezza del sistema economico valdostano che viene sostenuta con
ingenti risorse erogate da parte della Regione sia in termini di
ricerca a favore del centro "Dora", sia in termini di aiuti con
anticipo del circolante attraverso "Finaosta" e "Aosta Factor",
come poc'anzi ha confermato l'Assessore.
L'Assessore dice che è una situazione positiva, però lo dice
sottovoce, anche perché sa bene che non si può dire a "pieni
polmoni" che la situazione della "Tecdis" sia così positiva, in
quanto questo stato di crisi adesso in maniera preponderante di
liquidità, precedentemente anche a livello di ordinativi, si sta
protraendo nel tempo, con il rischio - che è stato anche paventato
dagli interroganti - di non vedere il prossimo perfezionamento di
un importante accordo di "ST Microelectronics". L'Assessore ha
detto che questo prestito obbligazionario dovrebbe essere
convertito in capitale quanto prima, abbiamo appreso oggi che è
intervenuta una proroga, di conseguenza determinate certezze si
stanno allontanando.
La presentazione di un piano industriale era uno dei compiti ai
quali l'imprenditore avrebbe dovuto adempiere già nei mesi scorsi;
noi, vista la sua estrema sinteticità nel presentarcelo in questa
sede, le chiederemmo se può farne avere una copia non solo al
sottoscritto, ma anche alla IV Commissione, visto che è competente
in maniera di sviluppo economico.
Vogliamo porre l'attenzione su questa realtà industriale
valdostana, che ha una sua consistenza occupazionale di grande
interesse, visti i piccoli numeri della nostra Regione, poiché vi
sono occupate circa 320 persone. È vero che i dati che lei ha più
volte annunciato sono all'insegna della fiducia, però è altrettanto
vero che in questa azienda regna un clima di profonda incertezza,
vuoi perché non si è ancora perfezionato l'accordo di "partnership"
con "ST Microelectronics", vuoi perché determinati progetti più
volte sottolineati come quello del polarizzatore liquido, come
quello dei "display" a colori, come quello di determinate
iniziative molto competitive, che avrebbero dovuto prendere forma e
sostanza già da tempo, in realtà sembrano impantanate in questo
"stagno" della crisi della "Tecdis".
Noi guardiamo con attenzione all'evolversi di questa situazione
che auspichiamo sfoci in un qualcosa di positivo, perché il
supporto di "Finaosta" e "Aosta Factor" tuttora elargito a "Tecdis"
è un supporto che non può durare all'infinito; non è solo la
"Tecdis", uno dei tasselli dell'industria valdostana, che si trova
in questo stato di profonda difficoltà. Chiediamo all'Assessore che
sia più attento nel monitorare questa situazione, perché, come lei
dice, ha delle prospettive che possono essere positive, ma nella
realtà si sta deteriorando momento dopo momento.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK