Consiglio Regionale della Valle d'Aosta - Oggetto del Consiglio n. 2621 del 13 luglio 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
EDILIZIA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2621 del 13 luglio 2023 - Resoconto
OGGETTO N. 2621/XVI - Reiezione di mozione: "Approfondimenti
sul progetto del palazzo 'The Stone' e sull'utilizzo degli
ampliamenti volumetrici consentiti dalla 'legge casa'".
Bertin (Presidente) -
Passiamo al punto n. 15.
Consigliera Minelli ha facoltà di parola.
Minelli (PCP) -
La mozione è stata depositata il 26
maggio scorso e avrebbe dovuto essere discussa l'8 di giugno: sono
passati quindi due mesi, ma essa mantiene intatta la sua ragion
d'essere.
Abbiamo ritenuto e riteniamo ancora opportuno con questa
iniziativa ritornare sulla questione del progetto cosiddetto "The
Stone" del Breuil, un tema già affrontato in terza Commissione il
21 marzo scorso e poi in Consiglio regionale il 6 aprile sulla base
di una nostra precedente mozione.
Il nodo del progetto "The Stone" nei quattro mesi trascorsi dal
momento in cui abbiamo iniziato qui a parlarne, non si è sciolto,
anzi, si è reso ancora più complesso e delicato alla luce di
avvenimenti e anche di dichiarazioni che ci sono state.
Quando parlo di avvenimenti, mi riferisco al fatto che, come è
stato riportato dagli organi di informazione, è in corso
un'indagine giudiziaria che riguarda il titolare della società
proponente del progetto "The Stone" e il membro esperto della
Commissione edilizia del Comune di Valtournenche, un'indagine che
riguarda la conduzione di varie operazioni immobiliari e che,
secondo ipotesi degli inquirenti, riportate sempre dagli organi di
informazione, riguarderebbe anche quella di "The Stone".
Penso che nessuno di noi possa essere a conoscenza di dettagli
di quelle indagini, perché non spetta a noi occuparcene, ma è del
tutto evidente che su una questione del genere non è che si possa
proprio far finta di niente.
Quando invece nella mozione parlo di dichiarazioni, mi riferisco
soprattutto a quelle rilasciate al quotidiano "La Stampa" il 21
maggio scorso dall'ex Sindaco di Valtournenche che ha lamentato
"Pressioni indicibili, atmosfera irrespirabile", arrivando a dire
"Non mi sono ricandidato anche per questa storia di 'The
Stone'".
Ha poi evidenziato criticità del progetto, in particolare nel
calcolo delle volumetrie, affermando - riporto sempre le
dichiarazioni del giornale - : "Per me c'è un piano di troppo e la
concessione, così com'è, non credo possa essere data. Per poter
avere il nono piano hanno acquisito un terreno edificabile vicino
per sfruttarne la volumetria e, secondo me, non si può fare". E poi
aveva reso noto in quelle dichiarazioni che il Comune di
Valtournenche aveva affidato a due consulenti, uno di Aosta e uno
di Milano, il compito di condurre una verifica approfondita sul
rispetto della normativa vigente.
Da quando abbiamo presentato la mozione ad oggi, poi, ci sono
state delle ulteriori novità: intanto, come ben sappiamo, ci sono
state delle nuove elezioni, c'è una nuova Sindaca, una nuova
Amministrazione. Inoltre, abbiamo saputo che le verifiche legali
richieste hanno portato a delle considerazioni critiche nei
confronti di quel progetto.
È notizia di due giorni fa che l'Amministrazione comunale di
Valtournenche non ha concesso il permesso di costruire e ha chiesto
ai proponenti di rivedere il progetto.
Quindi il quadro è nuovo rispetto alla discussione che avevamo
avuto in Consiglio il 6 aprile scorso e, secondo noi, proprio per
questo, è necessario un ulteriore approfondimento anche da parte
della Regione per la rilevanza del caso, non solo a livello
locale.
È del tutto evidente che sia il caso "The Stone", sia il caso
del progetto del palazzo all'Arco di Augusto ad Aosta di cui
abbiamo parlato questa mattina, trovano una base giuridica nella
cosiddetta "legge casa" che, a nostro avviso
-
e lo avevamo
già detto
-
presenta delle criticità, che è stata applicata
nella nostra Regione senza un adeguato monitoraggio, come è emerso
chiaramente dalle risposte dell'Assessore ad una nostra
interpellanza, ricordo che praticamente per anni non è stato fatto
nulla, e che di fatto, mi riferisco a questa norma, ha fortemente
compresso i poteri decisionali dei Comuni.
È una normativa che consente degli interventi che possono essere
in certi casi utili, ma anche degli interventi impattanti a cui le
strutture pubbliche, gli uffici comunali ma anche gli uffici
regionali hanno difficoltà ad opporre dei solidi elementi di
contrasto.
Si impone, a nostro avviso, la necessità di una revisione
urgente della legge regionale 24/2009 e anche dell'articolo 2,
comma 12, della legge regionale 14/2020 che, come mi pareva di
ricordare in quella seduta del 6 aprile
-
ma non ne ero
certa, ho voluto verificarlo
-
quell'articolo 2 comma 12 è
stato votato all'unanimità da questo Consiglio. Quindi da tutto il
Consiglio, anche dal consigliere Distort - che oggi non c'è e a cui
faccio degli auguri di pronta guarigione -, anche dal Consigliere
che aveva costruito tutto il suo intervento di quel 6 aprile per
indicare le responsabilità di chi aveva votato l'articolo a fine
2020: responsabilità quindi di tutti noi, anche sua oltre che
nostra, perché quando c'è un voto unanime, non sempre, e non di per
sé, significa che una norma sia poi buona. Purtroppo, questo
succede.
Al di là delle intenzioni bisogna prendere però atto che gli
effetti di questa norma che è stata votata rischiano, e qui ce n'è
una dimostrazione, di essere negativi.
Tornando alla normativa citata e alla necessità di una sua
revisione, ci piacerebbe capire se ci sono delle proposte concrete
in itinere in questo senso e ci riserviamo comunque di proporne noi
stesse, perché all'epoca era stato detto che c'era una volontà però
poi di concreto non abbiamo visto nulla.
E comunque, in attesa della revisione della normativa, ci sono
delle azioni a nostro avviso che si possono e si devono fare
subito. Per quanto riguarda la situazione specifica, quella di "The
Stone", la mozione che abbiamo presentato intende sollecitare due
tipi di impegni: innanzitutto, invitare il Governo regionale a
chiedere a tutti gli uffici regionali competenti in materia di
pianificazione territoriale, di tutela paesistica un
approfondimento specifico sulla questione di quel palazzo con la
produzione di una relazione congiunta. Dalle audizioni e dalle
discussioni che ci sono state, si è infatti constatato che alcuni
uffici regionali non si sono occupati della vicenda, che altri lo
hanno fatto settorialmente e che non c'è comunque stato un adeguato
coordinamento. Un coordinamento che, come sappiamo bene del resto,
non è contemplato dalla normativa e dalle procedure che sono in
uso, ma che, secondo noi, è bene attivare per quegli interventi che
hanno un'importanza forte, un'importanza rilevante come quello di
"The Stone".
Il secondo impegno che si richiede al Governo con la mozione è
di affidare a un esperto qualificato in materia uno studio
sull'utilizzo degli ampliamenti volumetrici consentiti dalla "legge
casa" sia in generale, sia in questo caso specifico.
C'è un aspetto rilevante che è stato evidenziato in audizione
anche dal dirigente della Soprintendenza
-
ho ricontrollato
i verbali
-
che riguarda gli ampliamenti volumetrici
consentiti in percentuali che dovrebbero essere variabili. In
realtà, la genericità della legge rende problematico per gli stessi
uffici porre dei limiti a queste percentuali, che vengono
interpretate praticamente sempre come un diritto e non come una
possibilità.
Di fatto, attualmente funziona come se la legge dicesse: "Si può
fare l'aumento volumetrico del 35%", mentre la legge dice un'altra
cosa, dice: "Fino al 35%".
Quindi crediamo che bisogna uscire da un'ambiguità che è dannosa
e che questa sia una materia da approfondire e disciplinare
meglio.
La mozione chiede poi ancora al Governo di portare all'esame
della competente Commissione consiliare i risultati degli
approfondimenti di cui ai due punti precedenti.
Poi c'è un altro invito, che è invece rivolto al Presidente
della Commissione consiliare competente, a programmare un'audizione
della nuova Sindaca di Valtournenche, al fine di conoscere nel
dettaglio gli approfondimenti che il Comune ha svolto e sta
svolgendo sul progetto "The Stone", le risultanze di questi due
incarichi professionali che sono stati affidati e che hanno portato
alla decisione del Comune di non rilasciare il permesso di
costruire.
Come ho già avuto modo di dire nelle precedenti occasioni, il
caso "The Stone", per quanto particolarmente importante e assurto
anche alle cronache, non è un
unicum
.
Gli interventi di quella cosiddetta rigenerazione urbana, di cui
in Commissione ci hanno parlato anche i funzionari
dell'Assessorato, sono destinati a moltiplicarsi -questo ci è stato
detto - e quindi è assolutamente opportuno che la Regione si
attrezzi per gestire nel miglior modo possibile questa nuova fase
di trasformazione edilizia a cui andiamo sicuramente incontro.
Quindi, a nostro avviso, bisogna farlo con tutti gli
approfondimenti e le revisioni normative procedurali che sono
necessarie.
Prima di concludere vorrei poi fare anche una considerazione di
tipo più generale: la Regione, lo sappiamo, ha competenza primaria
in materia urbanistica, ma purtroppo, dobbiamo dirlo, nel tempo
questa competenza primaria non è stata gestita nel migliore dei
modi e credo che il Breuil sia il quadro eloquente delle carenze di
programmazione che ci sono state per quanto riguarda
l'Amministrazione.
Quella località, il Breuil, ha un paesaggio che è magnifico, è
dominato da una montagna imponente e suggestiva. È uno spettacolo
unico al mondo, ma l'edificazione che c'è stata è stata selvaggia e
l'effetto, a nostro avviso, ma da quello che leggo anche nei
commenti che ci sono da parte di tanti turisti che scrivono le loro
impressioni, è stato disastroso.
Ora non abbiamo solo questo mastodontico progetto di "The
Stone", ma c'è anche, ed è già realizzato, lo sappiamo, "Cielo
alto", che nelle scorse settimane pure è finito sui giornali perché
sono emersi dei problemi di staticità di alcuni di quei
condomini.
Poi ci sono tanti altri edifici in quella località che sono
impattanti e, mi sarà concesso di dirlo, anche se è una valutazione
soggettiva, sono brutti, sono brutti.
È una valutazione che è soggettiva ma, come dicevo, condivisa da
tanti, perché ho letto ancora recentemente moltissimi commenti in
questo senso.
Io credo che sia proprio l'insieme urbanistico del Breuil che
vada ripensato: quello che c'è, c'è, ma ci sono degli interventi
che ancora si dovranno fare e, quindi, bisogna intervenire per
migliorare una situazione che è vero che è in parte compromessa, ma
non è la motivazione per dire: "Allora continuiamo in questo
stile". Ci vuole una riflessione che è duplice: è una riflessione
tecnica ma è anche una riflessione di tipo politico.
È il motivo per cui noi sollecitiamo che ci sia un
approfondimento in Commissione, a partire da questo caso, ma non
soltanto sul progetto "The Stone".
Credo che si possa in questo caso, in questa situazione, con
tutto quello che è emerso in questi quattro mesi, sperare in
un'approvazione della mozione.
Presidente -
La discussione generale è aperta, se
qualcuno vuole intervenire si prenoti. Consigliere Manfrin, ha
facoltà di intervenire.
Manfrin (LEGA VDA) -
Come ha ricordato la collega
Minelli, il nostro gruppo ha effettuato una serie di interventi e
anche un approfondimento nel merito della questione,
approfondimento che è stato eseguito in prima persona dal collega
Distort, per competenze personali, ma che purtroppo oggi per motivi
di salute non è in Aula. Lui ha redatto la posizione del gruppo ed
io ora illustrerò questo lavoro di sintesi che il gruppo ha
elaborato e che, come ho detto poc'anzi, ha come capofila il
collega Distort.
Come riportato da notizie di stampa, dopo un approfondito esame
dei due pareri legali sulla regolarità urbanistica del progetto
commissionato dalla precedente Amministrazione e pervenuti nel
maggio scorso, il Sindaco Elisa Cicco ha riferito all'impresa Vico
e ai progettisti di rivedere volumetrie e cubature indicate in
progetto.
A questi pareri si aggiungeranno i pareri dei legali incaricati
dal Comitato costituitosi in opposizione alle scelte progettuali di
"The Stone".
Ala luce dei pareri commissionati dall'Amministrazione comunale,
si rileva che, per aumentare la volumetria, il progetto avrebbe
utilizzato una superficie condonata, cosa che va in conflitto con
le possibilità di attuazione del piano casa.
Inoltre, nell'acquisizione della proprietà dell'ex Hotel Fosson
da parte della società Vico, c'è un lotto che fa cubatura: "The
Stone" sarà edificato sul mappale 1190 ma il suo volume, per alcune
decine di metri quadrati, va ad interessare il mappale accanto, il
282, che non costituisce lotto edificabile ai fini della "legge
casa" e, pertanto, non rientra nelle deroghe urbanistiche e
soggiace invece ai vincoli del piano regolatore.
Questa cubatura in eccedenza è stata utilizzata dallo Studio
Peluffo per progettare un atrio di ingresso; particolare
progettuale considerato quindi irrealizzabile dai consulenti legali
e, pertanto, respinto dall'ufficio tecnico di Valtournenche.
Anche il calcolo relativo al carico neve in copertura è stato
evidenziato dai legali milanesi e aostani, come necessario di
maggiori approfondimenti dimensionali. Questo è lo stato dei fatti
ad oggi dal punto di vista tecnico-urbanistico e a queste
criticità, rispetto alle norme, si aggiunge il tema molto più
d'impatto, cioè la gestione delle interferenze tra il "The Stone" e
le costruzioni e le proprietà circostanti, sia in sede di
esecuzione dei lavori sia per i caratteri permanenti del volume in
progetto.
La "legge casa" poi per noi, come per tutte le persone
competenti e ragionevoli, è uno strumento assolutamente virtuoso
nella disciplina urbanistica regionale e abbiamo espresso più volte
il nostro diniego a mettere in discussione le opportunità offerte
da questo strumento urbanistico che continueremo a difendere.
Le premesse, e in particolare l'impegnativa della mozione, non
colgono quindi la sostanza tecnico-urbanistica né quella relativa
ai meccanismi di conflittualità rispetto ai proprietari limitrofi;
rileviamo invece un goffo tentativo di puro boicottaggio di
iniziativa edilizia in nome di uno schieramento di parte che ha più
il sapore di cavalcare una protesta che quello di risolvere i
problemi.
Per queste considerazioni noi non ci riconosciamo nella forma e
nei contenuti della mozione: i temi vanno trattati con altre
sensibilità e altre competenze.
A fronte quindi di questa analisi e di quanto esposto, il gruppo
non voterà la mozione presentata dalle colleghe e si asterrà.
Presidente -
Siamo ancora in discussione generale. Se non
vi sono altre richieste di intervento, chiudo la discussione
generale. Non vedo richieste, la discussione generale è chiusa. Per
il Governo, l'assessore Sapinet ha facoltà di parola.
Sapinet (UV) -
Un ringraziamento e un augurio anche da
parte mia al collega Distort.
Torniamo a parlare del progetto "The Stone", parliamo anche di
"legge casa" e forse sarebbe meglio concentrarsi sulla seconda
questione che non sulla prima; ricordo che per il progetto in
questione non è stato rilasciato alcun titolo abilitativo e io per
quel che riguarda la questione delle indagini, non entrerei
assolutamente nel merito, così come non entro nel merito nelle
dichiarazioni dell'ex Sindaco e del Sindaco attuale, ma lascerei
lavorare chi di dovere.
C'è un incarico che è stato dato a dei professionisti; il Comune
di Valtournenche a questo punto aspetterà la presentazione di un
nuovo progetto ma quello che si può garantire, dire e comunicare,
oggi come qualche settimana fa, qualche mese fa, quando abbiamo
iniziato a parlare anche di questa questione, è l'assoluta
disponibilità della struttura al supporto e alla collaborazione con
quell'Ente locale ma in genere come così con tutti gli Enti
locali.
Nell'iniziativa si chiede a tutti gli uffici regionali
competenti un approfondimento specifico, di affidare ad un esperto
qualificato in materia uno studio sugli utilizzi degli ampliamenti
volumetrici consentiti in particolare dalla "legge casa" o altra
normativa, sia in generale che nel caso specifico, e poi portare
all'esame la risultanza di questi due approfondimenti.
Quindi, in generale, si ribadisce la non competenza
-
io
rispondo per conto mio ma per conto del Governo e insieme al
collega Guichardaz che mi ha preceduto nell'iniziativa n. 11
-
degli uffici regionali che si occupano di pianificazione
territoriale ad esprimersi sui procedimenti per il rilascio del
permesso di costruire in corso.
La legge 11/1998 ad oggi vigente stabilisce che la Regione possa
intervenire sugli atti comunali riguardanti la materia urbanistica
ed edilizia ai sensi dell'articolo 89 ("Annullamento di
provvedimenti comunali"), solo su deliberazioni o altri
provvedimenti comunali già rilasciati e passibili di annullamento
per non conformità alle disposizioni di legge.
Il caso di specie non corrisponde per nulla a quanto previsto
dalla legge, poiché non risulta esservi stato, come già detto,
alcun rilascio di titolo abilitativo.
Sul punto 1, non avendo la struttura regionale competente in
materia di urbanistica di "legge casa" - ho avuto occasione di
esame il progetto "The Stone" - non è possibile prefigurare ad oggi
la redazione di una relazione specifica.
Per quanto riguarda la richiesta n. 2, si considera che in
questo modo il Consiglio darebbe avvio ad un'attività lunga,
complessa e costosa, poiché il lavoro richiederebbe un puntuale
esame di quasi 4 mila interventi, perché poi il monitoraggio che ha
avuto qualche criticità, è vero, in passato ma che è attualmente
attivo, ci dice un numero di schede validate dai Comuni nel periodo
marzo 2010-marzo 2023 di 3.964 casistiche; quindi un lavoro direi
particolarmente complesso e costoso, soprattutto se poi teniamo
conto delle criticità di organico che abbiamo in questa fase
all'interno della struttura.
Il confronto sulla "legge casa" è stato presente più volte in
Aula, assolutamente, così come con le strutture coinvolte, per
capire il margine di azione finalizzato sicuramente a creare delle
migliorie rispetto alla situazione attuale, ma finalizzato anche ad
evitare situazioni o problematiche emerse in altre Regioni.
Prossimamente il confronto proseguirà e lo faremo analizzando
delle proposte nelle sedi competenti ma, soprattutto,
confrontandoci su un livello politico e non nel merito di
specifiche casistiche di questo o di quel progetto. Credo che sia
questo il percorso corretto; ultimato un primo confronto politico,
sicuramente la proposta verrà presentata e discussa all'interno
della Commissione, senza bisogno di inviti o di impegni - prendo
già subito l'impegno a venire in Commissione -, ma parlando di
quelle che saranno le proposte e per confrontarci sugli sviluppi
della "legge casa": un confronto che dovrà essere assolutamente in
parallelo con i Sindaci e con il CPEL.
Quindi ciò detto, come già ricordato, ribadisco che la struttura
della dottoressa Trèves - che ringrazio - è da sempre a
disposizione degli Enti locali per un'azione continua di supporto e
di collaborazione.
Quindi alla luce di questo e collegandomi anche a quanto detto
dal collega Guichardaz in altra iniziativa, si richiede il ritiro
della mozione e, in alternativa, ci sarà un voto di astensione.
Nel passaggio poi si cita anche il condominio di "Cielo alto":
quella è un'altra questione. Lì c'è un movimento franoso che gli
uffici e le strutture competenti conoscono, che stanno analizzando,
che non riguarda solo un edificio ma una zona importante di quella
parte di territorio: ne abbiamo parlato anche in Commissione in
occasione del bilancio, su questo punto sarà avviato e continuerà
uno studio specifico Però direi che lì giochiamo un'altra
partita.
Presidente -
Consigliera Minelli, ha facoltà di
parola.
Minelli (PCP) -
Innanzitutto volevo ringraziare il
collega Manfrin che ci ha fatto presente il parere del consigliere
Distort, parere di un Consigliere e parere anche di un architetto
che ha sicuramente delle competenze che noi non abbiamo. Nel parere
poi c'è anche stato un po' un riassunto di quello che è l'articolo
emerso qualche giorno fa e che presenta una fotografia dello stato
dell'arte della situazione.
Per quanto riguarda la questione della superficie che è stata
utilizzata, superficie condonata che non può essere ampliata, sul
fatto che ci sia quindi una porzione di lotto che non è
edificabile, sul fatto che ci sia l'interferenza del palazzo che si
pensa di costruire con i vicini condomini, eccetera, sono tutti
elementi di carattere tecnico.
Poi c'è questa chiosa, questa conclusione, diciamo così, che si
può riassumere con una frase: "La legge casa per noi non si tocca"
che viene invece attaccata strumentalmente.
Io ho detto in più occasioni, non soltanto oggi ma l'ho fatto
anche quando ho presentato le precedenti iniziative, che noi
riconosciamo alla "legge casa" di aver avuto degli effetti positivi
in molte situazioni in cui sarebbe stato impossibile avere anche
semplicemente degli adeguamenti minimi per quello che riguarda il
restauro di fabbricati e il loro ampliamento necessario, ma questa
legge, se ha prodotto degli effetti positivi, ne ha anche prodotti
altri che sono, a nostro avviso, particolarmente negativi e su cui
ci deve essere un intervento normativo da parte della Regione.
Di questo noi siamo assolutamente convinti: bisogna intervenire
con delle modifiche e con dei limiti che siano, per legge appunto,
codificati ed esplicitati.
Capiamo che c'è una riflessione in questo senso, ma non capiamo
bene sulla base di quali valutazioni, perché tutto è ancora molto
in alto mare e, almeno da quello che sappiamo noi, fumoso.
Per quanto riguarda invece le valutazioni che ha fatto
l'Assessore, lei dice: "Le strutture sono disponibili a lavorare
con il Comune e con tutti gli Enti locali, come d'altronde hanno
sempre dimostrato di fare e hanno sempre dato la loro
disponibilità"; poi lei aggiunge: "Non c'è competenza degli uffici
regionali ad esprimersi su progetti che sono di competenza del
Comune".
Qui però dobbiamo anche capirci da un punto di vista sia
normativo ma anche di valutazione e di visione politica di una
situazione come questa, "The Stone" è soltanto un esempio. Lei dice
che non bisogna concentrarsi su una situazione particolare ma fare
un discorso più ampio, ma questo è quello che abbiamo detto e cioè
partire da una situazione, perché poi si fa sempre così: si parte
da una situazione specifica per fare un discorso, che sia più
generale.
Noi qua siamo in presenza di una situazione che è complessa e il
fatto che in questi quattro mesi ci sia stata tutta questa
evoluzione, che siano stati richiesti dei pareri e che si sia
arrivati a non concedere in questo momento il permesso, significa
che dei problemi ci sono. Non sono problemi legati soltanto alla
situazione contingente ma a quella che è una normativa e la
normativa non la fanno i Comuni, ma la fa la Regione.
Lei dice: "Non entriamo assolutamente nel merito della questione
dell'indagine"; anch'io ho detto la stessa cosa: ho detto che non
siamo noi che dobbiamo occuparcene ma ho anche detto - e lo
ribadisco - che, di fronte a una situazione del genere, sarebbe
assurdo far finta di niente e dire: "Va beh, quella è una cosa
marginale, lo vedremo", ma intanto c'è anche questo che è un
elemento in più che dovrebbe farci riflettere sul fatto che a
livello di pianificazione urbanistica, occorre avere un'attenzione
maggiore. Questo perché poi ci sono state delle situazioni che
hanno portato a quella che è oggi la fotografia.
Lei mi dice: "Cielo alto non c'entra un tubo"; io non ho detto
che "Cielo alto" rientrava in una situazione contingente di adesso,
ma l'ho citato facendo un esempio di una situazione in cui un
complesso come quello, dove sono stati costruiti degli edifici
altrettanto impattanti con una pianificazione che è mancata e con
una edificazione che io ho definito selvaggia, presenta adesso
problemi di tipo strutturale.
Quello che noi vogliamo dire è che il caso che abbiamo citato e
che abbiamo preso ad esempio e su cui c'è una grande attenzione, ma
non per niente, ha una valenza generale o, per lo meno, ha una
valenza per tutto il Breuil.
Stamattina nel suo intervento l'assessore Guichardaz diceva che
non sa se ha senso che queste situazioni, un condominio piuttosto
che l'altro, è giusto che siano
à la une
; io non so se sia
giusto o meno che siano
à la une
, ma so che ci sono queste
situazioni e che vanno in qualche modo affrontate, perché non è che
uno possa chiudere gli occhi di fronte a questa realtà.
Poi lei, assessore Sapinet, con l'impegno della mozione chiede
di fare uno studio, come noi abbiamo chiesto, sull'utilizzo degli
ampliamenti volumetrici consentiti in particolare dalla "legge
casa" o da altra normativa, sia in generale sia nel caso specifico
di "The Stone". Attenzione: noi abbiamo detto uno studio
sull'utilizzo degli ampliamenti e non intendiamo
-
su questo
ovviamente si può discutere
-
chiedere che venga fatto
minuziosamente uno studio sulle oltre 4 mila progettazioni che ci
sono state. Tra l'altro, quando lei ci ha risposto nella precedente
iniziativa, nell'interpellanza o l'interrogazione, ora non ricordo,
che verteva sul monitoraggio della "legge casa", lei ci ha anche
detto che ben otto Comuni non hanno mai comunicato nessun
ampliamento, cosa che bisogna capire anche un po' bene. Quel
monitoraggio doveva partire immediatamente dopo l'approvazione
della legge ed era stato messo nell'articolato di legge proprio
perché allora c'era una preoccupazione in quel senso, è evidente,
leggendo la legge. Quel monitoraggio non è mai stato fatto.
Quindi lei dice: "Dobbiamo fare uno studio che ci costa troppi
soldi e non è corretto farlo anche perché si dovrebbe andare a
valutare tutti gli interventi che sono stati fatti".
Ma allora si può verificare su che cosa farlo, sugli aumenti,
sugli ampliamenti che sono stati più significativi e più
impattanti, però non è che si possa dire: "Costa troppo, non si può
fare su 4 mila e allora noi non lo facciamo, non ce ne
occupiamo".
Tra l'altro, anche per il monitoraggio attuale, io devo dire che
andare a reperire le cose che ci sono sul sito non è assolutamente
così agevole; poi, a mio avviso, manca anche una serie di dati.
In un passaggio del suo intervento l'Assessore ha anche detto:
"Ci sarà un nuovo progetto perché il Comune adesso ha chiesto di
fare degli adeguamenti e poi si vedrà".
Io credo che questo sia un buon motivo per rimboccarsi le
maniche; il fatto che ci sarà un nuovo progetto va tenuto in
considerazione; abbiamo letto dai giornali che il progettista dello
studio Peluffo ha proprio detto: "Nulla di irreparabile, ai
consulenti devono essere sfuggiti alcuni importanti dettagli,
comunque sia chiariremo gli eventuali punti riguardanti l'utilizzo
delle superfici, toglieremo la cubatura dell'atrio", cioè rifaremo
quello che c'è da rifare e andiamo avanti.
Un edificio così alto, in uno spazio così angusto... Io
conoscevo il centro del Breuil ma non ricordavo esattamente dove
fosse: sono andata a vedere e devo dire che sono rimasta ancora più
basita di quello che ero già precedentemente, perché in una
superficie ridottissima, noi dovremmo veder crescere un edificio di
undici piani. Tutto questo in uno spazio estremamente angusto che
effettivamente è attaccato agli altri edifici già esistenti.
Per noi realizzare un'opera di quel tipo in uno spazio come
quello, con quelle caratteristiche, è una assurdità ed un ulteriore
elemento di degrado di quella località.
Quindi non ritiriamo certamente la mozione e, per quanto ci sarà
possibile, su questo noi continueremo a monitorare, ad andare
avanti e, chiaramente, ad opporci.
Presidente -
Consigliere Marquis, a lei la parola.
Marquis (FI) -
Due considerazioni a nome del gruppo su
questa mozione che tocca due aspetti, uno specifico e l'altro di
carattere generale.
Quanto allo specifico, crediamo che ci sia tutta l'attenzione
degli organi competenti in questo periodo per fare tutti gli
approfondimenti e gli esami, e quindi crediamo che non resti che
attendere le risultanze di tali accertamenti. Tra l'altro queste
sono competenze del Comune e abbiamo avuto modo di leggere sui
giornali qual è stata l'evoluzione della questione. Per quanto
riguarda la Regione, ci sono dei pareri di natura paesaggistica;
abbiamo fatto delle audizioni e credo che a suo tempo, quando il
tutto sarà concluso, verrà messo sul tavolo e avremo modo anche noi
Consiglieri di poter prendere atto della situazione.
Mi preme invece entrare più sulla questione di carattere
generale, perché avverto, dalla lettura della mozione, quasi un
tentativo di partire da un caso specifico per andare poi a fare
delle considerazioni di tipo generale che noi non condividiamo,
perché riteniamo che lo strumento "piano casa" sia stato ed è uno
strumento di straordinaria importanza per poter rifunzionalizzare
degli immobili nella nostra regione, così come in altre realtà
nazionali. Tant'è che sono stati richiamati 4 mila interventi dalla
data di approvazione della legge ad oggi.
Questo significa che i Valdostani hanno utilizzato questo
strumento, che è uno strumento che, al di là dei numeri di
concessione di ampliamento volumetrico, comunque sottopone gli
interventi a tutta una serie di valutazioni da parte degli organi
comunali e regionali, nonché al rispetto delle norme tecniche che
vanno a garanzia anche della sicurezza degli immobili. Pertanto,
credo che ci sia un presidio importante sotto il profilo
tecnico-amministrativo di questo argomento.
Poi è vero che, probabilmente, sarebbe utile avere dei dati di
sintesi per fare delle valutazioni di carattere generale e per
rintracciare in futuro le possibilità di utilizzo di uno
strumento.
Nel caso specifico, credo che l'errore che si sta facendo sia
quello di partire da una possibile stortura per andare a buttare
via il bambino con l'acqua sporca.
Io vorrei evidenziare la bontà di questo strumento sotto un
profilo urbanistico e l'utilizzo che ne è stato fatto in Valle
d'Aosta, perché al di là delle ricerche che possiamo fare noi come
Consiglieri e delle valutazioni nei casi specifici, il miglior
controllore è il vicino di casa; infatti, in questa situazione,
quest'emergenza è venuta alla luce perché ci sono stati dei reclami
del vicino di casa. Quindi, quando ci sono delle cose che sono
ritenute poco compatibili o sulle quali ci sono diritti di terzi o
anche attraverso un'eclatanza, se vogliamo dire, di ampliamenti,
tutto viene segnalato prontamente dai vicini di casa, perché i
vicini di casa tutelano i propri diritti.
Quindi credo che questa sia la migliore garanzia per
tranquillizzare un po' tutti, perché credo che sia sbagliato creare
un clima, su base pubblica, nella comunità, di diffondere un
approccio negativo verso uno strumento invece che, secondo noi, va
conservato, valorizzato e va sicuramente gestito tenendo conto del
diritto dei terzi.
Questo riteniamo che sia fondamentale, oltre a garantire sotto
il profilo ambientale e paesaggistico il migliore utilizzo per
l'inserimento che si fa di queste riqualificazioni edilizie.
Pertanto, non condividendo lo spirito dell'iniziativa, ci
asterremo.
Presidente -
Consigliere Lucianaz per dichiarazione di
voto.
Lucianaz (LEGA VDA) -
A titolo personale. Sicuramente non
vado in contrasto con le decisioni del mio gruppo e quindi mi
asterrò anch'io, però una cosa volevo dirla, visto che è stata
stimolata dagli interventi dei miei colleghi.
Innanzitutto, saluto la decisione dell'Amministrazione comunale
di Valtournenche, che comunque dimostra interesse per il proprio
territorio, dimostra determinazione nel voler andare a fondo su
questa vicenda e quindi auguro al Sindaco e alla sua
Amministrazione di ottenere i migliori risultati possibili. Però,
dalle parole del collega Marquis, mi pare di capire che il problema
è proprio creare dei conflitti, mentre secondo me ognuno dovrebbe
rimanere al suo posto.
Tanti di voi non erano presenti in Commissione quando il tecnico
della Sovrintendenza con noi ha analizzato il rendering; ebbene,
quello che mi ha scioccato è stata la dichiarazione: "È una zona
compromessa". Sentirmi dire che il Breuil è una zona compromessa,
mi fa male, come fa male sicuramente a tutti gli abitanti e agli
operatori del Breuil che hanno investito, hanno fatto locali
bellissimi (
omissis
), sono cose eccezionali, in puro stile
montano; stanno facendo degli sforzi formidabili per migliorare il
borgo e, sentire che chi invece è preposto a controllare l'impatto
sul territorio definisce la zona degradata, ormai, a mio modo di
vedere modesto, significa che non fa il suo mestiere.
Secondo me l'unica cosa di compromesso è la professionalità di
chi invece è pagato per svolgere il suo lavoro.
Presidente -
Altre dichiarazioni di voto? Consigliera
Minelli, a lei la parola.
Minelli (PCP) -
In dichiarazione di voto: ovviamente
abbiamo detto che non ritiriamo la mozione e la votiamo, ma vorrei
anche brevemente fare una considerazione su quanto ho sentito.
Il collega Marquis ci accusa di essere delle potenziali
infanticide: non lo siamo, non riteniamo assolutamente che
correggere una legge significhi buttare via un bambino insieme
all'acqua sporca. Ho detto e ripetuto, e lo dico ancora, che
riteniamo che quella legge non sia da cancellare, ma ci sono delle
modifiche che vanno fatte, che devono essere fatte, perché
altrimenti questa situazione, quella del Breuil, quella del
condominio dell'Arco di Augusto e altre che si verificheranno, ce
l'ha detto il dirigente, qui, in Commissione, che in seguito a
quella del Breuil ne arriveranno altre, perché c'è un problema di
rigenerazione edilizia in quel territorio e quindi noi dovremmo
affrontarne altre di queste situazioni; questo è sicuro, ce lo
hanno detto coloro che hanno certamente le competenze che la
sottoscritta non ha.
Sulla questione sempre evocata dal consigliere Marquis, riguardo
all'azione di controllo dei vicini di casa, io penso che forse noi
dovremmo pensare che non si può sostituire l'attività del
legislatore con quella dei vicini di casa: io resto convinta che
l'attività del legislatore abbia un altro valore ed un altro peso.
Quindi noi su questo abbiamo assolutamente un'idea diversa.
Sul fatto poi che sia scorretto partire da una situazione
particolare per fare un discorso più generale, io potrei citare
decine di esempi di casi in cui, da una situazione contingente poi
si è costruito un percorso, leggi, ma anche valutazioni e visioni
che possono essere invece poi sicuramente più importanti.
A questo proposito è stato anche detto che bisognerebbe poi
capire che cosa ne pensano esattamente i Comuni di questa cosa. Io
voglio solo leggere l'ultimo capoverso del comunicato stampa del
Comune di Aosta in occasione del parere favorevole, che io non
condivido, al condominio all'Arco di Augusto. In quest'ultimo
capoverso - ed è un'Amministrazione comunale che ha ovviamente
anche dei rappresentanti che fanno parte di diverse forze politiche
che sono qui - c'è scritto: "Infine l'Amministrazione comunale
ritiene altresì fondamentale che una situazione come quella
venutasi a creare, situazione contingente, debba richiamare il
legislatore sulla necessità di intervenire con una misura
correttiva della legge regionale 24/2009"...
(intervento di un Consigliere, fuori microfono)
non so consigliere Malacrinò se lei sa chi l'ha scritto; è un
comunicato stampa dell'Amministrazione comunale di Aosta, quindi
immagino che sia stato condiviso almeno dalla Giunta, presumo...
"misura correttiva della legge regionale 24/2009 tale da impedire
un aumento volumetrico così rilevante nei centri storici in tutta
la Valle d'Aosta che rischia in alcuni casi di compromettere lo
sviluppo armonico della trama edilizia e le esigenze di tutela del
patrimonio architettonico". Fate un po' voi!
Presidente -
Mettiamo in votazione la mozione. La
votazione è aperta. La votazione è chiusa.
Presenti: 34
Votanti: 2
Favorevoli: 2
Astenuti: 32 (Aggravi, Baccega, Barmasse, Bertin, Bertschy,
Brunod, Carrel, Caveri, Chatrian, Cretier, Foudraz, Ganis,
Grosjacques, Guichardaz Jean-Pierre, Jordan, Lavevaz, Lavy,
Lucianaz, Malacrinò, Manfrin, Marguerettaz, Marquis, Marzi,
Padovani, Perron, Planaz, Restano, Rollandin, Rosaire, Sammaritani,
Sapinet, Testolin)
La mozione non è approvata.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK