Consiglio Regionale della Valle d'Aosta - Oggetto del Consiglio n. 67 del 11 febbraio 1981 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 67 del 11 febbraio 1981 - Resoconto
OGGETTO N. 67/81 - RIAPPROVAZIONE CON MODIFICAZIONI DEL DISEGNO
DI LEGGE CONCERNENTE: "NORME PER L'ESERCIZIO DELLE FUNZIONI E DELLE
ATTIVITÀ PREVENTIVE, CURATIVE E RIABILITATIVE RELATIVE ALLA SALUTE
MENTALE".
Presidente
- La parola all'Assessore alla Sanità e
Assistenza sociale Rollandin, ne ha facoltà.
Rollandin (UV)
- Il disegno di legge n. 209 è stato
rinviato con delle osservazioni che riguardano tre articoli: l'art.
6, l'art. 11 e l'art. 16.
L'art. 6 riguardava essenzialmente un errore materiale, in
quanto si parlava di infermiera professionale, anziché parlare di
infermieri professionali.
L'art. 11, che è il punto principale, riguardava
un'interpretazione che era stata data alla dizione di cartella
sanitaria (come accennavo già stamattina nell'illustrare
l'interpellanza) che era stata ritenuta lesiva di quanto stabilito
dall'art. 27 della Legge 833, dove si vietava espressamente di
annotare sul libretto sanitario i trattamenti sanitari obbligatori
di cui all'art. 33 della Legge 833.
È chiaro che l'intendimento della cartella sanitaria non è certo
quello di fungere da libretto sanitario, che ha tutt'altra
funzione, e questo era già stato spiegato al momento della
discussione. Il libretto deve registrare quei dati che
l'interessato può presentare in qualsiasi momento - in relazione
alle sue necessità - al medico, o a chi per esso, e deve essere
aggiornato su tutto il suo passato sanitario.
La cartella sanitaria, invece, deve avere un compito che è molto
più limitato e riguarda un'attività che viene svolta sul
territorio, come all'interno della struttura, temporaneamente e
occasionalmente.
La specificazione che viene aggiunta come modifica all'art. 11,
in modo da evitare che sia interpretato come norma in contrasto ai
dettati della 833, tende appunto a specificare questo particolare,
e quindi a superare questo inghippo.
Difatti si dice anche che nella relazione allegata che l'art. 27
sancisce il divieto di riportare nel libretto sanitario i
provvedimenti relativi ai trattamenti obbligatori e non anche i
trattamenti e gli accertamenti conseguenti a tali provvedimenti.
Cosa che appunto si vuole evitare nella cartella.
Quindi questo è detto in modo specifico e toglie ogni dubbio in
proposito.
Per quanto riguarda la norma sanitaria, cioè l'art. 16, è
prevista una cifra che tiene conto di quello che potrà essere
l'avvio del servizio anche in relazione al territorio, proprio per
far si che le parole non rimangano tali. Cioè, se i principî che
riteniamo validi rimangono solo tali, non è con la legge che
risolviamo il problema dell'assistenza psichiatrica e del recupero
delle persone attualmente ricoverate nei nosocomi, nonché il
problema dell'assistenza a livello territoriale. Diamo delle
indicazioni precise su come avviare questo discorso interessando i
Comuni e i Distretti; cosa che si sta già attuando a livello di
informazione e di riunione.
È chiaro che per arrivare alla soluzione definitiva ci vuole
tempo. I Distretti, in quanto raggruppamento di Comuni, hanno già
tutti gli elementi di valutazione per il dimensionamento di queste
strutture sul territorio. Esse devono avere una propria
collocazione e una propria strutturazione particolare, tenendo
conto anche degli handicap specifici e quindi della necessità di
avere un'attrezzatura adeguata.
Queste norme sono a conoscenza dei Comuni; teniamo conto che
questa legge va abbinata alla Legge n. 47 (cioè quella in cui si
parla degli anziani e dei portatori di handicap) che tiene già
conto delle misure che possono essere apportate per questo tipo di
intervento. Quindi con queste modifiche che sono essenzialmente
tecniche, riteniamo che possa essere attuato un disegno di legge
che non è stato contestato a livello di principio.
Presidente -
Colleghi Consiglieri, una precisazione. Le
variazioni riguardano gli artt. 6, 11 e 16, come è stato detto
dall'Assessore Rollandin; il disegno di legge, salvo questi
emendamenti, cioè quello che è stato approvato, non è stato
trasmesso a tutti i colleghi per una carenza, nel momento della
formazione degli allegati, della macchina duplicatrice, per cui non
è stato possibile dare ai colleghi Consiglieri il nuovo testo: è il
vecchio testo con questi tre emendamenti adesso illustrati
dall'Assessore.
Esistono comunque alcune copie che sono a disposizione di
chiunque voglia consultarle. È aperta la discussione generale
quindi sull'allegato n. 19.
La parola al Consigliere Viberti; ne ha facoltà.
Viberti (DPROL)
- Devo dire che non mi sento molto
invogliato ad intervenire di nuovo su questo argomento, perché
l'Assessore a più riprese, ha dimostrato di non intendere ragioni.
E vorrei ricordare ai colleghi una discussione avuta sulla Legge
22/7 n. 33 che dettava normative in materia dei servizi di pronto
soccorso.
All'art. 6 c'erano due commi: stazione di ambulanze nel primo
comma, mentre il secondo recitava: "l'ospedale generale, è dotato
di una autoambulanza per i trasferimenti di pazienti ricoverati".
In quell'occasione, su proposta del Gruppo comunista, si era
tentato di fare passare un emendamento concernente appunto
l'aumento ipotetico del numero di ambulanze (da una a più
ambulanze) questo per evitare che in futuro, di fronte ad una nuova
necessità, sia obbligatorio per non contravvenirle, modificare la
legge. Anche in quell'occasione la coerenza che stamattina ho
definito già teutonica dell'Assessore ha prevalso e neanche questo
modesto, per non dire necessario, piccolo emendamento è stato
accettato. Quindi bisogna spiegare ancora una volta che
l'illegittimità è costituita dalla cartella e non è sufficiente, né
tantomeno necessario, ribadire che i provvedimenti, di cui all'art.
33 della citata legge 833 non possono essere riportati. Quello che
bisogna fare per rispondere alle osservazioni della Commissione
regionale di coordinamento è di togliere la cartella. Queste sono
valutazioni che fa l'Assessore e se ritiene di insistere (come pare
più che certo) nei suoi convincimenti, manterrà la nuova
formulazione dell'art. 11. Noi voteremo naturalmente contro, perché
questa pericolosa mania di schedare, evidenzia il concetto che si
ha di queste persone, che continuano ad essere considerate come dei
diversi e come tali vanno controllati.
Di questo passo, con il numero di leggi che vengono portate in
questo Consiglio e concernenti la sanità, con schede, cartelle e
cartelline, c'è da aspettarsi che un giorno ci vedremo presentare
una scheda che chiede la provenienza etnica, magari da compilarsi
in collaborazione con la Questura.
Una considerazione ancora: lo stesso organo dello Stato non ha
saputo fare dei rilievi sostanziali, dimostrando che la concezione
dominante, anche a livello di Stato, nonostante che i principi
vengano costantemente difesi, è quella che assai bene interpreta
l'Assessore.
Presidente
- Altri desiderano la parola in sede di
discussione generale? Consideriamo chiusa la discussione generale,
colleghi Consiglieri.
La parola all'Assessore alla Sanità e Assistenza Sociale
Rollandin; ne ha facoltà.
Rollandin (UV)
- Molto brevemente, solo per ribadire il
discorso della necessità di avere una cartella clinica, che penso
sia più uno strumento di lavoro che un tipo di schedatura.
Ritengo sia come togliere la cartella clinica all'interno di un
ospedale, dove il rilievo e l'andamento della malattia vengono
fatti in un certo modo. Anche all'esterno di un certo reparto è
necessario avere delle osservazioni; e la cartella serve di
comunicazione se i sanitari interessati sono diversi. Non si tratta
quindi di schedare un ammalato ma di trascrivere l'andamento
clinico di una determinata malattia.
Teniamo conto che per tutti questi dati, nel momento in cui si
volesse intervenire, o arrivare a dei correttivi, è necessario
avere un aggiornamento continuo e per farlo è necessario prima
raccoglierli. Ora, come si fa tale raccolta se non si hanno
strumenti di osservazione?
Quindi non vogliamo andare contro a dei principi giusti;
vogliamo solo dare agli operatori uno strumento di lavoro
adeguato.
Presidente
- Colleghi Consiglieri, siamo chiamati a
votare l'articolo. Ci sono dei colleghi che intendono fare
dichiarazioni di voto prima della votazione palese?
La parola al Consigliere Tonino per dichiarazione di voto; ne ha
facoltà.
Tonino (PCI)
- Non era evidentemente il caso oggi di
ripetere le argomentazioni che ci hanno portato a votare contro la
legge che è stata rinviata per questioni che sono da considerarsi
marginali. Ricordo che sul problema della scheda proprio uno degli
emendamenti che avevamo presentato non era stato accettato. Le
modifiche introdotte non vanno perciò ad intaccare il contenuto
della legge che avevamo criticato la volta scorsa. Queste sono le
ragioni per cui, ovviamente, anche in questa occasione, voteremo
contro le proposte fatte dall'Assessore.
Presidente
- Altri per dichiarazione di voto? La parola
al Consigliere Viberti; ne ha facoltà.
Viberti (DPROL)
- Oltre a tutte le considerazioni già
effettuate nel corso di quella epica discussione tenutasi
all'interno di questo Consiglio, vorrei rimarcare un altro motivo
che mi spinge oggi a votare contro. Ed è il fatto che l'Assessore,
ancora una volta fa riferimento ai principi con delle motivazioni
che secondo me restano assai discutibili. E un'altra cosa dispiace,
che purtroppo al dibattito, oggi molto più modesto, non abbia
potuto assistere il folto pubblico di altre occasioni, perché,
oltre ai nastri registrati, è importante che anche nella memoria
della gente si imprimano le responsabilità assunte dagli
Amministratori.
Presidente
- Altri per dichiarazioni di voto prima della
votazione palese? Nessun altro; allora passiamo all'esame
dell'articolato.
Do lettura dell'art. 1:
Art. 1
Ai sensi e per i fini di cui agli artt. 34 e 64 della legge
23 dicembre 1978, n. 833, nell'ambito dell'Unità sanitaria locale
istituita con legge regionale 22 gennaio 1980, n. 2 e del complesso
dei servizi generali per la tutela della salute, le funzioni e le
attività di prevenzione, cura e riabilitazione relative alla salute
mentale, sono esercitate in forma dipartimentale, attraverso il
dipartimento per la salute mentale.
Il dipartimento per la salute mentale è la struttura
organizzativa che, nel quadro delle finalità e degli obiettivi
della programmazione socio-sanitaria regionale e secondo
l'articolazione organizzativa dell'Unità sanitaria locale, viene
costituita per l'esercizio coordinato delle attività per la
prevenzione, la cura e la riabilitazione delle malattie mentali e
dal disturbo psichico in genere.
Presidente
- Nessuno chiede la parola, nessuno fa
dichiarazioni di voto. Metto in approvazione l'art. 1.
Esito della votazione:
Presenti: 29
Votanti: 28
Favorevoli: 17
Contrari: 11
Astenuti: 1 (De Grandis)
Il Consiglio approva.
Presidente -
Do lettura dell'art. 2:
Art. 2
Fanno parte del dipartimento per la salute mentale:
- le unità operative del Servizio di assistenza sanitaria di
base;
- le unità operative integrative dei servizi di base
di:
. assistenza psichiatrica e tutela della salute
mentale;
. medicina;
. malattie infettive;
. geriatria;
. neuropsichiatria infantile;
. psicologia;
- le unità operative competenti per la tutela della salute
negli ambienti e luoghi di lavoro;
- il servizio socio-assistenziale.
Presidente
- Metto in approvazione l'art. 2
Esito della votazione:
Presenti: 29
Votanti: 28
Favorevoli: 17
Contrari: 11
Astenuti: 1 (De Grandis)
Il Consiglio approva.
Presidente
- Do lettura dell'art. 3
Art. 3
Il dipartimento per la salute mentale opera secondo schemi di
lavoro che assicurino la globalità dell'intervento,
l'interdisciplinarietà del lavoro, la continuità terapeutica, il
coordinamento fra i servizi e presidi che fanno parte del
dipartimento medesimo, la partecipazione del personale interessato,
lo sviluppo dell'attività di aggiornamento professionale e di
ricerca, l'economicità della gestione.
Il dipartimento, nell'ambito delle finalità e degli obiettivi
del piano sanitario regionale e dell'articolazione organizzativa
dell'unità sanitaria locale, provvede in particolare:
- alla promozione e tutela della salute mentale;
- alla diagnosi, cura ed urgenza psichiatrica;
- alla consulenza psichiatrica;
- alla riabilitazione e reinserimento sociale;
- alla rilevazione dei dati statistici ed epidemiologici
della salute mentale;
- alla formazione di una coscienza sanitaria e sociale per la
tutela della salute mentale nell'ambito della scuola, della
famiglia, nei luoghi di lavoro e, in genere, nelle
collettività.
Presidente
- Metto in approvazione l'art. 3.
Esito della votazione:
Presenti: 29
Votanti: 28
Favorevoli: 17
Contrari: 11
Astenuti: 1 (De Grandis)
Il Consiglio approva.
Presidente
- Do lettura dell'art. 4
Art. 4
Le funzioni e le attività del dipartimento per la salute
mentale sono esercitate attraverso i servizi, i presidi e le
strutture integrative dei distretti sanitari di base o secondo
ambiti di lavoro multidistrettuali, nonché mediante la struttura
ospedaliera dell'unità sanitaria locale nei casi di cui all'art.
34, 4° comma, della legge 23 dicembre 1978, numero 833 e di
ricovero volontario.
Nella prospettiva e fino all'adozione del piano sanitario
regionale, il dipartimento per la salute mentale esercita le
funzioni e le attività di cui alla presente legge, secondo gli
indirizzi programmatici ed i criteri organizzativi di cui
nell'allegato alla presente legge.
Presidente
- Metto in approvazione l'art. 4
Esito della votazione:
Presenti: 29
Votanti: 28
Favorevoli: 17
Contrari: 11
Astenuti: 1 (De Grandis)
Il Consiglio approva.
Presidente
- Do lettura dell'art. 5
Art. 5
Il servizio di assistenza psichiatrica e tutela della salute
mentale è l'unità operativa del dipartimento previsto dalla
presente legge, che mediante il complesso dei servizi e dei presidi
del dipartimento medesimo, provvede in particolare alle attività di
diagnosi, cura, riabilitazione e consulenza psichiatrica nonché al
trattamento di cui all'art. 34, 4° comma, della legge 23 dicembre
1978, n. 833.
Il servizio espleta la propria attività, di norma,
nell'ambito dei servizi e dei presidi dei distretti sanitari di
base o nelle strutture integrative di questi, integrandosi con i
servizi che operano nei singoli distretti.
Per i casi di ricovero volontario ed i trattamenti che non
possono essere espletati nei servizi o presidi territoriali, il
servizio può avere una disponibilità massima di quindici posti
letto, ivi compresi i posti letto per il trattamento
obbligatorio.
Gli interventi terapeutici urgenti per alterazioni psichiche
determinatesi in condizioni e circostanze che non consentono di
adottare tempestive ed idonee misure sanitarie extraospedaliere,
sono assicurati attraverso la disponibilità di medici del servizio
di assistenza psichiatrica e tutela della salute mentale, mediante
l'organizzazione e nelle strutture del dipartimento di emergenza
ospedaliera.
A tal fine il dipartimento di emergenza dispone di idonei
locali e stabilisce le necessarie intese operative, organizzative e
professionali con i medici del servizio.
Presidente
- Metto in approvazione l'art. 5.
Esito della votazione:
Presenti: 29
Votanti: 28
Favorevoli: 17
Contrari: 11
Astenuti: 1 (De Grandis)
Il Consiglio approva.
Presidente -
Do lettura dell'art. 6 con l'emendamento
illustrato dall'Assessore.
Art. 6
Nell'attesa dell'approvazione della pianta organica da parte
dell'unità sanitaria locale e dell'inquadramento nel ruolo
nominativo regionale ai sensi del decreto del Presidente della
Repubblica 20 dicembre 1979, n. 761, il servizio di cui al
precedente articolo è dotato del seguente organico:
- un posto di primario
- due posti di aiuto
- sei posti di assistente
- un posto di capo sala
- ventun posti di personale sanitario ausiliario
- cinque posti di personale esecutivo
- uno psicologo
- un assistente sociale
I posti di personale sanitario ausiliario, entro cinque
dall'entrata in vigore della presente legge, devono essere
ricoperti con personale avente la qualifica di infermiere
professionale.
A tal fine, la Regione, ai sensi della legge 3 giugno, 1980,
n. 243 e per i fini di cui all'art. 64, penultimo comma, della
legge 23 dicembre 1978. n. 833, provvede all'aggiornamento ed alla
riqualificazione del personale infermieristico che opera nel
servizio.
Il personale medico, di assistenza infermieristica, psicologo
e di assistenza sociale opera in collaborazione con i servizi e
presidi del dipartimento cui il servizio appartiene, secondo
modalità dirette ad assicurare la corretta ed armonica integrazione
delle diverse professionalità ed a realizzare il lavoro di gruppo.
Il personale medico e psicologo opera a livello ospedaliero ed
extra ospedaliero. Il personale di assistenza infermieristica e di
assistenza sociale opera oltre che a livello ospedaliero;
nell'ambito dei servizi del dipartimento che fanno capo al
distretto in cui è ubicata la struttura del servizio.
Presidente
- Metto in approvazione l'art. 6 emendato.
Esito della votazione:
Presenti: 29
Votanti: 28
Favorevoli: 17
Contrari: 11
Astenuti: 1 (De Grandis)
Il Consiglio approva.
Presidente
- Do lettura dell'art. 7.
Art. 7
I presidi ed i servizi per la riabilitazione ed il
reinserimento sociale di cui al precedente articolo 2 sono
istituiti dall'Unità sanitaria locale, nel quadro degli interventi
promossi dalla programmazione socio-sanitaria regionale per
l'attuazione della legge regionale 20 giugno 1978, n. 47, secondo
criteri che assicurino sul piano strutturale ed organizzativo la
polivalenza delle strutture ed il costante adeguamento al mutare
delle esigenze terapeutiche ed assistenziali da soddisfare in
rapporto alla evoluzione tecnico-politica del sistema assistenziale
socio-sanitario definito dalla Regione.
Tali servizi e presidi devono essere razionalmente
distribuiti nell'ambito dell'Unità sanitaria locale, tenuto conto
delle situazioni clinico-sociali rilevate, dell'età e delle
necessità di mantenere e reinserire, per quanto possibile, le
persone interessate nel proprio nucleo familiare, ovvero di
inserirle in altro nucleo idoneo e comunque, nel proprio normale
ambiente di vita.
La costituzione dei presidi e dei servizi di cui al presente
articolo e le modalità di esercizio delle relative attività di
riabilitazione e reinserimento sociale, sono stabiliti in
collaborazione con i comitati di zona interessati di cui
all'articolo 10 della legge regionale 22 gennaio 1980, n.
2.
La localizzazione e le caratteristiche architettoniche di
ogni presidio devono assicurare l'osservanza delle norme di cui al
decreto del Presidente della Repubblica 27 aprile 1978, n.
384.
I presidi devono essere organizzati in forma residenziale o
semiresidenziale, per esigenze assistenziali a carattere
residenziale permanente e per interventi
educo-assistenziali.
Le prestazioni assistenziali, medico-generiche e
specialistiche per i soggetti ospitati nei presidi, devono essere
assicurate nell'ambito della organizzazione dei servizi del
distretto in cui la struttura è ubicata.
Fra i presidi di cui al presente articolo è compresa, secondo
l'indicazione della programmazione socio-sanitaria regionale, la
struttura del servizio di assistenza psichiatrica e tutela della
salute mentale di cui al precedente articolo 5.
Presidente
- Metto in approvazione l'art. 7.
Esito della votazione:
Presenti: 29
Votanti: 28
Favorevoli: 17
Contrari: 11
Astenuti: 1 (De Grandis)
Il Consiglio approva.
Presidente
- Do lettura dell'art. 8.
Art. 8
L'unità sanitaria locale, nell'ambito delle attività di
riabilitazione e reinserimento sociale, di intesa con i comitati di
zona interessati in cui all'art. 10 della legge regionale 22
gennaio 1980, n. 2 promuove, secondo le indicazioni della
programmazione socio-sanitaria regionale, interventi per
l'inserimento delle attività di formazione professionale, la
formazione professionale, la riabilitazione lavorativa e
l'occupazione dipendente o autonoma dei soggetti assistiti dalla
presente legge.
Tali interventi, attuati attraverso l'organizzazione dei
distretti sanitari di base, sono predisposti in collaborazione con
le imprese e cooperative che operano nei vari settori della
produzione e della prestazione di servizi e con il servizio
competente per la tutela della salute negli ambienti e luoghi di
lavoro, evitando, di norma, forme occupazionali di tipo specifico o
protetto.
In conformità ai principi di cui al presente articolo,
nell'ambito del piano sanitario regionale, dovranno altresì essere
riordinati i centri ed i corsi di cui alla legge regionale 3
gennaio 1977, n. 2.
Presidente
- Metto in approvazione l'art. 8.
Esito della votazione:
Presenti: 29
Votanti: 28
Favorevoli: 17
Contrari: 11
Astenuti: 1 (De Grandis)
Il Consiglio approva.
Presidente
- Do lettura dell'art. 9.
Art. 9
L'unità sanitaria locale, nel quadro di attuazione dei
programmi di tutela della salute della maternità, infanzia ed età
evolutiva, assicura, mediante l'unità operativa di
neuro-psichiatria infantile, le attività di prevenzione e diagnosi
precoce, di cura e riabilitazione nei casi di minorazioni
neuromotorie, sensoriali e psichiche.
Tali attività sono espletate nei servizi e presidi dei
distretti sanitari di base, secondo ambiti di lavoro
multi-distrettuali, ed a livello ospedaliero, nel reparto di
pediatria, in collaborazione con il complesso dei servizi per
l'assistenza materno-infantile, nel quadro organizzativo del
dipartimento per la salute mentale. Nell'ambito di tale attività
sono altresì espletate le funzioni sanitarie ed assistenziali
relative ai minori affetti da disturbi dell'intelligenza e del
comportamento o da menomazioni fisiche e sensoriali, attualmente
esercitate presso il centro regionale medico-psico-pedagogico e
nell'ambito scolastico, adottando a tal fine, per quanto di
competenza degli organi della scuola, le necessarie intese.
L'unità operativa di neuropsichiatria infantile,
nell'esercizio delle attività di cui al presente articolo, espleta,
in particolare, funzioni:
- di impostazione e verifica periodica dei programmi di
controllo sullo sviluppo neuromotorio, sensoriale e psichico
effettuati routinariamente o periodicamente nei servizi dei
distretti sanitari di base;
- di inquadramento diagnostico, impostazione del trattamento
e sua verifica nei casi individuati di danno neuromotorio,
sensoriale e psichico;
- di diagnosi e terapia mediante l'integrazione con il
reparto di pediatria, nei casi che necessitano di cure
ospedaliere;
- di formazione professionale permanente del personale con il
quale l'unità operativa di neuropsichiatria infantile collabora
nell'ambito dell'organizzazione interdisciplinare dell'attività
espletata e del dipartimento cui appartiene.
Presidente
- Metto in approvazione l'art. 9.
Esito della votazione:
Presenti: 29
Votanti: 28
Favorevoli: 17
Contrari 11
Astenuti: 1 (De Grandis)
Il Consiglio approva.
Presidente
- Do lettura dell'art. 10.
Art. 10
Per l'esercizio delle attività di riabilitazione e di
reinserimento sociale previste dalla presente legge, il
dipartimento per la salute mentale si avvale di personale medico e
non medico con funzioni di riabilitazione che opera
nell'organizzazione dei servizi e presidi dei distretti sanitari di
base e nella struttura ospedaliera, nel rispetto delle attribuzioni
e delle qualifiche funzionali indicate nella pianta organica del
personale dell'unità sanitaria locale.
Nell'attesa del piano sanitario regionale e della
determinazione della pianta organica del personale dell'unità
sanitaria locale, all'esercizio delle attività di cui al primo
comma si provvede mediante l'inserimento di tecnici della
riabilitazione (fisiokinesiterapisti, logopedisti ecc.) in rapporto
alle necessità rilevate nell'ambito degli organismi operativi di
cui all'art. 10 della legge regionale 11 novembre 1977. n. 65. In
via prioritaria, a tale scopo, deve essere utilizzato il personale
medico e non medico con funzioni di riabilitazione utilizzato
presso il centro regionale di medicina preventiva.
Presidente
- Metto in votazione l'art. 10.
Esito della votazione:
Presenti: 29
Votanti: 28
Favorevoli: 17
Contrari 11
Astenuti: 1 (De Grandis)
Il Consiglio approva.
Presidente
- Do lettura dell'art. 11 con l'emendamento
illustrato dall'Assessore.
Art. 11
Nell'esercizio delle attività e funzioni di cui alla presente
legge, nonché ai fini informativi e di rilevazione statistica ed
epidemiologica, per ogni soggetto assistito nell'ambito della
struttura organizzativa del dipartimento per la salute mentale
viene istituita una apposita cartella personale contenente dati
personali, sociali, sanitari e assistenziali, nonché la
registrazione degli interventi effettuati nell'ambito del
dipartimento medesimo.
Nella cartella personale non possono essere riportati i
provvedimenti di cui all'art. 33 della legge 23 dicembre 1978, n.
833, e deve altresì essere garantito l'anonimato ai sensi dell'art.
95 della legge 22 dicembre 1975, n. 685.
Tale cartella è conservata dai servizi dei distretti sanitari
di base interessati i quali provvedono altresì al relativo
aggiornamento in collaborazione con il servizio o presidio che ha
effettuato le prestazioni sanitarie o assistenziali.
Il modello di cartella personale tipo è definito dalla Giunta
regionale, su proposta dell'Assessore alla Sanità ed assistenza
Sociale. Nell'uso e conservazione della cartella personale deve
essere osservata la rigorosa applicazione del segreto professionale
e d'ufficio.
La cartella personale con successivi provvedimenti della
Giunta regionale sarà adeguata a quanto disposto in merito agli
strumenti informativi ai sensi dell'art. 27 della legge 23 dicembre
1978, n. 833.
Presidente
- Metto in approvazione l'art. 11
emendato.
Esito della votazione:
Presenti: 29
Votanti: 28
Favorevoli: 17
Contrari 11
Astenuti: 1 (De Grandis)
Il Consiglio approva.
Presidente
- Do lettura dell'art. 12.
Art. 12
Il dipartimento per la salute mentale è diretto da un
coordinatore il quale a tal fine, si avvale di un comitato
direttivo, presieduto dal coordinatore. I componenti il comitato
direttivo esercitanti attività sanitarie ed attività
socio-assistenziali devono essere in numero pari fra loro.
Il comitato direttivo ha il compito di esprimere indirizzi
tecnici ed organizzativi cui uniformare l'attività ai sensi e per i
fini di cui alla presente legge e può inoltre formulare proposte al
comitato di gestione ed all'ufficio di direzione dell'unità
sanitaria locale.
Il coordinatore è nominato dal comitato di gestione fra i
responsabili dei servizi che fanno parte del dipartimento. La
nomina ha durata annuale. Il coordinatore rappresenta il comitato
direttivo e tiene i contatti necessari con il comitato di gestione
e l'ufficio di direzione dell'unità sanitaria locale.
Con periodicità semestrale, ai fini della consultazione di
base sul funzionamento del dipartimento, il coordinatore convoca la
conferenza del personale assegnato ai servizi che fanno parte del
dipartimento.
Alle riunioni del comitato direttivo ed alla conferenza del
personale hanno facoltà di partecipare i membri del comitato di
gestione ed i coordinatori dell'ufficio di direzione dell'unità
sanitaria locale.
Presidente
- Metto in approvazione l'art. 12.
Esito della votazione:
Presenti: 29
Votanti: 28
Favorevoli: 17
Contrari 11
Astenuti: 1 (De Grandis)
Il Consiglio approva.
Presidente
- Do lettura dell'art. 13.
Art. 13
Con riferimento all'art. 64 della legge 23 dicembre 1978, n.
833, il termine entro il quale deve cessare la temporanea deroga
per cui negli ospedali psichiatrici possono essere ricoverati, a
loro richiesta, coloro che vi sono stati ricoverati anteriormente
al 16 maggio 1978 e che necessitano di trattamento psichiatrico in
condizioni di degenza ospedaliera, è fissato al 31 dicembre
1980.
Presidente -
Metto in approvazione l'art. 13.
Esito della votazione:
Presenti: 29
Votanti: 28
Favorevoli: 17
Contrari 11
Astenuti: 1 (De Grandis)
Il Consiglio approva.
Presidente
- Do lettura dell'art. 14.
Art. 14
Nell'ambito delle attività e delle funzioni esercitate ai
sensi e per i fini di cui alla presente legge, l'unità sanitaria
locale provvede alle funzioni di educazione sanitaria e sociale, di
prevenzione ed intervento contro l'uso delle sostanze stupefacenti
o psicotrope e contro l'alcoolismo.
Presidente -
Metto in approvazione l'art. 14.
Esito della votazione:
Presenti: 29
Votanti: 28
Favorevoli: 17
Contrari 11
Astenuti: 1 (De Grandis)
Il Consiglio approva.
Presidente -
Do lettura dell'art. 15.
Art. 15
Nel quadro delle finalità e degli obiettivi di cui alla
presente leggi, la Regione promuove le attività di formazione,
riqualificazione ed aggiornamento professionale del personale che
opera nell'ambito del dipartimento per la salute mentale.
Tali attività devono essere a carattere pluridisciplinare ed
atte a garantire la necessaria preparazione tecnica e pratica
corrispondente agli effettivi bisogni degli utenti ed alle
esperienze lavorative e problemi urgenti dell'attività
svolta.
Ove necessario, ai fini dell'esercizio delle attività di cui
al presente articolo, la Regione, mediante intese o convenzioni,
può avvalersi del concorso degli enti o istituzioni scientifiche e
di ricerca pubblici o privati o di esperti idonei a garantire il
corretto svolgimento tecnico-scientifico delle attività di
formazione da realizzare.
Presidente -
Metto in votazione l'art. 15.
Esito della votazione:
Presenti: 29
Votanti: 28
Favorevoli: 17
Contrari 11
Astenuti: 1 (De Grandis)
Il Consiglio approva.
Presidente
- Do lettura dell'art. 16 con l'emendamento
illustrato dall'Assessore e in più c'è la correzione ovvia, per cui
invece di anno finanziario '80 si intende '81.
Art. 16
Alla copertura delle spese per l'attuazione della presente
legge, previste in annue lire 600 milioni circa, si
provvede:
- mediante il fondo sanitario nazionale, con la quota annua
assegnata alla Regione ai sensi dell'art. 51 della legge 23
dicembre 1978, n. 833, per la erogazione di prestazioni a carattere
sanitario;
- mediante i fondi di cui ai capitoli di spesa n. 40700 e
41650 del bilancio di previsione della Regione per l'anno
finanziario 1981;
- mediante i fondi di cui all'art. 37 della legge regionale
22 gennaio 1980, n. 2;
- mediante i fondi di cui al capitolo di spesa n. 42550 del
bilancio di previsione della Regione per l'anno 1981, nell'ambito
del programma di realizzazione delle strutture di cui alla legge
regionale 10 giugno 1978, n. 47;
- mediante i fondi di cui al capitolo di spesa n. 49100 del
bilancio di previsione della Regione per l'anno 1981.
Presidente:
Metto in votazione l'art. 16 emendato.
Esito della votazione:
Presenti: 29
Votanti: 28
Favorevoli: 17
Contrari 11
Astenuti: 1 (De Grandis)
Il Consiglio approva.
Presidente -
Do lettura dell'art. 17.
Art. 17
La presente legge è dichiarata urgente ai sensi del terzo
comma dell'art. 31 dello Statuto Speciale ed entrerà in vigore il
giorno successivo a quello della sua pubblicazione nel Bollettino
Ufficiale della Regione.
È fatto obbligo a chiunque spetti di osservarla e di farla
osservare come legge della Regione Valle d'Aosta.
Presidente
- L'art. 17, colleghi, è la richiesta
d'urgenza del provvedimento. Faccio presente ai colleghi
Consiglieri, nel caso qualcuno intendesse rivedere la sua
posizione, che è richiesta la maggioranza speciale.
Una legge è dichiarata urgente dal Consiglio della Valle a
maggioranza assoluta dei suoi componenti, pertanto la maggioranza
richiesta non è più di 15 ma di 18.
La parola al Consigliere Viberti per la dichiarazione di voto;
ne ha facoltà.
Viberti (DPROL)
- Dichiaro che voterò contro anche questo
articolo, proprio per rispondere all'atteggiamento sempre rigido
dell'Assessore alla Sanità.
Presidente -
Altri per dichiarazione di voto?
Metto in approvazione l'art. 17.
Esito della votazione:
Presenti: 29
Votanti: 29
Maggioranza: 18
Favorevoli: 18
Contrari: 11
Il Consiglio approva.
Presidente -
Do lettura dell'allegato alla legge:
(...Omissis...)
Presidente
- Metto in approvazione l'allegato alla
legge.
Esito della votazione:
Presenti: 30
Votanti: 29
Favorevoli: 18
Contrari: 11
Astenuti: 1 (De Grandis)
Il Consiglio approva.
Presidente
- Ci sono Consiglieri che non hanno fatto
dichiarazione di voto prima ed intendono farla ora prima della
votazione segreta? Nessuno? Procediamo allora alla votazione.
Colleghi Consiglieri, gli scrutatori mi fanno presente che la
votazione è nulla, perché le palline messe nell'urna non
corrispondono ai resti, pertanto, a norma di Regolamento, il
Consiglio è chiamato a votare nuovamente ed immediatamente per
votazione segreta l'oggetto n. 19.
Esito della votazione segreta:
Presenti: 31
Votanti: 30
Favorevoli: 18
Contrari: 12
Astenuti: 1 (De Grandis)
Il Consiglio approva.
Presidente
- Proporrei il seguente programma di lavori:
terminare con l'oggetto n. 20 che credo non ci porti via molto
tempo, poi, oggi pomeriggio, con la trattazione di tutti gli altri
oggetti in ordine (21-22-23-24) e terminare con la relazione orale
dell'Assessore alle Finanze sul Bilancio. Per cui intenderei, se il
Consiglio è d'accordo, fare in modo che si lavori dalle ore 16 alle
ore 18, dando poi la parola alle ore 18 circa all'Assessore alle
Finanze, dopo di che la seduta verrà sospesa e ripresa domattina
alle ore 9,30 per l'inizio della discussione generale sulle due
leggi che la Presidenza propone di abbinare nella discussione e
iscritte all'o.d.g. ai nn. 12 e 13. Siamo d'accordo su questo
programma di lavoro?
Il Consiglio prende atto.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK