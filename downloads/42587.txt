Consiglio Regionale della Valle d'Aosta - Oggetto del Consiglio n. 134 del 2 dicembre 2020 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ISTRUZIONE PUBBLICA
Personale docente e non docente
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 134 del 2 dicembre 2020 - Resoconto
OGGETTO N. 134/XVI - Interpellanza: "Intendimenti per
garantire il regolare svolgimento delle lezioni in caso di attività
di indagine epidemiologica del personale docente".
Bertin (Presidente) -
Passiamo al punto n. 21 all'ordine
del giorno, che sarà anche l'ultimo per questa giornata. Per
l'illustrazione, ha chiesto la parola il consigliere Perron, ne ha
facoltà.
Perron (LEGA VDA) -
Con la nostra interpellanza
depositata il 23 ottobre siamo stati i primi a chiedere una
strategia di tamponi per gli insegnanti non solo per poter
garantire una maggior didattica in presenza ma, come direbbero gli
Anglosassoni - derogo un po' qua dalla prassi giustamente
francofona dell'Assise -:
last but not least,
cioè in ultimo
di ordine ma non certo per importanza, per fornire un'ulteriore
tutela a una categoria fortemente a rischio contagi come quella
degli insegnanti. Abbiamo quindi preso atto con soddisfazione della
decisione di procedere al loro
screening
nelle scorse
settimane e senza la necessità di chiudere le scuole, azione sulla
quale invece saremmo stati decisamente contrari proprio perché ciò
avrebbe nuovamente limitato lo svolgimento della didattica.
Dalla conferenza stampa del 30 novembre abbiamo appreso i dati
di adesione degli insegnanti: attorno al 65% del campione e il
numero dei positivi vicino al 3,5 dei testati. Lascio a lei,
Assessore, le considerazioni statistiche ed epidemiologiche in
merito a tali risultati che sicuramente rivestono una notevole
importanza e interesse.
Detto questo, sappiamo bene che le scuole soffrono di
problematiche legate alla nomina dei supplenti, ormai molto
difficili da reperire, lamentano mancanza di chiarezza sui
protocolli sanitari e delle comunicazioni a esse associate, nonché
di un Dipartimento di prevenzione oberato di lavoro. In questo
contesto, riguardo ai fatti occorsi alla Scuola San Francesco che
hanno conquistato direi non l'onore ma il disonore purtroppo delle
cronache - e lo dico qui da insegnante, non è mai bello comunque
vedere una categoria che diventa così esposta in questo periodo già
incandescente per l'opinione pubblica, esposta poi così a gravi
critiche anche che sono state fatte -, abbiamo ascoltato con
attenzione la sua risposta al collega Carrel ma esprimiamo comunque
perplessità riguardo all'esposto in Procura, a nostro avviso,
quanto meno non opportuno e che non gioverà per nulla al clima già
difficile in cui la scuola versa.
Abbiamo appreso poi tramite indiscrezioni a mezzo stampa i
giorni scorsi di eventuali tamponi per gli alunni, riteniamo
decisamente sensato utilizzare il periodo di vacanza per effettuare
verifiche epidemiologiche sia su alunni che su personale scolastico
e questo pensiamo potrà valere anche per le vacanze di febbraio e
oltre, ovviamente sperando che non ce ne sia più bisogno e che
l'emergenza vada scemando.
Chiediamo quindi come il Governo regionale intenda procedere per
garantire il regolare svolgimento delle lezioni anche in relazione
a un futuro prossimo e direi auspicabile passaggio della Valle in
una zona arancione.
Presidente -
Per la risposta, ha chiesto la parola
l'assessore Caveri, ne ha facoltà.
Caveri (VdA Unie) -
Naturalmente non concordo
sull'esposto ma
ça va sans dire
. In latino verrebbe da dire,
visto che a lei piacciono le citazioni:
canis canem non est,
cioè, essendo lei insegnante, giustamente ha una protezione
particolare per la sua categoria. Io devo dirle che da parte mia
non c'è l'accusa né nei confronti degli insegnanti, né nei
confronti della Dirigente scolastica, però, visto che oggi ho
vestito i vestiti di Poirot di Agatha Christie, resta evidente che
bisogna capire come mai sia successo nella Scuola di San Francesco
quel che è successo, cioè o da una parte, o dall'altra qualcosa è
successo e ci hanno rimesso i poveri allievi e i genitori
arrabbiati.
Devo dire che, tutto sommato, se la prima questione è come ha
funzionato lo
screening
, credo che lo screening abbia
funzionato abbastanza bene. Non ci sono stati problemi dal punto di
vista organizzativo, il
drive-in
dedicato per una settimana
intera, addirittura i due drive-in un certo momento hanno
funzionato bene, rispetto alla partecipazione rispetto ai 2.200 che
erano i testabili, abbiamo avuto il 65% di adesioni e il 3,4% sono
risultati positivi, quindi 48 persone. Un risultato che anche
nell'interpretazione del nostro assessore Barmasse non è
particolarmente positivo, era molto meglio nei primi giorni quando
si attestava attorno all'1%. È un dato basso, è un dato alto la
partecipazione? Si può vedere il bicchiere mezzo pieno, mezzo
vuoto, grossomodo assomiglia al test che era avvenuto nel mese di
settembre. Sicuramente in vista di un possibile screening di cui
abbiamo già discusso in Giunta per gli studenti, a meno che non si
faccia una scelta che è ancora in discussione rispetto a uno
screening più vasto della popolazione, bisognerebbe trovare
modalità diverse dal drive-in perché, in effetti, il drive-in
centralizzato su Aosta abbiamo visto che nei test ai quali vengono
sottoposti gli studenti e non gli insegnanti, più distante è il
Paese dal
drive-in
e meno partecipazione c'è, il che
è anche abbastanza comprensibile, anche se sia sulla mancata
partecipazione degli insegnanti che sulla mancata partecipazione su
spinta evidentemente dei genitori da parte degli studenti pesa
molto questo effetto quarantena. Moltissimi genitori cioè non
mandano i figli per paura che poi questo si ripercuota su un
obbligo da parte loro di stare a casa in quarantena e la stessa
cosa vale per alcuni insegnanti.
Ora, da un certo punto di vista, bisognerà riflettere perché,
nel momento in cui si fanno i test rapidi e i test rapidi oramai
sono considerati come test probanti perché oramai la positività
pare che sia garantita almeno al 96%, in prospettiva qualche
riflessione dovremo farla. Quando faremo gli screening per gli
studenti, bisognerà probabilmente organizzare qualche cosa di
maggiormente territoriale per consentire con maggior facilità,
forse anche paese per paese o plesso scolastico per plesso
scolastico, una partecipazione maggiore.
Ciò detto, sicuramente ha un valore non solo epidemiologico ma
un valore anche più generale. Auguriamoci poi, visto che lei mi
chiede anche delle valutazioni di tipo un po' più generale, di
poter garantire la regolarità dello svolgimento delle lezioni oltre
la situazione attuale. Noi oggi continuiamo a mantenere per
obblighi normativi nazionali le seconde e le terze medie in DAD e
anche tutte le scuole superiori. C'è da sperare che il passaggio
ormai imminente alla zona arancione e poi speriamo alla zona
gialla... sono però questioni indeterminate fino a quando non
vedremo il contenuto del DPCM di domani, speriamo di poter far
rientrare in fretta i ragazzi delle medie, dopodiché ragioneremo e
sarà molto più complicato sul rientro dei ragazzi nelle scuole
superiori. Parlo essendo a fianco dell'assessore Minelli e sappiamo
che in quel caso la questione più delicata è la questione dei
pullman al 50%, perché bisognerà movimentare un sacco di mezzi: per
esempio, le autolinee ci dicono di avere tantissimi pullman nei
magazzini ma non hanno sufficienti autisti per poterli guidare nel
momento in cui ridurremo da quell'80%, che era il contenuto dei bus
nella prima fase, al 50% attuale. È un sistema complicato,
ribadisco per l'ennesima volta che, per quel che mi riguarda - e
credo che riguardi non solo tutta la Giunta ma anche tutti i
Consiglieri presenti qui -, la scuola deve essere in presenza sia
per questioni didattiche ma anche per questioni di socialità.
Tuttavia non si può neanche negare - e ci sono ancora oggi
autorevoli scienziati che intervengono sui giornali - che le scuole
restano non tanto per le misure di sicurezza nella scuola ma anche
per i trasporti e anche per la socialità che gli studenti
ovviamente hanno... perché all'uscita, all'ingresso della scuola
non ci può essere un atteggiamento militaresco nei confronti
specialmente di quelli un po' più grandi, degli adolescenti che
forse sono un po' meno ligi alle regole, però personalmente credo
che con l'arrivo dei vaccini che oramai leggevo oggi che in Belgio
iniziano una campagna massiccia nel mese di gennaio, quindi vuol
dire che alcuni grandi Paesi sono ormai pronti al via con i
vaccini... auguriamoci che si possa avere regolarità.
Si passerà poi di problema in problema perché i vaccini saranno
obbligatori per il personale scolastico, i vaccini saranno
obbligatori per i ragazzi e i bambini? Questo è un tema
significativo, perché noi sappiamo che oggi i bambini sono
sostanzialmente obbligati a fare 10 vaccini quando sono piccoli,
con un meccanismo di mancato ingresso alle materne se non fanno
questi dieci vaccini e invece una formula di multa se vanno alle
primarie. Io credo che questo non sarà un tema che noi dovremo
regolare o non potremo regolare come Regione ma si tratta di un
argomento estremamente interessante, perché voi sapete che gli
attuali sondaggi sulla popolazione danno dei risultati sugli
scettici che non si vogliono vaccinare che a una generazione come
la mia fanno venire i brividi, generazione che aveva il pullman
antitubercolare che faceva le radiografie fuori dalle scuole. Io ho
avuto mio papà che mi ha portato a Ginevra a prendere il vaccino
contro la poliomielite su di uno zuccherino sul quale venivano
messe delle gocce. Per la nostra generazione non fare i vaccini
sarebbe stato, rispetto al fatto che ognuno di noi aveva un amico
zoppo per la poliomielite, piuttosto che persone che avevano avuto
delle brutte malattie, impensabile. Siamo in un mondo diverso ma se
vogliamo tenere le scuole aperte, ci vorrà senso civico e forse
delle norme di legge.
Presidente -
Per la replica, ha chiesto la parola il
consigliere Perron.
Perron (LEGA VDA) -
Ovviamente la nostra non era una
difesa in generale di categoria alla quale io ovviamente appartengo
ma rimane la nostra idea per cui ci si sarebbe potuti accertare dei
fatti e comminare eventuali procedimenti disciplinari anche,
secondo noi, senza ricorrere alla Procura e questa rimane la nostra
idea.
Ovviamente poi lei ha anticipato il tema che poi sarà a partire
da gennaio con i ragazzi più grandi, i trasporti saranno cruciali,
tema non facile, ho parlato personalmente con vari dirigenti che
conosco, può succedere che anche mandando le classi alternate, ci
siano classi che hanno studenti che vengono dalla stessa vallata e
quindi si ritrovano tutti lì. Sarà sicuramente un problema da
valutare con attenzione e cercare delle soluzioni.
Presidente -
Con questo punto all'ordine del giorno si
concludono i lavori di oggi e ci diamo appuntamento domani alle ore
09:00. Buona serata.
---
La seduta termina alle ore 19:56.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK