Consiglio Regionale della Valle d'Aosta - Oggetto del Consiglio n. 2727 del 23 maggio 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Ordinamento degli uffici e del personale
ASSISTENZA SOCIALE
Disabili
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2727 del 23 maggio 2007 - Resoconto
OGGETTO N. 2727/XII - Progetti per la rimozione di barriere
architettoniche in uffici regionali aperti al pubblico.
(Interrogazione)
Interrogazione
Ricordato che le barriere architettoniche non sono solo un
ostacolo fisico per le persone a ridotta mobilità ma anche per gli
anziani, per i bambini in più tenera età e per coloro che abbiamo
malattie debilitanti;
Sottolineato che tali barriere architettoniche si configurano
come un vero e proprio ostacolo alla piena cittadinanza, nel
momento in cui siano presenti in edifici pubblici e, fatto ancora
peggiore, se erogatori di servizi di assistenza alla persona, di
sostegno finanziario o abitativo;
Venuti a conoscenza della difficile accessibilità all'ARER,
nella sua sede principale di Aosta;
i sottoscritti Consiglieri regionali
Interrogano
il Governo regionale per conoscere:
1) i motivi per cui l'ex IACP presenti ancora barriere
architettoniche per l'accesso ai propri uffici;
2) se esistono altri casi di barriere architettoniche in
uffici regionali aperti al pubblico che svolgono attività di
servizio sociale o di altre mansioni con caratteristiche di aiuto
al cittadino (trasporti, buoni benzina, mutui, ecc.....);
3) se esistono, nell'Amministrazione regionale, progetti o
piani per la rimozione di tali barriere architettoniche.
F.to: Sandri - Fontana Carmela
Président
- La parole à l'Assesseur au budget, aux
finances, à la programmation et aux participations régionales,
Marguerettaz.
Marguerettaz (UV)
- In premessa ringrazio sempre Sandri
per le domande; è chiaro che non lo ringrazio per le repliche,
perché non mi trovo in linea. Questo fa parte della corretta
dialettica politica e qui lo ringrazio per mettere sul tavolo una
serie di questioni che credo siano assolutamente corrette, nel
senso che questo delle barriere architettoniche è un problema di
strutture, di finanziamento e di norme, ma soprattutto è un
problema di natura culturale. Tutti assieme dobbiamo cercare di
avere un percorso di sensibilizzazione su questo argomento, per cui
rispetto alla prima domanda, abbiamo chiesto alla direzione
dell'ARER quale fosse la situazione.
Da un lato è innegabile che i problemi esistono, le barriere
architettoniche ci sono, per contro abbiamo una rilevazione che
sembrerebbe far emergere una frequentazione degli uffici da parte
dei disabili limitata. Per coloro che hanno dei problemi di questo
genere, per ovviare a questo evidente handicap, c'è una
disponibilità - per chi non può delegare altre persone - da parte
del personale ARER a recarsi direttamente dal medesimo, a domicilio
o in altro luogo. È una soluzione "fai da te", che nel medio
termine deve essere risolta, ma che è nell'animo dei responsabili
dell'ARER.
Nel quesito si prosegue chiedendo le informazioni per quanto
attiene le barriere architettoniche degli uffici regionali aperti
al pubblico, e se esistono nell'Amministrazione regionale progetti
o piani. Rispetto alla presenza di barriere architettoniche negli
stabili di proprietà regionale, già nel 2000 l'Assessorato alla
sanità aveva provveduto ad incaricare un tecnico esterno per
effettuare una indagine volta a valutare il grado di accessibilità
delle sedi nei confronti delle persone portatrici di disabilità
fisiche. L'indagine ha considerato in un primo momento i fabbricati
di proprietà regionale, aventi fine istituzionale, presenti nella
città di Aosta. Le risultanze delle analisi sono state trasmesse
dall'Assessorato alla sanità ai vari responsabili, servizio
patrimonio, eccetera. Il servizio patrimonio, che è uno degli
attori - rispondo io, ma ovviamente questa è una materia
interdisciplinare e riguarda anche l'Assessorato ai lavori pubblici
- ha la documentazione che è stata oggetto di piani e di interventi
e di programmazioni a venire rispetto alla sistemazione.
Abbiamo avuto un secondo studio che è stato commissionato
dall'Assessorato alla sanità, che riguarda gli altri immobili di
proprietà nella città di Aosta. Nel 2003 abbiamo trasmesso
all'Assessorato ai lavori pubblici un piano di tutte quelle
attività, non solo di quelle di proprietà nella Città di Aosta, ma
anche delle altre sedi. Rispetto a questo tema sono in possesso
dell'Amministrazione tutti quei dati che meritano di essere rivisti
e superati.
Rispetto alle attività che si stanno attualmente svolgendo,
abbiamo da un lato tutte le nuove sedi per le quali questo problema
non c'è, nel senso che, prima di acquisire o di locare nuove sedi,
ci deve essere una verifica rispetto alla accessibilità. Pertanto
tutta l'evoluzione di nuove sedi ha un problema che è risolto.
Per quanto attiene la eliminazione delle attuali barriere, le
elenco tutte le attività che sono in corso: il Palazzo regionale
che ha un programma già effettivo per la eliminazione, il Palazzo
Darbelley, l'ex Hôtel Jockey, ex casa impiegati, il Palazzo
Ollietti, la Caserma dei vigili del fuoco, l'ex Maternità, l'ex
Caserma Challant, i capannoni Pignataro a Tzamberlet sede del BREL,
l'ex Palazzo Cogne, la Biblioteca comprensoriale di Châtillon, il
CEA di Châtillon, il garage regionale, i capannoni Pignataro a
Saint-Christophe. Tutti questi immobili hanno in corso una attività
rivolta alla eliminazione delle barriere architettoniche.
È corretto quello che dice il collega Sandri. Quello che voglio
dire è che questo monitoraggio è stato fatto, c'è una attività che
nel medio termine immagino venga effettuata per rendere agibili
queste sedi, pertanto ritengo che l'attività sia fatta in modo
soddisfacente, ma ovviamente per chi ha questi problemi non si fa
mai troppo.
Président
- La parole au Conseiller Sandri.
Sandri (GV-DS-PSE)
- Grazie, Assessore; fra l'altro
tornando al problema del punto precedente, se può farmi avere la
risposta scritta, perché tutti quei passaggi consequenziali magari
me li sono persi nella comunicazione.
Su questo punto mi fa piacere vedere che è stata fatta almeno
una attività diagnostica sufficientemente differenziata. Mi
permetto solo di fare un appunto su questa attività diagnostica:
forse era meglio dividerla in due parti, privilegiando sotto
l'aspetto della tempistica quelle strutture con accesso al pubblico
in difficoltà, servizi sociali, ufficio mutui, piuttosto che il
BREL che è un ufficio interessantissimo, ma che non ha sicuramente
un grosso afflusso di persone che vanno lì a richiedere; una cosa
diversa sono le domande dei servizi sociali, piuttosto che quello
dell'ufficio mutui o altre questioni, ma soprattutto la questione
della casa.
Mi spiace dover contraddire non lei, ma l'ARER, perché la
disponibilità non è che il personale vada eventualmente a casa
delle persone, ma che scenda a prendere le persone fisicamente e a
trasportarle su per le scale, perché questo è quello che succede, e
trovo che questo sia vergognoso. Non è né colpa sua né colpa
dell'Amministrazione regionale, ma bisogna dire che ci sono degli
enti che per quanto abbiano per molte questioni delle attività
meritorie, su questo punto sono carenti e lo sono perché una delle
cose importanti che il mio collega nella professione, nonché
compagno di scuola per decenni, Assessore Fosson, aveva giustamente
evidenziato qualche tempo fa, era un progetto di costruire una
regione a misura d'uomo. Cita l'Assessore Fosson:
"occorre
promuovere una cultura dell'accessibilità, in primo luogo nei
confronti dei progettisti, affinché l'assenza di barriere
architettoniche diventi un punto di forza. Il vero traguardo da
raggiungere è quello di includere questo impegno nel contesto più
ampio degli interventi volti a migliorare le condizioni di
vivibilità e fruibilità universali, perché l'accessibilità non
favorisce solo la vita delle persone con disabilità, ma anche
quella degli anziani, bambini, donne in stato di gravidanza e più
in generale di tutti."
Queste sono parole sacrosante e credo
che non debbano rimanere tali, ma diventare un impegno preciso.
Chiedo che l'Assessore al patrimonio, in qualità di coordinatore di
questa attività, spenda magari qualche tempo in meno con dei
progetti di scarsa rilevanza e soprattutto confusi, come quello del
digitale terrestre, e si impegni di più a togliere le barriere
architettoniche coordinandosi con gli altri Assessori. Questa
sarebbe una cosa utile alla popolazione valdostana, di cui le
renderemmo sempre merito.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK