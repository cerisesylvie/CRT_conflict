Consiglio Regionale della Valle d'Aosta - Oggetto del Consiglio n. 2582 del 21 maggio 1997 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
AMMINISTRAZIONE REGIONALE
Ordinamento degli uffici e del personale
ASSISTENZA SOCIALE
Precedente
Successivo
Resoconto integrale del dibattito dell'aula
Oggetto del Consiglio n. 2582 del 21 maggio 1997 - Resoconto
SEDUTA POMERIDIANA DEL 21 MAGGIO 1997
OGGETTO N. 2582/X Disegno di legge: "Interventi per promuovere e
sostenere i fondi pensione a base territoriale regionale".
Articolo 1 (Promozione dei fondi pensione)
1. La Regione Valle d'Aosta, in qualità di datore di lavoro e
nell'esercizio della competenza legislativa in materia di
previdenza attribuitale dall'articolo 3, comma primo, lett. h),
della legge costituzionale 26 febbraio 1948, n. 4 (Statuto speciale
per la Valle d'Aosta) e in attuazione del decreto legislativo 28
dicembre 1989, n. 430 (Norme di attuazione dello statuto speciale
per la regione Valle d'Aosta in materia di previdenza ed
assicurazioni sociali), promuove la costituzione di uno o più fondi
pensione, a base territoriale regionale, per lavoratori dipendenti,
lavoratori autonomi e liberi professionisti ai sensi del decreto
legislativo 21 aprile 1993, n. 124 (Disciplina delle forme
pensionistiche complementari, a norma dell'articolo 3, comma 1,
lettera v), della legge 23 ottobre 1992, n. 421).
2. Qualora siano costituiti i fondi pensione di cui al comma 1,
la Regione agevola l'avviamento e il funzionamento degli stessi
sotto il profilo economico, amministrativo-contabile, secondo
quanto disciplinato negli articoli seguenti.
3. La Giunta regionale è autorizzata a deliberare la
partecipazione della Regione, quale fonte istitutiva, ai fondi di
cui al comma 1.
Articolo 2 (Statuti dei fondi)
1. Gli statuti dei fondi devono prevedere la possibilità di
adesione di tutti coloro che hanno la residenza nel territorio
regionale, nonché di tutti coloro che nel territorio espletano in
via preminente la propria attività lavorativa o professionale
ovvero sono dipendenti di aziende che ivi operano con unità locali
stabili.
2. Gli statuti dei fondi devono prevedere il rispetto dei
criteri di massima redditività ed economicità della gestione e di
sicurezza degli investimenti.
3. Negli organi di amministrazione e controllo previsti dagli
statuti devono essere garantiti il rispetto del principio della
partecipazione paritetica dei rappresentanti dei lavoratori e dei
datori di lavoro, relativamente ai lavoratori dipendenti, nonché la
presenza delle componenti lavorative e professionali in proporzione
alle quote di rispettiva partecipazione economica ai fondi.
4. Gli statuti devono ottenere l'approvazione della Giunta
regionale ai fini dell'osservanza delle disposizioni della presente
legge.
Articolo 3 (Società di servizi e consulenza)
1. La Regione contribuisce, mediante adeguati mezzi e strutture,
anche comportanti l'istituzione di appositi organismi secondo le
norme di diritto comune, alla costituzione, all'avviamento e al
funzionamento dei fondi sotto il profilo
amministrativo-contabile.
2. In particolare, la Giunta regionale è autorizzata a
costituire, anche coinvolgendo gli istituti di credito locali, in
forma singola o associata, e qualificati operatori del settore, una
società di servizi e consulenza per la gestione
amministrativa-contabile dei fondi di cui all'articolo 1. A tal
fine, la Giunta regionale è autorizzata a sottoscrivere quote del
capitale della società di servizi e consulenza. La Regione
mantiene, direttamente o tramite società od organismi da essa
controllati, la maggioranza delle quote societarie.
3. La Giunta regionale è autorizzata ad erogare alla società di
cui al comma 2, a sostegno delle attività di avviamento e
funzionamento della stessa, contributi annui nella misura massima
di lire 200.000.000 per l'anno 1997 e di lire 500.000.000 per gli
anni 1998 e 1999.
4. Per gli anni successivi al 1997, i contributi non potranno
comunque superare il settanta per cento del totale delle entrate
della società di servizi e consulenza e l'erogazione è subordinata
alle seguenti condizioni:
a) esistenza e operatività degli organi previsti dallo
statuto;
b) presentazione dei bilanci preventivi e consuntivi.
5. Per l'anno 1997 la percentuale di cui al comma 4 può essere
superata, fermo restando che il contributo non può eccedere le
spese sostenute e giustificate.
6. L'Assessore regionale al bilancio e alle finanze, entro
sessanta giorni dalla data di presentazione, da parte della
società, della documentazione di cui al comma 4, lett. b), propone
alla Giunta regionale l'erogazione dei contributi annuali, a titolo
di anticipazione sulla base del bilancio preventivo e come saldo
dietro presentazione del consuntivo.
Articolo 4 (Organi della società di servizi e consulenza)
1. Per la nomina dei componenti degli organi amministrativi
della società di consulenza e servizi di cui all'articolo 3 sono
richiesti almeno due dei seguenti requisiti:
a) laurea in economia e commercio, giurisprudenza o scienze
politiche;
b) almeno tre anni di esperienza di amministrazione di società
operanti nel settore dei servizi;
c) almeno tre anni di attività professionale in materia
finanziaria, giuslavorista, assicurativa o previdenziale.
Articolo 5 (Disposizioni finanziarie)
1. L'onere di lire 500 milioni annui derivante dalla presente
legge grava:
a) quanto a lire 200 milioni per l'anno 1997 sul capitolo di
nuova istituzione 20060 (Spese per la costituzione dei fondi
regionali di previdenza complementare);
b) quanto a lire 100 milioni per l'anno 1997 sul capitolo di
nuova istituzione 35550 (Spese per la sottoscrizione di capitale
della società di servizi e consulenza per la gestione
amministrativa dei fondi regionali di previdenza
complementare);
c) quanto a lire 200 milioni per l'anno 1997 e lire 500 milioni
annui per gli anni 1998 e 1999 sul capitolo di nuova istituzione
20065 (Contributo alla società di gestione amministrativa dei fondi
regionali di previdenza complementare) del bilancio di previsione
della Regione per l'anno 1997 e pluriennale 1997/1999.
2. Alla copertura dell'onere di cui al comma 1, si provvede
mediante l'utilizzo degli stanziamenti iscritti al capitolo 69020
(Fondo globale per il finanziamento di spese di investimento) del
bilancio della Regione per l'anno 1997 e pluriennale 1997/1999 a
valere, per gli anni 1997 e 1998, sullo specifico accantonamento
previsto al punto A.3. (Costituzione di un fondo regionale per la
previdenza integrativa) e, per l'anno 1999, sull'accantonamento
previsto al punto C.1. (Acquedotto del Monte Bianco) dell'allegato
n. 1 dei bilanci medesimi.
3. A decorrere dall'anno 2000 l'onere annuo a carico della
Regione è determinato con la legge di bilancio.
Articolo 6 (Variazioni di bilancio)
1. Alla parte spesa del bilancio della Regione sono apportate le
seguenti variazioni in termini di competenza:
a) in diminuzione:
cap. 69020 "Fondo globale per il finanziamento di spese di
investimento"
anno 1997 lire 500.000.000
anno 1998 lire 500.000.000
anno 1999 lire 500.000.000;
b) in aumento:
programma regionale: 2.1.2
codificazione: 1.1.1.4.8.2.8.34
cap. 20060 (di nuova istituzione)
"Spese per la costituzione dei fondi regionali di previdenza
complementare"
anno 1997 lire 200.000.000
programma regionale: 2.1.4.2
codificazione: 2.1.2.5.4.3.10.34
cap. 35550 (di nuova istituzione)
"Spese per la sottoscrizione di capitale della società di
servizi e consulenza per la gestione amministrativa dei fondi
regionali di previdenza complementare"
anno 1997 lire 100.000.000
programma regionale: 2.1.2
codificazione: 1.1.1.6.2.2.8.34
cap. 20065 (di nuova istituzione)
"Contributo alla società di gestione amministrativa dei fondi
regionali di previdenza complementare"
anno 1997 lire 200.000.000
anno 1998 lire 500.000.000
anno 1999 lire 500.000.000.
Presidente Ricordo che si discute sul nuovo testo predisposto
dalla II Commissione. Verrà distribuito il parere del CREL. Ha
chiesto la parola il relatore, Consigliere Rini.
Rini (UV) Come ben sappiamo, con la riforma del sistema
pensionistico il calcolo della pensione maturata al termine
dell'attività lavorativa sarà basato esclusivamente sui contributi
effettivamente versati da ciascun contribuente, per cui il nuovo
sistema finalizzato al riequilibrio finanziario del settore sarà
penalizzante per i lavoratori.
La riforma prevede tuttavia particolari agevolazioni di
carattere fiscale e tributario che potranno incoraggiare l'adesione
a forme previdenziali complementari ed integrative, capaci di
compensare la programmata ed inevitabile diminuzione delle
prestazioni fornite dal servizio pubblico, alle quali potranno
aderire i lavoratori dipendenti pubblici e privati, gli autonomi e
i liberi professionisti.
Con questa legge andiamo ad approvare un intervento volto alla
promozione e al sostegno dei fondi pensione a base territoriale
regionale, in base alle competenze legislative e alle funzioni
amministrative attribuite alla Regione in materia di previdenza ed
assicurazione sociale, allo scopo di integrare il sistema
nazionale.
Prima della stesura della presente legge la Giunta ha ritenuto
opportuno istituire delle commissioni tecniche, che hanno proceduto
ad analizzare e suggerire le possibili forme di applicazione della
previdenza integrativa nella nostra Regione. Secondo le Commissioni
tecniche anche nella nostra piccola realtà è possibile
l'istituzione di fondi pensione integrativi, che dovrebbero
raccogliere una massa di adesione sufficiente a garantire
condizioni di economicità, redditività e sicurezza degli
investimenti.
Avremmo potuto adattare la disciplina nazionale alla nostra
specifica esigenza tramite un'apposita norma di attuazione o con
l'emanazione di una nostra legge ex novo, ma i tempi sarebbero
stati molto lunghi, mentre c'è la necessità di muoversi in fretta.
Infatti, partendo in ritardo, ci troveremmo di fronte ad un mercato
già occupato da altri soggetti, rischiando così di veder sottrarre
un'ingente massa monetaria al sistema finanziario regionale, la cui
gestione patrimoniale potrebbe costituire un'importante risorsa
nell'ambito dello sviluppo delle attività imprenditoriali e
dell'economia della nostra Regione.
Anche in considerazione dei suggerimenti delle Commissioni
tecniche si è dunque deciso di dare applicazione al decreto
legislativo nazionale n. 124/93.
Con questa legge si prevede per la promozione e il sostegno dei
fondi pensione a base territoriale regionale la costituzione di una
società di servizi e consulenza, nella quale verranno coinvolti
anche gli operatori locali del credito e della finanza, e nella
quale la Regione manterrà direttamente o tramite società od
organismi da essa controllati la maggioranza delle quote
societarie.
Per l'avviamento ed il funzionamento della Società di servizi e
consulenza verranno impegnati 500 milioni all'anno per il
?97-?98-?99.
Per concludere, vorrei solo far rilevare che le associazioni di
categoria valdostane hanno concordato sull'opportunità di
partecipare congiuntamente alla Regione alla costituzione di un
fondo regionale di provvidenza integrativa; che le associazioni
sindacali si sono impegnate ad assumere le necessarie iniziative
per la costituzione e la regolamentazione di fondi di previdenza
complementare, che le Commissioni consiliari II e V hanno approvato
all'unanimità il presente disegno di legge.
Visto che l'adesione ai fondi resta in ogni caso volontaria,
dobbiamo solo augurarci e sperare che le previsioni ottimistiche
delle commissioni tecniche siano giuste e che i lavoratori
valdostani, le casse della Regione e quindi l'intera comunità
possano trarre dei vantaggi dalla legge che stiamo per
approvare.
Presidente È aperta la discussione generale. Ha chiesto la
parola il Consigliere Chiarello.
Chiarello (RC) Anch'io penso che sia un passo importante
approvare questa legge. Ferraris mi diceva prima che con questa
legge costruiamo la casa, mi spiego: costruiamo la struttura per
una previdenza diversa nel futuro, dal momento che c'è la
previsione che la previdenza statale venga pian piano smantellata a
colpi di piccone.
Però vorrei che veramente ci impegnassimo a fare un passo
avanti; non penso tanto in questo momento alle categorie che
lavorano, che possono accedere a queste forme di previdenza tramite
i sindacati, che hanno assicurato il loro impegno ad individuare
nei contratti collettivi una certa cifra per costituire una
pensione integrativa.
Penso piuttosto alle categorie disagiate; quando si parla di
dare la pensione alle casalinghe, si sa che possono accedere a
queste pensioni solo le casalinghe che vivono in famiglie che hanno
un certo tenore economico, perché chi arriva con fatica a fine mese
non può tirare fuori 100mila lire o anche solo 50mila lire per
farsi una pensione integrativa.
Per questo dicevo prima che la Regione deve anche impegnarsi per
le categorie più deboli, per le casalinghe che non sono protette
mentre continuiamo a parlare di dare la pensione alle casalinghe
purché si paghino i contributi. Invito la Regione ad avere una
visione più aperta e a legare a questa legge dei contributi
diversi, ulteriori - magari basteranno anche questi perché
bisognerà vedere quanti di questi 500 milioni saranno utilizzati
per partire - perché anche queste altre categorie abbiano una
protezione. Ritengo che questa sia una cosa importante, altrimenti
fra 25-30 anni ci troveremo a doverle mantenere diversamente senza
avere una copertura. Se invece adesso nel giorno per giorno
riusciamo a dare una mano alle categorie meno abbienti perché
possano avere questa copertura, fra una ventina d'anni non avremo
più bisogno di dare contributi integrativi che non hanno un minimo
di reddito per poter vivere.
Presidente Ha chiesto la parola il Consigliere Tibaldi.
Tibaldi (Ind) L'articolo 1 sancisce le finalità di questa legge
che sono riassumibili nella promozione dei fondi pensione, cioè la
Regione diventa ente promotore della costituzione di uno o più
fondi pensione a base territoriale regionale. Ciò significa dal
punto di vista del mercato che la Regione si fa promotore di
un'iniziativa, che ha anche un notevole carattere economico, che
normalmente adesso viene gestita da altri enti che sono in libera
concorrenza fra di loro.
Mi pare di capire, nel leggere quest'articolo che statuisce la
finalità di questa legge, che la Regione promuove con la
costituzione dei fondi pensione una forma di concorrenza sleale nei
confronti di compagnie, o assicurative o finanziarie, già esistenti
e che offrono già determinati servizi sul mercato.
Questa è una sensazione che mi ha portato a formulare questo
quesito all'Assessore perché in questo caso si tradurrebbe in
un'iniziativa che potrebbe avere il sapore dirigistico e quindi
limitativo di quella che è la libera concorrenza e in questo caso
mi vedrebbe fortemente contrario.
Presidente Se nessun altro chiede la parola, dichiaro chiusa la
discussione generale. Ha chiesto la parola l'Assessore al bilancio
e finanze, Lévêque.
Lévêque (Ass.tec.) Questo disegno di legge costituisce un pezzo
importante del percorso e del progetto per arrivare all'istituzione
di un fondo territoriale di previdenza integrativa.
Un percorso complesso, un percorso che richiede necessariamente
di svolgere e di compiere i passi necessari uno dopo l'altro con
attenzione, in attesa di provvedimenti che devono ancora essere
completamente emanati da parte delle autorità dello Stato.
Il percorso è partito con l'istituzione di gruppi di lavoro, che
hanno prima di ogni altra cosa cercato di valutare la fattibilità;
gruppi di lavoro di cui hanno fatto parte le diverse componenti
sociali coinvolte nel progetto.
Passo importante è questo costituito dal presente disegno di
legge perché fa da cappello ad una serie di passi successivi che
dovranno essere compiuti sicuramente non solo dalla Regione.
Evidenzierò tre aspetti positivi di quest'iniziativa.
Il primo aspetto è che si pongono le basi per offrire un
prodotto previdenziale specifico ai lavoratori della Valle e si
cerca di configurarlo nel modo più organico e aperto possibile alle
diverse tipologie di lavoratori della Valle, dipendenti e autonomi,
pur prevedendo e pur potendo prevedere una situazione di
differenziazione all'interno di questo fondo per le diverse
esigenze che le diverse tipologie di beneficiari possono avere.
Quindi attuiamo una competenza seppure solo integrativa che
abbiamo, approfittando anche di un momento in cui la legislazione
nazionale prevede una sorta di incentivazione alle forme
previdenziali integrative, cercando di confezionare un vestito su
misura per le esigenze della Valle.
Un secondo aspetto che vorrei evidenziare è che non oggi, ma
quando e qualora questo progetto dovesse avere alcuni anni di vita
e dovesse avere riscosso il successo che si auspica in termini di
adesioni, questo costituirà una fonte importante anche per il
risparmio locale, generato dai lavoratori autonomi e dai dipendenti
della Valle. Risparmio che, qualora la realtà locale sappia offrire
dei prodotti finanziari competitivi, potrà anche essere orientato e
destinato all'investimento in loco.
Terzo aspetto importante è che questo percorso si sta compiendo
insieme con le parti sociali coinvolte; è un esempio di
collaborazione, di concertazione, di attuazione di quelle volontà
che se non condotte insieme, non porteranno da nessuna parte.
Da cosa è costituita la proposta? La legislazione nazionale
prevede che possano esserci due tipi di fondi, fondi aperti e fondi
chiusi; i fondi aperti sono quelli a cui forse fa riferimento
Tibaldi, sono quelli che possono essere lanciati da società
specializzate e abilitate, cioè assicurazioni, SIM, società
finanziarie, e che sono dei prodotti previdenziali a cui il mercato
- costituito sempre da singoli individui aderenti - può rispondere
con la sottoscrizione e l'adesione del singolo. Vi sono invece i
fondi pensione chiusi che sono quelli che nascono come frutto di
accordo fra parti sociali. Vi faccio alcuni esempi. Già frutto di
accordo sono i fondi di settore per alcuni rami del settore
industriale; il settore chimico ha incluso nel suo contratto
nazionale di lavoro l'accordo fra datori di lavoro e sindacati
perché insieme alle parti retributive e normative vi fosse la
previsione di costituire un fondo di settore.
Questo è un fondo chiuso, non è un fondo che va a mettersi sul
mercato così come si mettono i fondi aperti, prima di tutto per la
natura pattizia che sta alla base del fondo poi perché, pur
mantenendo la volontarietà dell'adesione dei singoli, è sempre
frutto di una doppia contribuzione soprattutto per i lavoratori
dipendenti, quella del lavoratore dipendente e quella del datore di
lavoro.
Noi cerchiamo di costituire un fondo Valle d'Aosta chiuso,
frutto di accordo fra la più ampia parte possibile di categorie, in
cui vedere coinvolti fra i lavoratori dipendenti i lavoratori del
settore pubblico e i lavoratori del settore privato e quindi il
datore di lavoro pubblico e le organizzazioni sindacali dei
dipendenti del settore pubblico, le associazioni dei datori di
lavoro privati e le organizzazioni sindacali dei privati.
Così come prevediamo di poter includere al tavolo costitutivo
del fondo le associazioni del lavoro autonomo, che già hanno dato
la loro disponibilità. A che condizioni? Evidentemente a condizioni
che siano in grado di proporre un prodotto previdenziale
integrativo almeno concorrenziale e competitivo con quelli che il
mercato o gli accordi nazionali di categoria sono in grado di
proporre.
Questo disegno di legge prevede quindi che la Regione possa
partecipare come soggetto istitutivo ad un fondo, ma non - come mi
pare tema Tibaldi - come soggetto pivot all'interno di questo
fondo. Del fondo la Regione Valle d'Aosta farà parte come datore di
lavoro di una parte di soggetti aderenti contrattualmente.
Secondo aspetto della legge: la Regione si fa promotrice
dell'avviamento di questo fondo, quindi si impegna a sostenere
alcune fasi preparatorie alla realizzazione del fondo e alle fasi
di avviamento di una piccola parte di quelli che saranno gli oneri
per la gestione del fondo.
A quali categorie è aperto? Quest'aspetto credo sia chiarito
nell'articolo 2, dove si definiscono le macrolinee che dovranno
essere contenute negli Statuti o nello Statuto del fondo, ovvero si
definiscono gli aderenti che dovranno poterci aderire, e quindi
coloro che hanno la residenza in Valle a prescindere da dove
lavorino, coloro che invece alternativamente, pur non essendo
residenti, espletano nel territorio in via preminente l'attività
lavorativo-professionale, oppure i dipendenti che operino in
aziende anche non con ragione sociale in Valle, ma che qui abbiano
unità locali stabili.
Al comma 2 si prevede il rispetto della massima redditività ed
economicità dei fondi e su questo faccio osservare che la legge non
prevede nessun tipo di intervento della Regione, cosa che sarebbe a
mio modo di vedere addirittura illegittima oltre che inopportuna,
per garantire forme di redditività del fondo. Il fondo dovrà avere
la sua redditività e quindi le performances per i singoli
beneficiari dovranno essere date esclusivamente dalla qualità della
gestione finanziaria del fondo, che sarà a termini di legge
affidata con regolare gara ad evidenza pubblica a strutture
abilitate a farlo, cioè banche, SIM, o società di
assicurazione.
Infine, al comma 3 dell'articolo 2 come terzo criterio è
previsto quello della pariteticità e proporzionalità della presenza
dei soggetti istitutivi del fondo negli organi di
amministrazione.
Il fondo funzionerà con un suo consiglio di amministrazione, che
dovrà definire le regole del gioco e i macrocriteri per gli
investimenti della massa finanziaria; un secondo soggetto sarà la
società di gestione amministrativa del fondo, che dovrà
periodicamente rappresentare a tutti gli aderenti del fondo la loro
situazione, momento per momento, in base a quanto hanno versato e
in base a quanto ha reso il fondo.
È qui che prevediamo di intervenire nell'avvio del fondo per
consentire che questi iniziali costi di amministrazione non vadano
a gravare nella fase di avviamento, in cui probabilmente il volume
di adesioni non sarà ancora quello a regime, proprio su coloro che
per primi decidono di aderire al fondo di previdenza.
Il terzo soggetto importante che la legge non cita, ma che è
regolamentato dalla normativa, è quello che gestirà
finanziariamente il fondo, cioè quello che dovrà prendere la massa
di risorse, di contributi che arriveranno dagli aderenti e dai
datori di lavoro e che dovrà cercare di farli rendere al meglio. Vi
sono gestioni complementari che sono di straordinaria performance;
proprio l'altro ieri, nell'ambito della discussione con il CREL,
veniva evidenziato che il fondo di previdenza integrativo della
casa da gioco ?96 ha reso il 15 percento, che è una cifra che, se
confrontata con i tassi di interesse attuali, è estremamente
interessante.
Per quanto riguarda l'osservazione di Chiarello mi dispiace
deluderlo nel senso che, pur condividendo le preoccupazioni che lui
evidenziava e pur condividendo anche il fatto che probabilmente
interventi nel campo del sociale, dell'assistenza direi, siano
forse più opportuni e meno onerosi se fondati su fondi gestiti,
devo dire che quest'ambito non è quello che potrà intervenire in
questo senso. La legge prevede una netta separazione fra previdenza
ed assistenza; il legame forte è quello fra contributi versati, che
è a contribuzione definita, e rendimento, che invece è variabile ed
è funzione delle performances della gestione finanziaria.
Quanto invece può essere previsto a beneficio di chi per motivi
diversi non ha potuto versare contribuzioni, però ha bisogno di
sostegno, sono forme parallele diverse che credo - e l'esperienza
nazionale dell'INPS ce lo insegna - non debbano essere mischiate a
forme di previdenza vera e propria, gestita con i criteri che
dicevo.
Non so se ho risposto a Tibaldi, esemplificandogli la differenza
fra fondi aperti e fondi chiusi, e richiamando il fatto che le due
tipologie di fondi sono previste e disciplinate dalla legge 124 e
dalla legge del ?95 proprio perché sono due mercati diversi. Non si
può pensare che i fondi chiusi vadano a fare concorrenza - leale o
sleale che sia - ai fondi aperti perché sono due segmenti di
mercati completamente diversi: gli uni sono offerte di società di
assicurazione o finanziarie, unilaterali, gli altri sono frutto di
istituzioni pattizie fra soggetti, datori di lavoro, imprenditori e
organizzazioni dei lavoratori.
Presidente Si passa all'esame dell'articolato. Sull'articolo 1
ha chiesto la parola il Consigliere Chiarello.
Chiarello (RC) Nel mio intervento di prima parlavo di
casalinghe, ma penso, Assessore, che se vogliamo prevedere che
questo fondo non sia solo per la doppia liquidazione dei dipendenti
regionali, bisogna anche a chi dovrà aderire a questo fondo dare
delle sicurezze. Faccio un esempio: un'azienda che decide di
aderire potrà mettere la clausola che, se i lavoratori vanno in
cassa integrazione per 5-6 mesi, copre la Regione? Questa era una
delle domande, cioè chiedevo se sono previste delle clausole con
cui si aiuta il Valdostano a continuare ad aderire a questo fondo
per renderlo appetibile.
Presidente Ha chiesto la parola il Consigliere Tibaldi.
Tibaldi (Ind) Ammetto il mio difetto di non aver potuto
approfondire in maniera adeguata l'articolato e quindi il contenuto
di questa legge, però anche adesso ascoltando la relazione
dell'Assessore Lévêque, secondo me, bisogna scindere i due aspetti.
Uno è la natura dei fondi, che potranno essere aperti o chiusi a
seconda della loro composizione, del momento ispiratore che li
porta a costituirsi; un altro è invece il discorso dell'utenza, che
è uguale per tutti, sia per i fondi aperti che per quelli chiusi.
Cioè essi si rivolgono sul mercato in senso generale o in senso
settoriale come diceva l'Assessore, comunque proponendo dei
prodotti previdenziali che sono specifici e che differiscono per la
loro redditività, per la loro provenienza, la loro qualità e così
via.
Però sulla base di quello che ha detto l'Assessore e sulla base
anche di quello che risalta dal modo in cui sono articolate queste
norme, ritengo che invece ci possa proprio essere una forma di
concorrenza sleale nei confronti di operatori privati che vogliono
fare un'offerta analoga di previdenza operativa - e già ci sono, li
citava lo stesso Assessore: compagnie di assicurazione, compagnie
finanziarie - a favore di lavoratori siano essi autonomi, siano
essi dipendenti e del settore pubblico e del settore privato.
D'altronde anche qui sarà un fondo chiuso per dichiarazione
dell'Assessore, però si riferisce genericamente a lavoratori
dipendenti, a lavoratori autonomi, a liberi professionisti, che
devono avere come caratteristica unica quella della residenza nel
territorio regionale, oppure di espletare nel territorio
un'attività di carattere prevalente. Però non possiamo negare che
quest'iniziativa, benché solo promossa dalla Regione come dice
l'Assessore, va necessariamente in collisione con altre entità che
già esistono e operano sul territorio, e la concorrenza sleale si
manifesta sotto un duplice aspetto: a favore di quest'iniziativa la
Regione dispone di 700 milioni che sono articolati in 3 anni, 200
nel ?97, 500 negli anni ?98-'99... come? Sì, 200 per il ?97, 500
per il ?98-'99... sono 1,2 miliardi è vero, quindi ancora di
più.
E poi, anche se l'Assessore mi dice che la Regione è un soggetto
istitutivo e non è il soggetto pivot, nell'articolo 3, comma 2,
vediamo che la Giunta regionale è autorizzata a costituire in forma
singola o associata e quindi con qualificati operatori del settore,
coinvolgendo istituti di credito locali eccetera, una società di
servizi e consulenza per la gestione amministrativa e contabile di
questi fondi.
In questa società la Regione è autorizzata a sottoscrivere quote
fino ad arrivare alla maggioranza, inoltre la Regione mantiene
direttamente la maggioranza delle quote societarie; quindi la
presenza del pubblico è maggioritaria.
Tornando alla premessa che ho fatto, dicendo che non avevo avuto
l'opportunità di approfondire in maniera adeguata quest'articolato,
ho tuttavia il sospetto che la legge vada proprio ad incidere in un
settore privato alterando equilibri di normale concorrenza, pur
nelle sue finalità andando incontro alle esigenze legittime dei
lavoratori valdostani. Mi sembra che sia un'altra forma di
immissione dell'ente pubblico nei confronti di un settore, che
invece potrebbe e dovrebbe essere gestito secondo altri criteri che
sono quelli del mercato. Dichiaro la mia astensione.
Presidente Pongo in votazione l'articolo 1:
Presenti: 28
Votanti e favorevoli: 27
Astenuti: 1 (Tibaldi)
Presidente Pongo in votazione l'articolo 2:
Presenti: 28
Votanti e favorevoli: 27
Astenuti : 1 (Tibaldi)
Presidente Pongo in votazione l'articolo 3:
Presenti: 28
Votanti e favorevoli: 27
Astenuti: 1 (Tibaldi)
Presidente Pongo in votazione l'articolo 4:
Presenti: 28
Votanti e favorevoli: 27
Astenuti: 1 (Tibaldi)
Presidente Pongo in votazione l'articolo 5:
Presenti: 28
Votanti e favorevoli: 27
Astenuti: 1 (Tibaldi)
Presidente Pongo in votazione l'articolo 6:
Presenti: 28
Votanti e favorevoli: 27
Astenuti: 1 (Tibaldi)
Presidente Pongo in votazione la legge nel suo complesso:
Presenti: 28
Votanti e favorevoli: 27
Astenuti: 1 (Tibaldi)
Il Consiglio approva
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK