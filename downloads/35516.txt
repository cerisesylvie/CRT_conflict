Consiglio Regionale della Valle d'Aosta - Oggetto del Consiglio n. 31 del 24 luglio 2013 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 31 del 24 luglio 2013 - Resoconto
OGGETTO N. 31/XIV - Interrogazione: "Interventi di
adeguamento alle norme edilizie di sicurezza della struttura del
Dipartimento di prevenzione dell'USL sita nel comune di
Quart".
Presidente
- La parola all'Assessore Fosson.
Fosson (UV)
- Merci Président.
Intanto mi sia permesso di fare una piccola premessa con una
storia sul trasferimento di questo dipartimento in questa nuova
sede per una completezza e per una maggiore comprensione di tutti.
Questa nuova struttura, in cui il dipartimento opera adesso, è
stata acquistata nel 2007 allo stato grezzo dalla Regione e lo
scopo era proprio di dare una maggior funzionalità ad un servizio
che ritenevamo e che ritengo tuttora estremamente importante per
tutti. Prima questo servizio era dislocato in varie sedi: una parte
nell'ex Maternità, una parte nell'azienda in via Guido Rey,
un'altra nella Medicina legale del Parini, tenendo altresì conto
che gli uffici dei veterinari erano in un posto ristretto a
Charvensod. L'esigenza quindi era proprio di dare una maggior
sinergia e possibilità di azione per tutti questi servizi,
affinché, come dicevo, offrissero una migliore organizzazione del
lavoro e dei servizi resi alla popolazione; questo anticipava anche
il desiderio di fare uno sportello unico della prevenzione. Sempre
in questa sede dove c'è il dipartimento, già prima, nel 2007, si
era insediato l'Istituto zooprofilattico, che aveva acquistato con
dei suoi fondi una parte di questo stabile, che svolge ancora
queste funzioni, correlate soprattutto a quelle dei veterinari
regionali. Tra l'altro, nell'autunno del 2007 proprio il Presidente
Bresso, allora Presidente del Piemonte, venne a visitare quella
sede e la indicò poi ai suoi dirigenti come un modello funzionale
di Istituto zooprofilattico anche per le sue realtà.
La Conferenza dei servizi, in data 27 luglio 2007, ha approvato
all'unanimità la congruità della perizia di stima del prezzo e
delle caratteristiche funzionali. Inoltre con i vari dirigenti
delle Strutture del bilancio e patrimonio, si condivisero le
modalità di acquisto, nel senso che si acquisiva quella parte
dell'immobile allo stato grezzo per poi trasferirlo all'azienda che
aveva maggior facilità a divenire ente appaltante. Esisteva anche
un parere igienico-sanitario preliminare dell'allora Direttore del
Dipartimento, dottor Orlandi, a questo proposito.
Per rispondere ai quesiti specifici, cioè se si conferma che la
struttura risponda alle norme vigenti, bisogna ancora fare un altro
passaggio: nel 2011, questa struttura passò di proprietà
dell'Azienda sanitaria e da allora l'Azienda sanitaria ha
competenza in tutto mentre i nostri uffici, gli uffici regionali,
hanno poca possibilità di intervenire sugli aspetti evidenziati
nell'interrogazione. Sul secondo quesito l'Azienda ci risponde in
modo molto chiaro:
"si conferma che la struttura risponde alle
norme di sicurezza vigenti, in queste settimane sono in corso da
parte della Direzione dei lavori le acquisizioni di tutte le
certificazioni",
questa è una risposta a firma del Direttore
generale.
Per quanto riguarda la normativa antisismica, come loro sanno, è
una normativa che è subentrata anni più tardi, per cui chiaramente
lo stabile non poteva essere costruito con questa normativa, perché
non poteva precederla, ma esiste un'attività legislativa della
nostra Regione proprio per mettere attualmente in sicurezza tutti
gli stabili con una precedenza degli stabili che sono dedicati agli
uffici pubblici e alla sanità. In merito al costo che è stato di ?
3.969.000, si somma quello della progettazione e quello della
revisione lavori e degli interni pari a ? 2.540.000 mentre per gli
arredi è stato di ? 450.000.
Due osservazioni finali, la prima: chiaramente la sicurezza non
è prescindibile per chi ha lavorato tre anni nella Commissione
d'inchiesta sulla sicurezza dei luoghi di lavoro...ritengo che
tutti i locali, accessibili al pubblico e no, debbano essere messi
in sicurezza primariamente su tutte le altre esigenze.
Per quanto riguarda un altro commento, mi permetto di dire che
il servizio alla popolazione è notevolmente migliorato, perché aver
riunito insieme tutti i servizi in questa sede è stato sicuramente
un vantaggio, un vantaggio anche per i lavoratori; basti pensare
che una parte erano in via Stévenin in piccoli uffici, eccetera, o
addirittura presso la Maternità. Adesso gli uffici sono più ampi,
hanno a disposizione servizi tecnologici, c'è una mensa, una sala
riunioni, c'è addirittura, per i veterinari, una sala operatoria
per poter svolgere quanto di competenza. Bisogna infine
sottolineare con grande intensità che quanto è stato costruito è
sicuramente un vantaggio per chi lavora lì, che può lavorare
insieme e può sviluppare sicuramente una mole di lavoro più
efficiente, più valida, anche per tutti gli utenti. Grazie.
Président
- La parole au collègue Guichardaz.
Guichardaz (PD-SIN.VDA)
- Grazie Presidente, e grazie per
la risposta all'Assessore.
Questa mia prima interrogazione ha come oggetto il Dipartimento
di prevenzione dell'USL della Valle d'Aosta. Per chi non lo
sapesse, la sede del Dipartimento ospita il Servizio ispettivo di
Igiene degli alimenti, la Medicina legale, la Medicina del lavoro,
Igiene e sanità pubblica, i Servizi veterinari e il Servizio di
prevenzione e sicurezza sui luoghi di lavoro, meglio noto come
SPRESAL. Quest'ultimo servizio si occupa per lo più di vigilare
sulle corrette modalità di esecuzione delle attività lavorative
ubicate nel territorio regionale elevando prescrizioni e a volte
sanzioni a coloro che non rispettano le norme sulla sicurezza sia
da un punto di vista operativo, sia documentale. Tra i compiti
istituzionali di quest'ente vi è anche la verifica dei documenti di
valutazione del rischio e naturalmente del rispetto delle norme
sulla sicurezza sui luoghi di lavoro. Il decreto 81 del 2008, noto
come Testo unico in materia di sicurezza sul lavoro, prevede norme
stringentissime per le aziende e le imprese, tra queste la presenza
appunto dei piani di valutazione dei rischi, delle opportune
certificazioni in ordine alle agibilità, alle abitabilità e ai
requisiti di sicurezza: ad esempio, i mancorrenti, segnalatori per
le vetrate, i cordoli di protezione, eccetera.
La sede del Dipartimento dovrebbe quindi essere il luogo simbolo
della sicurezza sul lavoro, dovrebbe essere una sorta di
rappresentazione ideale e, come tale, dovrebbe rappresentare un
esempio...anzi l'esempio di come dovrebbe essere un'azienda,
un'impresa da un punto di vista delle conformità e del rispetto
delle normative sui luoghi di lavoro. Beh, constatare oggi che una
struttura costata 6 milioni di euro - e nei prossimi Consigli poi
ci occuperemo eventualmente anche di approfondire le modalità di
acquisto e le successive modalità, diciamo, di esecuzione
dell'opera - ha delle pecche sul versante autorizzativo e della
sicurezza è piuttosto imbarazzante...intanto scoprire - questo lo
dico io, è stato detto, tra le righe, ma non è stato esplicitato -
che non è ancora stata rilasciata l'agibilità, che non è stata
costruita secondo criteri antisismici... Nel 2003 è stata fatta una
delibera di Giunta regionale che individuava le varie aree relative
alla sismicità, recentemente è stata di nuovo riaffrontata in
seguito agli eventi che tutti ricordiamo. Io penso che un'opera che
è stata, diciamo, ultimata da qualche mese avrebbe potuto essere
consegnata con interventi, diciamo, già attivati che non con un
impegno futuro. Non esiste un piano di valutazione dei rischi
specifico per la struttura; l'USL va in giro a chiedere alle
attività il rispetto delle norme ed eventualmente gli ispettori
sanzionano coloro che non hanno il piano di valutazione dei
rischi... Direi che la situazione è inconcepibile; è un po' come se
un genitore sgridasse i propri figli perché tornano alticci il
sabato sera e lui è ubriaco tutti gli altri giorni della settimana,
insomma, mi sembra una cosa quantomeno incoerente. Ho lavorato in
quella sede, peraltro collocata a margine della pista di decollo ed
atterraggio dell'aeroporto, a due passi dal compattatore...priva di
fermata di autobus! Gli utenti non possono andarci in autobus! Ed è
uno dei motivi per cui non è ancora stato concesso l'accreditamento
oltre alla mancanza di agibilità... mi viene da dire che non è
proprio un laboratorio di buone pratiche sia in materia di
prevenzione dei luoghi di lavoro che di rispetto delle norme; tra
l'altro, quest'inverno si sono avuti vari scivolamenti e alcuni
infortuni anche da parte di dipendenti in servizio, perché l'area
esterna è un'area che presenta delle criticità, è molto scivolosa,
cioè non è stata fatta secondo criteri di sicurezza.
Invito, quindi alla luce di tutte le informazioni che ci sono
state date, delle considerazioni che ho fatto adesso, di trovare
una rapidissima soluzione e, soprattutto, se esistono delle
responsabilità, ad individuarle in capo a chi avrebbe dovuto essere
attento a queste problematiche, grazie.
Presidente
- Grazie. Punto 16 all'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK