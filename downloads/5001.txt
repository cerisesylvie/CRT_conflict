Consiglio Regionale della Valle d'Aosta - Oggetto del Consiglio n. 13 del 12 gennaio 1983 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 13 del 12 gennaio 1983 - Resoconto
OGGETTO N. 13/VII - INIZIATIVE PER LA REVOCA DELLA
RESCISSIONE DEI CONTRATTI DI LOCAZIONE PER ALLOGGI NEL QUARTIERE
COGNE DI AOSTA E STATO DELLE TRATTATIVE PER L'ACQUISTO DEL
QUARTIERE STESSO (Interpellanza).
PRESIDENTE:
Do lettura dell'interpellanza presentata dai
Consiglieri Mafrica, Bajocco e Carlassare:
INTERPELLANZA
Nella seduta del 15 dicembre il Consiglio regionale ha
approvato un ordine del, giorno che impegnava la Giunta regionale
ad assumere iniziative, al fine di ottenere da parte della
Direzione della Società Nuova Sias la revoca delle disdette di
locazione, recentemente inviate agli assegnatari di alloggi nel
Quartiere Cogne.
Poiché il problema interessa diverse centinaia di persone
(tra cui numerosi pensionati e vedove) per le quali la possibilità
di essere sfrattate rappresenta un grave assillo;
i sottoscritti Consiglieri regionali
INTERPELLANO
il Presidente della Giunta regionale per sapere:
1°) quali iniziative siano state assunte dalla Giunta nei
confronti della Direzione della Nuova Sias;
2°) quali assicurazioni siano state fornite dalla Nuova Sias
in merito alla continuità della locazione per gli assegnatari che
utilizzano l'alloggio a fini abitativi e che non sono proprietari
di altro alloggio in Aosta o nei Comuni limitrofi;
3°) a che punto si trova la trattativa triangolare tra Nuova
Sias, Comune di Aosta e Regione per l'acquisto del Quartiere Cogne
da parte dell'Ente pubblico.
PRESIDENTE:
Ha chiesto di illustrare l'interpellanza il
Consigliere Bajocco. Ne ha facoltà.
BAJOCCO - (P.C.I.):
Oltre alla grave crisi occupazionale
che travaglia la nostra Regione e l'Italia tutta vi è una grossa
crisi anche nel settore delle abitazioni, degli sfratti e della
casa. Nella nostra Regione di sfratti ce ne sono già molti e altri
sono in corso in misura preoccupante, tanto che il Consiglio
regionale, nel mese di dicembre 1982, ha approvato un ordine del
giorno all'unanimità perché la Giunta regionale vedesse
immediatamente con la Nuova Sias quello che si poteva fare per le
lettere di sfratto che stanno arrivando agli inquilini del
Quartiere Cogne.
Le Organizzazioni Sindacali si sono mosse in questa direzione
facendo un'assemblea al CRAL Cogne, dove hanno costituito un
Comitato di lotta. La preoccupazione più grande è per la gente di
età avanzata, per i pensionati, vedove e vedovi, tutti coloro che
abitano in quell'ambiente da quarant'anni a questa parte.
Vorremmo sapere da parte del Presidente della Giunta quali sono
stati i passi fatti in questa direzione, quali sono le garanzie per
questi abitanti che ricevono lo sfratto e quali sono state le
iniziative prese da parte del Comune, Giunta regionale e Nuova Sias
per il problema della ristrutturazione del Quartiere Cogne.
PRESIDENTE:
Ha chiesto di parlare il Presidente della
Giunta. Ne ha facoltà.
ANDRIONE - (U.V.):
Abbiamo chiesto alla Nuova Sias di
ritirare gli sfratti e non ci sono state altre assicurazioni salvo
per alcuni casi particolarmente penosi, che personalmente ho
sollecitato per dei rinvii. La Nuova Sias, nella maggioranza dei
casi, si dichiara decisa a continuare l'azione; ne parleremo anche
con i giudici del Tribunale per vedere cosa si può fare per avere
delle valide alternative per queste persone.
Stiamo concludendo le trattative per la "tranche" che
acquisteremo quest'anno: immediatamente procederemo con le
riparazioni necessarie, aumentando quindi il numero degli alloggi a
disposizione sul mercato.
PRESIDENTE:
Ha chiesto di parlare il Consigliere Bajocco.
Ne ha facoltà.
BAJOCCO - (P.C.I.):
Prendo atto di quanto il Presidente
della Giunta ha detto e lo invito caldamente ad insistere verso la
Nuova Sias e la Magistratura perché gli sfratti non avvengano.
Se in quell'area posta dietro il Cral Cogne venissero costruite
delle micro-comunità per le persone anziane sole, sono convinto che
molti alloggi all'interno del quartiere potrebbero essere liberati
ed assegnati alle persone che hanno presentato domanda o sono alla
ricerca di un alloggio.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK