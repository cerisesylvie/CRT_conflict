Consiglio Regionale della Valle d'Aosta - Oggetto del Consiglio n. 961 del 10 gennaio 1990 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 961 del 10 gennaio 1990 - Resoconto
OGGETTO N. 961/IX - COMUNICAZIONI DEL PRESIDENTE DEL
CONSIGLIO.
BICH (Presidente del Consiglio):
Le comunicazioni in
oggetto inquadrano l'attività del Consiglio dal 18 dicembre in
poi.
Disegni di legge vistati:
Disegno di legge n. 115,
concernente: "Rifinanziamento
della legge regionale 15 maggio 1974, n. 13, e successive
modificazioni: Provvedimenti intesi a favorire la più ampia
informazione sulla attività della Regione".
Disegno di legge n. 116,
concernente: "Completamento di
interventi inclusi nei programmi di cui alla legge regionale 18
agosto 1986, n. 51 (FRIO) e successive modificazioni, per i trienni
1986/88, 1987/89 e 1988/90".
Disegno di legge n. 117,
concernente: "Interventi
finanziari a favore di enti pubblici territoriali per l'acquisto di
beni immobili tramite procedure espropriative".
Disegno di legge n. 120,
concernente: "Acquisto di unità
immobiliari site in Comune di Aosta".
Disegno di legge n. 121,
concernente: "Accettazione di
una donazione ed acquisto di un fabbricato sito in Comune di Ayas.
- Approvazione di ordine del giorno".
Disegno di legge n. 128,
concernente: "Acquisto del
Castello di Sarre con annessi arredi e suppellettili".
Disegno di legge n. 129,
concernente: "Acquisto di un
immobile sito in Comune di Charvensod, località Plan Félinaz".
Disegno di legge n. 130,
concernente: "Acquisto di un
terreno sito in Comune di Verrès, Via Giardini".
Disegno di legge n. 110,
concernente: "Modificazioni ed
integrazioni alla legge regionale 18 agosto 1986, n. 49, recante
l'applicazione in Valle d'Aosta del regolamento delle comunità
economiche europee n. 797 del 12.3.85, relativo al miglioramento
dell'efficienza delle strutture agrarie".
Disegno di legge n. 111,
concernente: "Norme in materia
di bilancio e di contabilità generale della Regione Autonoma Valle
d'Aosta".
Disegno di legge n. 123,
concernente: "Rifinanziamento
della legge regionale 28.12.1984, n. 76, recante costituzione di
fondi di rotazione per la ripresa dell'industria edilizia".
Disegno di legge n. 125,
concernente: "Modificazione alla
legge regionale 12.8.1987, n. 78, recante costituzione di una banca
regionale"
Disegno di legge n. 119,
concernente: "Rifinanziamento
della legge regionale 5 marzo 1987, n. 12, recante interventi per
la realizzazione di iniziative promozionali per la
commercializzazione di prodotti regionali".
Disegno di legge n. 131,
concernente: "Autorizzazione di
spesa per l'istituzione di un centro fieristico ed espositivo
permanente"
Disegno di legge n. 118,
concernente: "Aumento della
spesa annua per l'applicazione della legge regionale 21 ottobre
1986, n. 55, recante disposizioni per agevolare il funzionamento
delle scuole gestite da istituti ed enti morali".
Disegno di legge n. 122,
concernente: "Rifinanziamento
della legge regionale 22.12.1987, n. 106, concernente
l'applicazione nella Valle d'Aosta del Regolamento CEE n. 1401 del
Consiglio del 6.5.1986 che costituisce un'azione comune per il
miglioramento dell'agricoltura in alcune zone svantaggiate".
Disegno di legge n. 132,
concernente: "Nuovo sistema
funiviario di trasporto pubblico collettivo regionale di persone e
di merci Chamois-Antey-Saint-André".
Disegno di legge n. 135,
concernente: "Promozione di
iniziative sociali, formative e culturali a favore dei giovani"
Disegno di legge n. 136,
concernente: "Approvazione ed
avvio nella scuola del programma di iniziative di lotta all'abuso
di sostanze lecite ed illecite nella Valle d'Aosta ed adozione di
linee guida per la prevenzione".
Disegno di legge n. 137,
concernente: "Impiego temporaneo
e straordinario di lavoratori disoccupati in cantieri vari della
Valle d'Aosta".
Disegno di legge n. 134,
concernente: "Concessione di
contributi per la realizzazione di impianti di risalita e di
strutture ad essi funzionalmente connesse".
E' stata altresì vistata la proposta di Regolamento n. 3,
concernente: "Norme per la concessione di mutui ad interesse
agevolato a favore di privati nel settore dell'edilizia
residenziale".
Disegno di legge non vistato:
Disegno di legge n. 133,
concernente: "Norme transitorie
per il rilascio dell'autorizzazione al funzionamento di Presidi
socio-assistenziali privati".
Deliberazioni vistate:
n. 19.
Con sentenza n. 547 in data 30 novembre - 14 dicembre 1989,
pubblicata nella G.U. - la serie speciale n. 51, del 20 dicembre
1989, la Corte Costituzionale ha ritenuto non fondato il ricorso
governativo, promosso in data 23 giugno 1989 dal Presidente del
Consiglio dei Ministri, contro la legge regionale: "Interventi
finanziari a favore delle imprese aderenti al Consorzio garanzia
fidi fra gli industriali della Valle d'Aosta"
La legge, che era stata approvata dal Consiglio il 27 aprile
1989, rinviata non vistata dal Presidente della Commissione di
Coordinamento e riapprovata, ai sensi dell'ultimo comma
dell'articolo 31 dello Statuto, in data 7 giugno 1989, può ora
entrare in vigore.
Riunioni:
- Conferenza Capigruppo: 1
- Ufficio di Presidenza: 3
- I Commissione: 1
- II Commissione: 1
- III Commissione: 1
- V Commissione allargata ai Capigruppo: 1
In riferimento alla relazione della Società Air Vallée
sull'utilizzo dell'aeromobile nei primi due semestri di attività,
che, per decisione assunta dall'Ufficio di Presidenza, era stata
trasmessa alla I Commissione consiliare permanente, faccio presente
che il Presidente della Commissione, con lettera in data 20
dicembre 1989, ha comunicato che la Commissione stessa ha esaminato
la relazione "prendendone atto".
Il Presidente della Sezione regionale dell'ANCI ha fatto
pervenire a questa Presidenza i testi di tre ordini del giorno,
approvati dall'Assemblea regionale in data 5 dicembre 1989,
concernenti rispettivamente
- il trasferimento delle competenze, in materia di enti locali,
dallo Stato alle regioni;
- le norme di attuazione dello Statuto Speciale della Valle
d'Aosta in materia di Parco Nazionale del Gran Paradiso;
- il disegno di legge regionale relativo all'istituzione del
sistema bibliotecario regionale e nuove norme in materia di
biblioteche regionali, comunali o di interesse locale.
I documenti, che sono stati trasmessi ai Capigruppo ed ai
competenti organi consiliari, sono depositati in Segreteria a
disposizione dei Consiglieri che intendano consultarli.
E' pervenuta a questa Presidenza copia della mozione approvata
all'unanimità dai Presidenti delle Sezioni Tosco-Emiliane-Romagnole
del C.A.I. durante i lavori dell'Assemblea che si è tenuta a Carpi
(MO) il 17 dicembre 1989, in favore del mantenimento
dell'unitarietà amministrativa del Parco Nazionale del Gran
Paradiso. Il documento è depositato in Segreteria a disposizione
dei Consiglieri che intendano consultarlo.
In data 5 gennaio 1990 i Consiglieri regionali Alder Tonino ed
Elio Riccarand hanno presentato a questa Presidenza, ai sensi
dell'articolo 36 del Regolamento interno per il funzionamento del
Consiglio, una petizione popolare sottoscritta da 981 cittadini
residenti in Valle d'Aosta e da 325 cittadini residenti fuori
Valle, concernente la richiesta di una sede adatta all'insediamento
di un Centro sociale autogestito dai giovani.
A norma dell'articolo 36 del Regolamento interno, l'Ufficio di
Presidenza del Consiglio, nella riunione dell'8 gennaio 1990, ha
dichiarato ricevibile la petizione in quanto i due Consiglieri
regionali che l’hanno presentata si sono resi
garanti del possesso dei requisiti da parte dei sottoscrittori.
Ai sensi del terzo comma dell'articolo 36, l'Ufficio di
Presidenza del Consiglio, nel decidere sulla ricevibilità e
ammissibilità della petizione, ne ha avviato l'istruttoria, con
richiesta di informazioni al Presidente della Giunta regionale in
quanto rappresentante della Regione e all'Assessore alla Sanità ed
Assistenza Sociale in quanto direttamente competente in materia di
servizi sociali.
Copia della petizione è stata anche trasmessa alla Commissione
consiliare per i Servizi sociali per il relativo esame.
Con lettera presentata a questa Presidenza in data 5 gennaio
1990, il dottor Raffaele Ricco ha comunicato di non poter accettare
l'incarico conferitogli dal Consiglio regionale, in rappresentanza
della Regione Autonoma Valle d'Aosta nel Consiglio di
Amministrazione dell'Istituto di Credito Valdostano.
Ha informato, inoltre, di non aver mai ricevuto alcun avviso di
convocazione da parte del Consiglio di Amministrazione, anche per
l'inesistenza dell'atto costitutivo del suddetto Istituto.
E' pervenuta inoltre a questa Presidenza una relazione della
Coinop in cui si illustra la situazione tecnica, economica e
finanziaria della cooperativa.
E' scomparso nei giorni scorsi, a Roma, all’età
di 79 anni, il Prof. Augusto Del Noce, una delle figure più
prestigiose della filosofia italiana, molto legato all'idealismo di
Giovanni Gentile, di cui aveva ultimato recentemente un'opera
monumentale, intitolata "Monografia filosofica", che si presenta
come l'evento più significativo di una ripresa di interesse per il
grande filosofo siciliano.
"Considero assai significativo - aveva scritto Del Noce nel 1986
- il ritorno dell'attenzione alla filosofia idealistica che aveva
dominato nel primo quarantennio del secolo".
Oltre che studioso dell'idealismo di Gentile, Del Noce ha
scritto numerosi saggi sul marxismo, evidenziandone i limiti che
avrebbero presto portato al crollo dell'ideologia comunista là dove
si era imposta.
Ha anticipato pertanto, già circa 10 anni fa, il tramonto del
comunismo verificatosi in questi ultimi mesi nell'Europa
dell'Est.
Cattolico fervente, Augusto Del Noce è stato anche per una
legislatura Senatore della Democrazia Cristiana.
Gli ultimi giorni del 1989 sono stati caratterizzati da
ulteriori sconvolgimenti nell'assetto geopolitico dell'Europa
dell'Est. Dopo l'Ungheria, la Polonia, la Germania dell'Est, la
Cecoslovacchia, anche in Romania si sono verificati grossi
sommovimenti, sfociati addirittura in una vera e propria guerra
civile, che hanno determinato il crollo della dittatura di Nicolae
Ceausescu. Tutto ciò ha determinato un bagno di sangue,
testimoniato anche dalle dolorosissime e drammatiche immagini
diffuse dalla televisione. Dopo la dittatura incontrastata, durata
oltre 25 anni, ecco che finalmente anche la Romania può riprendere
la sua vita di paese democratico e libero. Noi ci auguriamo che
questo avvenga nel rispetto di tutte le garanzie a tutela dello
sviluppo democratico del popolo rumeno.
Penso di interpretare il pensiero e la volontà dell'intero
Consiglio regionale nell'augurare una rapida normalizzazione in
senso democratico alla Romania, che ci è cara anche per il
gemellaggio tra la città rumena di Sinaia, che in diverse
circostanze è stata visitata da delegazioni valdostane, e la città
di Aosta. Auspichiamo, quindi, che questa normalizzazione possa
avvenire nel rispetto della massima libertà e della piena
espressione democratica del popolo rumeno.
A questo punto invito il Consiglio regionale a levarsi in piedi
ed a rispettare un minuto di silenzio in ricordo delle vittime
della guerra civile in Romania.
Si dà atto che alle ore 9,52 il Consiglio si leva in piedi per
un minuto per commemorare in silenzio le vittime della guerra
civile rumena.
PRESIDENTE:
Ha chiesto la parola il Consigliere Bondaz; ne
ha facoltà.
BONDAZ (DC):
Unisco le mie parole a quelle del Presidente
del Consiglio per ricordare la recente scomparsa del Prof. Augusto
Del Noce, del quale, a nome del Gruppo della Democrazia Cristiana,
voglio brevemente ricordare la figura di eminente studioso e
filosofo.
Oltre che filosofo di fama internazionale, Del Noce fu per una
legislatura Senatore della Democrazia Cristiana, distinguendosi per
il grande contributo di idee e di proposte.
Mi voglio tuttavia soffermare soprattutto sulla sua attività di
filosofo. Grande conoscitore del marxismo, visto da lui come punto
di arrivo della direzione atea del pensiero moderno, fu uno dei
pochi a prevederne, in tempi non sospetti, l'inevitabile
crollo.
Significativo al riguardo è il saggio "Il suicidio delle
rivoluzioni", scritto in un momento in cui l'arcipelago comunista
sembrava alquanto solido, che anticipò di quasi un decennio la
grande svolta degli ultimi mesi del 1989.
La sua posizione nel panorama filosofico italiano è stata
singolare e, perciò, isolata. Ragionando contro corrente, in anni
in cui imperversava l' "intelligentia" laicista, si è attirato
l'ostilità di quanti mal tolleravano l'esistenza di un originale
pensiero profondamente cristiano.
Da cristiano convinto, egli ha sempre sostenuto la modernità del
messaggio cattolico. Per lui, infatti, il cattolico non è in
opposizione al moderno, anzi vive nel moderno e parla all'uomo del
nostro tempo come a quello di ogni tempo.
In Del Noce c'era una domanda d'infinito, che egli cercava di
appagare con il razionalismo attraverso un'azione storica e
politica; ed in ciò sta la sua originalità.
Con la scomparsa di Del Noce la cultura italiana perde un
geniale pensatore, che sta alla cultura cattolica come Norberto
Bobbio sta alla cultura liberalsocialista.
Signor Presidente, mi permetta a questo punto di esporre alcune
osservazioni su quanto è stato detto degli avvenimenti verificatisi
alla fine dello scorso anno.
Sicuramente il 1989 sarà ricordato come un anno di grandi
cambiamenti e rivolgimenti: abbiamo vissuto e stiamo vivendo un
momento storico. Negli ultimi giorni dello scorso anno, dopo il
crollo dell'ideologia comunista in Polonia, Germania Orientale,
Ungheria e Cecoslovacchia, anche la Romania è stata investita da un
improvviso ciclone libertario, che ha posto fine alla
venticinquennale dittatura di Ceausescu. Il dittatore comunista ha
pagato con la vita l'esercizio autoritario, dispotico ed assoluto
del potere ed è stato vittima dei sistemi liberticidi da lui stesso
posti in essere in più di un quarto di secolo. Certo, dal nostro
punto di vista, avremmo preferito che la fine di Ceausescu
avvenisse con un processo regolare e non con una esecuzione
sommaria, come invece è avvenuto.
La Democrazia Cristiana non può non salutare con favore la crisi
del comunismo, di una ideologia totalitaria che ha sempre negato il
pluralismo.
Visto l'epilogo delle vicende di questo 1989, che cosa sarebbe
successo dopo la 2a guerra mondiale se in Italia non ci fosse stato
un partito come la Democrazia Cristiana, che ha posto un argine
alle ideologie marxiste?
Se da un lato ci può soddisfare pienamente la piega degli eventi
in Cecoslovacchia, dove alla Presidenza della Repubblica è stato
chiamato il noto dissidente Havel, un combattente della libertà,
non ci appare altrettanto soddisfacente la situazione in Romania e
nella stessa Germania dell'Est, ove sono in corso tentativi per
frenare il corso degli eventi e per mantenere nelle mani del
partito comunista le redini del potere.
A nostro giudizio, occorre uno sforzo congiunto di tutto
l'Occidente per far maturare una stagione di libertà nell'Est
europeo, contro ogni tentativo, purtroppo ancora oggi in atto, di
ricupero di vecchi e screditati sistemi e regimi già condannati
dalla storia.
La "casa comune europea", tanto vagheggiata anche da Gorbaciov,
che è una aspirazione di tutti i popoli del vecchio continente,
potrà essere realmente costruita solo se ci sarà un profondo
processo per aggirare le situazioni ambigue tuttora esistenti e che
non lasciano presagire nulla di buono per il futuro.
PRESIDENTE:
Ha chiesto la parola il Consigliere Aloisi; ne
ha facoltà.
ALOISI (MSI):
Certamente anch'io, a nome del Movimento
Sociale Italiano, mi associo al cordoglio per la morte di Augusto
Del Noce, però il mio intervento vuole riferirsi prevalentemente a
quanto è accaduto nei Paesi dell'Est ed in specie in Romania.
Il dato più importante che emerge da quanto è avvenuto in
Romania ed in tutti i Paesi dell'Est è di ordine ideologico: il
fallimento del comunismo. Qualcuno tenterà di correggerci e dirà:
"Fallimento non del comunismo, ma di quella particolare forma di
comunismo che si è realizzata con la leninista rivoluzione
d'ottobre del 1917 e che, come hanno dimostrato i fatti, non fu
vero comunismo, ma, come ha detto recentemente anche il segretario
del Partito Comunista, Occhetto, è collettivismo burocratico e
capitalismo di Stato. Non si dovrebbe dunque parlare di fallimento
del comunismo, ma di fallimento del socialismo reale, leninista e
stalinista".
A noi sembra invece che si debba parlare proprio di fallimento
del comunismo e non solo di questa o di quella forma di comunismo,
perché noi non conosciamo nessuna realizzazione storica del
comunismo che non porti l'impronta del marxismo-leninismo. Finito
il partito, ritorna la nazione: questa è la lezione che ancora una
volta ci viene da un Paese dell'Est la Romania.
Nicolae Ceausescu, il despota, il tiranno, il sanguinario
comunista, è stato travolto dal furore popolare ed è stato
giustiziato...
(...Interruzione del Consigliere Gremmo...)
Quello che è avvenuto in Romania deve farci capire che il
problema vero è ormai la cacciata dall'Europa di ogni comunismo,
qualunque ne sia la sua momentanea veste, la sua occasionale faccia
e la sua pretestuosa trasformazione. Ad essere intimamente perversa
è la natura stessa del comunismo, che resta tale anche se
furbescamente cambia nome ed immagine, senza cambiare concetti e
contenuti.
Intanto, però, la confusione continua, e non solo da oggi.
L'inganno e la disinformazione non sono caratteristiche esclusive
dei giorni nostri. Questa confusione è sicuramente aumentata ed è
stata alimentata da larga parte dei mass media ed in particolare da
un'ampia schiera di giornalisti, i quali, più che sprovveduti,
appaiono sicuramente in malafede, tanto in malafede da non usare
mai o quasi il termine "comunista", sia che si riferissero a
Ceausescu, che alla sua efferata dittatura. Qualcuno, arrivando
alla follia pura e alla più sfacciata malafede, ha addirittura
tacciato di fascista il regime rumeno.
I comunisti, in ragione di una collaudata esperienza, sanno
assai bene che uccide molto di più una menzogna, che non un'arma.
Di questa professione di fede, che è anche una metodologia politica
di sicuro effetto, si sono fatti scudo in ogni tempo i
marxisti-leninisti, nel tentativo di accreditare come vero il
falso, soprattutto in ossequio alle direttive del comunismo
internazionale.
Questo vizio è stato ripetuto dai sedicenti e colti
rivoluzionari de "Il Manifesto", che dell'arte della menzogna
politica sono campioni indiscussi. L'ultimo esempio di tale
attitudine a capovolgere i fatti lo hanno dato nel riferire gli
avvenimenti romeni, quando hanno avuto addirittura l'ardire di
porre in prima pagina sul loro giornale il seguente titolo:
"Abrogate le leggi fasciste di Ceausescu". I mentecatti de "Il
Manifesto" sanno che nessuno li censurerà per le loro bravate. Chi
non ricorda le falsità e le menzogne nel periodo criminale delle
Brigate Rosse, che, per questi campioni della verità, erano
addirittura nere?
Essi, purtroppo, vivono in un Paese dove la legge non sempre è
uguale per tutti, soprattutto la legge sulla stampa, che vieta
espressamente di divulgare notizie false e tendenziose. Mentono su
"Il Manifesto" e dimostrano di non conoscere la storia, ma
soprattutto non hanno il coraggio del loro passato.
Le recenti vicende rumene hanno però anche riproposto in termini
perentori la domanda: "Ma in definitiva, qual è l'autentico
comunismo?". Per trovare una risposta occorre partire da un po' più
lontano.
Per anni, per decenni si è inneggiato a Giuseppe Stalin, quale
padre del comunismo internazionale. Abbiamo ancora davanti agli
occhi le scene di disperazione dei comunisti italiani il giorno in
cui giunse la notizia che il dittatore comunista se ne era andato.
Dopo qualche tempo si è scoperto che Stalin non era stato altro che
un efferato carnefice e si è detto che non poteva essere
considerato comunista.
Per anni si è inneggiato a Mao e alla sua rivoluzione culturale,
e si è detto che il vero comunismo era nella lontana Cina. E'
arrivato il massacro di Piazza Tienammen ed è stato sconfessato
anche il comunismo erede di Mao.
Tutti ci ricordiamo gli anni in cui in Italia ed altrove si
manifestava a favore del Vietnam e della Cambogia, di Pol Pot e di
Ho Chi Min. Anche là si è scoperto che il comunismo imperante ha
commesso uno dei genocidi più terribili della storia e sono
crollati tutti quei miti. Anche il comunismo vietnamita e
cambogiano non poteva essere considerato tale. "E' stata senza
dubbio una deviazione", questo è stato detto da comunisti e
giornalisti nostrani.
Poi ci si è attaccati alla Cecoslovacchia, alla Romania, alla
Germania dell'Est ed all'Ungheria. Ad ogni festa de "L'Unità" non
mancavano fino a ieri degli stand dedicati a coloro che venivano
definiti "i compagni dell'Est, gli autentici modelli".
Poi è crollato il muro della vergogna a Berlino; in
Cecoslovacchia è ritornato come un trionfatore Dubcek, che era
stato allontanato nel '68 dai carri armati sovietici come traditore
del comunismo; in Ungheria sono stati riabilitati i martiri della
rivolta del '56; i fatti di Romania sono cronaca di questi giorni:
il popolo ha cacciato e giustiziato il comunista Ceausescu, è
crollata la sua venticinquennale dinastia. Per l'occasione si è
detto e si è scritto che Ceausescu non era un comunista.
Ovunque, da Stalin a Ceausescu, si scopre che il comunismo è
sempre lo stesso e ad ogni nuova scoperta ci si affretta a dire che
questo o quello non rappresentano il vero comunismo.
E' legittimo il sospetto che in Romania Ceausescu sia stato
levato di mezzo con tanta fretta per favorire e garantire una
successione comunista al capo comunista, che veniva fucilato perché
avrebbe potuto ricordare tante cose sui suoi successori.
La "perestroika" è certo meglio dello stalinismo, è di mano più
lieve, ma impressiona la rapidità con cui si va affermando, su
comando di Mosca, in tutti i Paesi satelliti. Nel giro di qualche
settimana, non è rimasto più nessun oppositore alla nuova linea di
Gorbaciov in tutto l'Est europeo.
E' pur necessario registrare questo nuovo unanimismo sulla linea
di un comunismo che ancora si sforza di succedere a se stesso
mantenendo salde le vecchie alleanze ed usando come espediente di
riqualificazione il penoso trucco di chiamare non più "comunisti,"
ma genericamente "dittatori, tiranni", se non addirittura di
lasciar credere che fossero un po' "fascisti" i costruttori del
socialismo appena sostituiti.
Non siamo i soli ad avere interesse ad una maggiore precisione
terminologica, perché lo sono anche i popoli che si vogliono
definitivamente liberare dal marxismo-leninismo. Chi favorisce, per
dissennata faziosità, delle confusioni di concetti e di linguaggi,
si fa servo sciocco di chi cerca ancora di prolungare con l'inganno
quel sistema di potere comunista, contro cui i popoli dell'Est
europeo, e soprattutto la Romania, si stanno rivoltando.
Grazie.
PRESIDENTE:
Raccomando a tutti i colleghi di contenere gli
interventi entro i cinque minuti, anche perché il Regolamento
consente solo brevi interventi in riferimento all'argomento in
oggetto.
Ha chiesto la parola il Consigliere Tonino; ne ha facoltà.
TONINO (PCI):
Voglio esprimere, anche a nome del Gruppo
comunista, la partecipazione al cordoglio per la scomparsa del
filosofo Del Noce, che abbiamo seguito nella sua attività per la
serietà della sua riflessione politica e morale sui fatti nazionali
ed internazionali. Tale serietà, lasciatemelo dire, era ben diversa
dalle molte banalità e dai molti schematismi interessati che
abbiamo sentito negli interventi che mi hanno preceduto.
(...Interruzione...)
di tutti e due gli interventi che mi hanno preceduto.
Noi ci rallegriamo di quello che è avvenuto nei Paesi dell'Est.
L'avvio di un fenomenale processo di democratizzazione di quelle
società, la fine di una concezione distorta, derivante dalla
pratica dello stalinismo, il grande moto di autodeterminazione dei
popoli che sta avvenendo in quei Paesi, sono un fatto di indubbia
portata, che noi dobbiamo cercare di favorire e rispetto al quale
noi dobbiamo operare senza avere una visione di parte, ma cercando
di intervenire come quella parte dell'Europa che ha tutto
l'interesse a fare progredire in quei Paesi un processo che non
potrà che portare effetti positivi in tutto il continente
europeo.
Torno a ripetere che io non ritorno su alcune banalità e su
alcuni volgari tentativi di strumentalizzare questi avvenimenti.
Non si tratta della fine del comunismo, se per comunismo, come
abbiamo detto in altre occasioni, intendiamo quel moto
straordinario che nel mondo ha investito il bisogno di giustizia,
di solidarietà, di uguaglianza e di riscatto della parte più debole
e più povera della società. In quei Paesi non si tratta neppure del
trionfo del capitalismo e dei modelli occidentali. Chi è
osservatore attento di quei fenomeni non può non vedere che si
tratta di una ricerca assai più complessa e, per molti aspetti,
assai più interessante.
Ho detto che noi abbiamo vissuto quegli avvenimenti con grande
speranza. Il Presidente del Consiglio non ha tuttavia ricordato che
la fine dell'anno scorso e l'inizio del 1990 sono stati segnati
anche da alcuni avvenimenti preoccupanti. Mi riferisco in
particolare all'invasione e alle centinaia di morti di Panama ed
anche ai fatti di questi giorni, caratterizzati dalla presenza
della flotta americana di fronte alle coste colombiane.
Sia ben chiaro che non dico questo per tirare fuori un
diversivo, ma perché noi riteniamo che non c'era giustificazione
alcuna per l'invasione di Panama, nemmeno quella della cattura di
un dittatore con le mani sporche di sangue ed implicato nel
traffico della droga, come Noriega.
Io confesso che a dicembre, mentre in Romania si verificava un
vero e proprio bagno di sangue, ho tirato un sospiro di sollievo
appena ho capito che l'Unione Sovietica non sarebbe intervenuta in
quel Paese, perché l'avvenire e la possibilità di
autodeterminazione dei popoli non possono essere realizzati con le
cannoniere delle superpotenze, proprio perché quella non sarebbe
autodeterminazione.
Questo è un problema che ci riguarda, perché il tema
dell'autodeterminazione ci è particolarmente caro. Noi esultiamo
quando in una parte del mondo avanza un processo di
democratizzazione e di autodeterminazione dei popoli. Non possiamo
tuttavia dimenticare che questo sta avvenendo in una piccola parte
del mondo, mentre in tre quarti del mondo e dell'umanità questo
processo non è ancora avviato. Allora, meno lacrime e più fatti;
più azione politica, che spetta a noi, al nostro Paese ed
all'Europa.
Di fronte ai morti che ci sono stati a Panama, i governi
occidentali non hanno versato lacrime, anzi hanno espresso, come si
dice, comprensione.
Noi non siamo d'accordo ed in tutti questi processi che
avvengono nel mondo noi vediamo la necessità di combattere con
maggiore forza per un completo disarmo e per la vera affermazione
di una cultura della non violenza. Se è vero infatti che dei popoli
sono scesi in campo per conquistare l'autodeterminazione, noi
dobbiamo utilizzare questo moto per dare vita ad un grande
movimento che punti davvero al disarmo generalizzato e ad estendere
a tutte le parti del mondo un processo democratico e non
violento.
PRESIDENTE:
Ha chiesto la parola il Consigliere Gremmo; ne
ha facoltà.
GREMMO (UAP):
Signor Presidente e signori colleghi,
intervengo brevemente per chiosare il comizio elettorale del
collega missino, che sicuramente merita una puntualizzazione,
perché, essendo stato tirato fuori da qualche armadio, dove è
rimasto fermo per alcuni decenni, trattandosi di argomentazioni
passatiste ed improntate ad una visione schematica delle cose.
In effetti, questo tipo di ragionamento a me è parso...
(...Interruzione del Consigliere Aloisi...)
PRESIDENTE:
Colleghi, per cortesia, lasciate parlare il
Consigliere Gremmo.
GREMMO:
Mi fa piacere che il Consigliere Aloisi esca,
perché questo dimostra che il dialogo è sempre più intenso.
Dicevo, comunque, che questo tipo di ragionamento dimostra
l'incapacità di capire che il discorso ideologico, cioè delle
formule partitiche o partitocratiche, ha ormai perso ogni
senso.
E' vero che in Romania c’è stata una grande ansia
di libertà, però è anche vero che la scintilla che ha fatto
scattare la ribellione popolare è stata il problema nazionale e
soprattutto quello delle minoranze nazionali ungheresi, le quali,
oppresse da un processo di colonizzazione che prevedeva addirittura
lo sradicamento di seimila villaggi, ad un certo punto hanno fatto
scoccare la scintilla che ha portato alla ribellione popolare.
Qui si può discutere e disquisire su qualunque cosa, ma è questo
il vero dato nuovo della politica e della situazione mondiale: i
popoli oppressi da sempre o che comunque vedono oppressa la loro
identità, ad un certo punto cercano delle strade per farla
emergere.
L'insegnamento che io sento di trarre dagli avvenimenti,
peraltro drammatici e tragici e comunque non conclusi, ma forieri
di pericolose evoluzioni - è preoccupante il fatto che dei militari
impediscano, limitino o incanalino le dimostrazioni degli studenti
- è che i popoli, le nazionalità e le minoranze chiedono di essere
soggetto unitario e protagonista della politica e non più oggetto
da stiracchiare, sezionare e separare ad uso e consumo delle varie
ideologie politiche.
Il Consigliere Aloisi ricordava il '68, mentre io colgo
l'occasione per ricordare ai colleghi che pochi giorni fa ricorreva
il ventennale del '69, cioè delle bombe di Piazza Fontana e della
morte del libertario Pinelli, vicende che toccarono la mia
giovinezza e quella di tanti altri come me, che allora, ma non solo
allora, continuavano a pensare che la grande ansia di libertà del
movimento dei giovani e degli studenti doveva trovare delle forme
che non venissero banalizzate ed incanalate dal sistema della
politica dei partiti, cioè dal sistema della politica
tradizionale.
Ebbene, quegli avvenimenti, che da vent'anni, anche nel nostro
Paese, stanno cercando di coagulare una ribellione, una opposizione
o una possibilità per la politica di avere forme nuove, non possono
essere lasciati fuori, non possono essere dimenticati e considerati
come non importanti.
Voglio ricordare che per gli autonomisti e per chi crede
nell'autonomia - autonomia vuol dire anche capacità e possibilità
di cercare delle strade nuove della politica, che vedano, ad
esempio, forme in cui il federalismo, che è massima espressione del
pensiero libertario, possa esprimersi anche come auto gestione,
capacità e volontà di intervenire sui processi sociali - questi
nuovi modi di fare politica, secondo me, devono avere priorità
rispetto ai vecchi modi di fare politica.
Ecco allora che vorrei ricordare al Consigliere Aloisi, ma anche
agli altri colleghi così attenti a vicende internazionali, lontane
ed importanti, che la politica che interessa noi, quell'ideale
verso cui intendiamo e dobbiamo muoverci noi, è al di fuori delle
ideologie ed è al di fuori degli schemi soliti in cui la politica
vorrebbe essere portata. Ecco perché io ho sentito in qualche modo
di dover puntualizzare il tentativo ricorrente, quello di voler
riportare agli schematismi ideologici, un dibattito che ormai,
secondo me, deve superare questi schematismi.
Credo che il nostro avvenire politico ed istituzionale si
proietti in una dimensione diversa, che è appunto quella scoperta
dalla ribellione dei giovani del '68, che dicevano quello che solo
i movimenti autonomisti avevano già capito, cioè che la democrazia,
l'assemblea e la partecipazione dei cittadini, che sono i principi
basilari del vecchio federalismo cantonale elvetico, costituiscono
l'unico modo di uscire dall'impasse di quella politica ormai
stantia.
Io credo che sia sbagliato ricadere negli schemi ideologici (e
mi sembra che in qualche modo anche il Consigliere Tonino sia
ricaduto in questo tipo di schematismo), perché ormai la grande
richiesta di rinnovamento, che gli avvenimenti della Romania, ma
non solo quelli, dimostrano essere presente anche nel nostro Paese,
è quella di riproporre dei modi di concepire la politica che non
siano quelli soliti dei partiti, delle forze tradizionali o di una
ideologia che ormai ha fatto il suo tempo.
Sarà importante misurare la capacità del Consiglio regionale
della Valle di Aosta e quella nostra di essere all'altezza di
questa nuova ondata che coniuga autonomia con libertà e che
considera inscindibili i due termini, perché ormai tutti i popoli,
tutte le regioni e tutte le nazionalità si muovono in questa
direzione. Sarebbe sbagliato se noi non riuscissimo a capire questo
nuovo vento di libertà autonomista, che sta spirando con grande
forza anche da noi.
PRESIDENTE:
Ha chiesto la parola il Vicepresidente Dolchi;
ne ha facoltà.
DOLCHI (PCI):
Signor Presidente, sarò brevissimo. Il
Consigliere Bondaz nel corso del suo intervento ha chiesto a se
stesso ed al Consiglio cosa sarebbe accaduto in Italia se, dopo la
liberazione, non ci fosse stata la Democrazia Cristiana.
Io ho vissuto quegli anni di ricostruzione unitaria, in cui
operai, intellettuali, contadini e lavoratori di tutto il Paese
operarono assieme. In quegli anni ci furono lotte democratiche per
conquiste sociali e ci fu anche un Ministro degli interni che si
chiamava Scelba che faceva sparare contro i lavoratori disoccupati
che chiedevano posti di lavoro. E nel 1953 ci fu anche un tentativo
di "legge truffa". Nel 1956 ci furono anche dei giovani che, ad
Aosta, come del resto avveniva in parecchie piazze d'Italia,
guidati dall'allora studente Gianni Bondaz, bruciavano le bandiere
rosse e volevano "in modo democratico" defenestrare un sindaco,
solo perché era comunista.
Ebbene; la domanda che io pongo a me stesso e che pongo anche al
Consiglio regionale è la seguente: "Che cosa sarebbe avvenuto in
Italia dopo la liberazione, se non ci fosse stato, e se non ci
fosse ancora, il Partito Comunista Italiano?".
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK