Consiglio Regionale della Valle d'Aosta - Oggetto del Consiglio n. 2162 del 12 gennaio 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
DEMANIO E PATRIMONIO REGIONALE
Precedente
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2162 del 12 gennaio 2023 - Resoconto
OGGETTO N. 2162/XVI - Interpellanza: "Azioni di tutela per la
conservazione del Palazzo Cogne di Aosta e intendimenti in merito
al recupero e riuso dell'edificio stesso."
Bertin (Presidente) -
Passiamo ora al punto seguente,
numero 42. Per l'illustrazione, consigliere Distort.
Distort (LEGA VDA) -
Vista l'ora cercherò di essere
sintetico. Rivolgendomi comunque ai colleghi, dico: "Non avete mica
niente da fare, stasera?". Cercherò di essere sintetico. Alla data
della presentazione della presente interpellanza era comparso solo
il titolo della deliberazione di Giunta 1641. "
Atto di indirizzo volto ad attribuire all'immobile di proprietà
regionale denominato Palazzo Cogne di Aosta una futura destinazione
coerente con il perseguimento dell'interesse pubblico e avvio delle
attività svolte all'espletamento di una gara per la concessione di
valorizzazioni ai sensi dell'articolo 3 bis del Decreto Legge
351/2001 e dell'articolo 58 comma 6 del Decreto Legge 112 del
2008", questo era il titolo della deliberazione. Io l'avevo vista
perché era stata appunto deliberata nel giorno 28/12/2022,
esattamente due giorni prima della scadenza termini. Il dubbio se
presentare o non presentare questa interpellanza, ho detto mi gioco
il jolly e presento l'interpellanza.
Non essendo ancora disponibile il contenuto della delibera ma
solo il titolo, non sapevamo quali fossero le intenzioni del
Governo in merito al futuro del palazzo assistenziale Cogne e
quindi abbiamo depositato quest'interpellanza per ottenere tutti
gli approfondimenti possibili. È un edificio che, ricordo, è
classificato come monumento, per la sua importanza storica, per suo
interesse storico artistico architettonico, che conta diverse
migliaia di metri quadrati di superficie utile, più di ottomila mi
pare di ricordare, e che da anni è in stato di inagibilità per
dichiarata instabilità strutturale; tutto questo in una zona
piuttosto strategica di Aosta, possiamo dire ormai centrale, vista
l'estensione della pianta urbana, e quindi rimangono i dubbi e di
conseguenza i quesiti di questa interpellanza, soprattutto per
capire gli indirizzi, le modalità, i tempi e le risorse che si
intendono adottare in applicazione dei contenuti della D.G.R.
stessa.
I quesiti quindi dell'interpellanza sono: "Quali azioni di
tutela sono state poste in atto a tutt'oggi per garantire la
conservazione del bene culturale in oggetto".
Il secondo quesito è: "Quali siano gli intendimenti della
attuale Giunta relativi al recupero e al riuso dell'edificio in
questione e quali forme di finanziamento di cooperazione
nell'investimento si intendono prendere in considerazione".
Presidente -
Risponde l'assessore Marzi.
Marzi (SA)
- Comincio con il ringraziare gli uffici del
collega Guichardaz e il collega Guichardaz per il contributo alla
risposta della prima parte dell'iniziativa.
Gli interventi eseguiti sul fabbricato, conseguenti al suo
inserimento nel piano delle alienazioni e valorizzazioni
immobiliari, sono stati finalizzati all'interruzione del degrado
della struttura e a porre maggiori condizione di sicurezza
all'interno della stessa. In particolare, gli interventi sono stati
volti a impedire l'accesso al cortile interno di via Giorgio Elter,
alla verifica di sicurezza del rivestimento delle facciate esterne
del rivestimento del porticato, alla posa di specifica rete di
protezione del soffitto del porticato.
Questi interventi hanno consentito di continuare a garantire il
transito pedonale in sicurezza sia nel porticato stesso che
all'esterno dell'edificio.
La spesa complessiva per l'esecuzione di tali interventi somma a
circa 94 mila euro.
Palazzo Cogne, come da lei richiamato, è inserito dall'anno 2016
nel piano delle alienazioni e valorizzazioni immobiliari.
Attraverso il piano l'amministrazione regionale intende favorire,
da parte di soggetti terzi siano essi privati cittadini, imprese o
enti locali, la valorizzazione e riuso dei beni immobili di
proprietà non più utilizzati, tecnicamente definiti non più
appartenenti al patrimonio indisponibile. Quindi quel tipo di
patrimonio volto a servire funzioni istituzionali.
Sul sito della Regione è pubblicato il piano con il dettaglio
dei beni in esso inseriti, consentendo a chiunque di prenderne
conoscenza e poter contattare l'Amministrazione Regionale per
eventuali manifestazioni d'interesse. Il piano di alienazione e
valorizzazione, tra l'altro, come lei sa, è di fatto anche un
allegato inserito nel bilancio di previsione che abbiamo votato nel
mese di dicembre ultimo scorso.
Gli uffici riferiscono però, in merito alla possibilità di
contattare l'Amministrazione Regionale, che a oggi non è pervenuta
alcuna proposta di partenariato o di progetto per un suo recupero
con conseguente riuso; cosa che, tra l'altro, spesso abbiamo avuto
occasione di dire in aula, perché di fatto ci sono state iniziative
sue e da parte del suo gruppo rispetto al tema.
Abbiamo quindi ritenuto, come tra l'altro da impegni che ci
eravamo presi in aula, di dare particolare evidenza a Palazzo Cogne
proprio perché pezzo pregiato di Aosta: ecco quindi che con
deliberazione 1641 del 28 dicembre 2022 la Giunta ha approvato un
atto d'indirizzo volto all'individuazione di una futura
destinazione dell'immobile attraverso un bando di concessione per
valorizzazione.
La concessione per valorizzazione si affianca alla possibilità
di vendere il bene da parte della Regione e consente di porre le
condizioni affinché questo palazzo storico possa essere recuperato
per tornare a svolgere una funzione importante all'interno della
città di Aosta.
La concessione di valorizzazione, a differenza della concessione
ordinaria, che tra l'altro ha una durata massima di nove anni e
conferisce diritti d'uso senza prevedere una valorizzazione del
bene, è uno strumento di partenariato pubblico-privato che consente
di dare in concessione a privati, con gara a evidenza pubblica,
immobili di proprietà dello Stato o degli enti locali in
concessione /locazione, a titolo oneroso per un periodo fino a 50
anni, durata che permette, tra l'altro, eventualmente di recuperare
anche gli investimenti fatti al posto dell'ente pubblico.
L'obiettivo è quello di effettuare interventi di riuso, restauro,
ristrutturazione, anche con l'introduzione di nuove destinazioni
d'uso, finalizzati allo svolgimento di attività economiche o di
attività di servizio per i cittadini.
Nel caso di immobili vincolati gli interventi di restauro e/o
ristrutturazione devono essere finalizzati a conservare l'interesse
storico-artistico-culturale dell'immobile.
Credo senza dubbio che l'auspicio di tutto il Consiglio sia di
giungere a una valorizzazione del Palazzo e quindi di Aosta,
eliminando ulteriori spese che si renderebbero necessarie se lo
stabile continuasse a restare vuoto o inutilizzato, ma soprattutto
la concessione apre la possibilità di ricevere proposte e idee di
utilizzo del Palazzo e il fatto che i progetti eventualmente
proposti siano in capo a soggetti privati, proponenti l'iniziativa,
consente all'Amministrazione di ottenere due risultati.
Il primo: beneficiare del dinamismo e dell'inventiva che
caratterizzano il mercato privato.
Il secondo: disporre già della valutazione di sostenibilità
economico-gestionale dell'iniziativa, in quanto i soggetti che
presentano i progetti di valorizzazione sono poi i medesimi che si
occuperebbero della successiva gestione del bene, a quel punto
valorizzato.
Presidente -
Replica il consigliere Distort.
Distort (LEGA VDA) -
Premetto che l'apertura al project
financing è una apertura che condividiamo, condivido personalmente
e condividiamo totalmente come gruppo consiliare, e quindi
nulla
questio
su questa modalità.
Però, mi permetta un'osservazione: quando sul titolo della
delibera di Giunta si legge "Atto d'indirizzo", sinceramente io mi
sarei aspettato la descrizione di linee d'indirizzo. Ma linee
d'indirizzo relative proprio a che cosa si vuole fare, a dove si
vuole andare, a mettere dei binari. Anche perché il project
financing diventa estremamente interessante per l'ente pubblico,
perché permette di trovare un partner che mette a disposizione la
somma, che realizza un intervento, però un intervento che deve
essere in qualche modo guidato dalla Pubblica Amministrazione, da
chi ha la proprietà del bene, e quindi indirizza. Indirizza un uso,
ovviamente un ventaglio sufficientemente largo che permetta
l'appetibilità rispetto alle iniziative di coinvolgimento del
privato, però queste linee devono essere date, devono in qualche
modo essere espresse, in qualche modo mettere dei binari o comunque
un perimetro all'iniziativa del privato che sia appunto garante di
un beneficio che ritorna alla pubblica amministrazione. L'unico
vincolo, l'unico binario, l'unico perimetro percepibile è diciamo
il vincolo di tutela storica culturale, che è esattamente in capo
alla Sovrintendenza, ma dal punto di vista politico - dal punto di
vista di che cosa sta facendo l'Assessorato, la Giunta - non si
percepisce nulla. E allora rimane semplicemente non un atto
politico, un atto di Giunta, ma rimane la dimostrazione
dell'abdicazione, l'abdicazione di ogni indirizzo e di ogni visione
a ogni linea strategica e ogni pianificazione. Rimane una delega
data in bianco al privato dicendo: "Pensaci tu, perché io non ho
abbastanza idee".
Allora io mi aspettavo, ma tutti probabilmente ci si aspettava
un piano di valorizzazione, che individuasse delle destinazioni
d'uso. Anche perché poi tra l'altro il tema delle destinazioni
d'uso sarà nevralgico, perché nel momento in cui ci sarà il privato
che dice: "Bene, a me interessa, e interessa fare questo, questo e
questo", o un centro commerciale o una qualunque iniziativa, poi
queste destinazioni, cosa fate? Andate col cappello in mane
all'Amministrazione Comunale a dire: "Per favore, mi inserisci nel
Piano Regolatore la possibilità di adottare questo tipo di
destinazione d'uso compatibilmente a questa richiesta?". Quello che
ci si aspetta da una attività politica di una Giunta è questo.
Allora o io vivo in un mondo fatato per cui io penso che una Giunta
deve lavorare in questo modo, che un Assessorato lavora in questo
modo, oppure veramente qualcosa non è stato fatto in un posto così
nevralgico, in un edificio così significativo e così importante per
il disegno della città di Aosta, il disegno e l'uso della città di
Aosta.
Permettetemi queste critiche, ve le dico col cuore, in modo
costruttivo, veramente col cuore dico: cercate di farne tesoro.
Presidente -
Assessore Marzi, un minuto.
Marzi (SA)
- Come avrà notato, collega Distort, ho
immediatamente schiacciato, "
sgnaccato il buttun
", perché in
realtà quello che è fondamentale individuare è proprio il fatto che
esistono varie forme di partenariato pubblico-privato.
La concessione per valorizzazione nasce proprio nel momento in
cui una pubblica amministrazione ha di fatto già deciso di prendere
un bene e inserirlo all'interno di quello che gergalmente potremmo
definire "la poubelle", nel senso che nel momento in cui un ente
pubblico prende un bene e gli toglie una funzione istituzionale,
soprattutto un bene come quello di cui stiamo parlando, lo
inserisce all'interno di quello che invece in maniera nobile viene
definito appunto "Piano di alienazione e valorizzazione".
Ora, se un ente pubblico in una fase di partenariato pubblico o
privato ha soltanto problematiche in termini di risorse
finanziarie, normalmente ha la possibilità attraverso i P.P.P. di
metterci le idee e poi, di fatto, di chiedere che i privati
costruiscano al proprio posto. Nel momento in cui, invece, si vuole
prendere atto del fatto, - e questo è già stato fatto, che non si
ha un'idea di visione... ma questo è stato fatto nel 2016 nel
momento in cui il bene è stato inserito nel piano alienazione e
valorizzazioni - che ad oggi l'unica cosa che la Regione sta
facendo è quella di tenerlo vuoto e di spendere dei soldi per
garantirne la sicurezza, allora lo strumento della concessione per
valorizzazione non è soltanto una delega casuale, è una delega
voluta e fatta.
Ufficialmente ad Aosta è già avvenuto, per dare e raccogliere
idee nella gestione del bene. Le idee a volte nel mondo privato
sono qualcosa di eccezionale e spesso sono state richiamate nella
concessione per valorizzazione, uno strumento fatto
ad
hoc
.
Presidente -
È largamente passato un minuto. Sono le
19:57. Con questo punto all'ordine del giorno si concludono i
lavori di questa convocazione del Consiglio Regionale. Gli altri
punti sono rinviati al prossimo Consiglio.
---
L'adunanza termina alle ore 19:57.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK