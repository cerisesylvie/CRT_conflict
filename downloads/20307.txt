Consiglio Regionale della Valle d'Aosta - Oggetto del Consiglio n. 293 del 18 dicembre 2003 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
OPERE PUBBLICHE
Precedente
Successivo
Resoconto integrale del dibattito dell'aula
Oggetto del Consiglio n. 293 del 18 dicembre 2003 - Resoconto
OGGETTO N. 293/XII - Progettazione e affidamento di opere
pubbliche in vari comuni della Regione. (Interrogazione)
Interrogazione
Premesso
- Con deliberazione di Giunta 2771 del 30/7/2001 venivano
affidati a professionisti vari incarichi per la progettazione
preliminare ed esecutiva, in deroga alla L.R. 12/96 ai sensi delle
disposizioni di cui alla circolare ministeriale 3090 del 18/10/2000
così come recepita nella D.G. n. 4033 del 27/11/2000;
- Le opere ivi elencate erano tutte indicate con priorità uno
e l'importo complessivo era stimato in lire un miliardo e 945
milioni, equivalenti a euro 1.004.508,67;
- Le progettazioni approvate dalla Giunta comportano costi
maggiori di oltre 500.000 euro;
In particolare il ponte in loc. Poutaz in comune di
Antey-Saint André è passato da euro 299.0545,00 a euro 465.447,37;
i manufatti in comune di Fontainemore da euro 111.038,23 a euro
387.342,67; le opere in località Bhino in comune di Gressoney-Saint
Jean da euro 180.759,91 a euro 289.764,34;
i sottoscritti Consiglieri regionali
Interrogano
il Presidente della Regione e l'Assessore alle OO. PP. per
sapere:
1) quali sono le cause che hanno determinato tale
lievitazione dei costi;
2) se alcune delle opere indicate in premessa sono già state
affidate e qual è stata - o quale sarà - la procedura di
assegnazione che intende adottare;
3) se vi siano ancora opere con priorità uno da
eseguire.
F.to: Frassy - Tibaldi - Lattanzi
Presidente - La parola all'Assessore al territorio, ambiente e
opere pubbliche, Cerise.
Cerise (UV) - Le opere la cui progettazione è stata affidata con
deliberazione della Giunta 2771/2001 rientravano nel primo
aggiornamento, approvato in data 11 giugno 2001, del piano degli
interventi straordinari per il ripristino delle opere danneggiate
dall'evento alluvionale dell'ottobre 2000, ai sensi dell'ordinanza
del Ministro dell'interno n. 3090/2000 e del piano stralcio ai
sensi dell'articolo 1 delle ordinanze del Ministero degli interni
n. 3110/2001 e n. 3135/2001.
Gli importi utilizzati per la determinazione in quella sede dei
compensi dei professionisti incaricati erano emersi da un'analisi
preliminare della situazione eseguita dai tecnici della Direzione
opere stradali, in un periodo a ridosso della stagione invernale,
in condizioni logistiche sfavorevoli e in situazioni ancora in
evoluzione. Successivamente, in fase di stesura delle
progettazioni, sono emerse in alcuni casi situazioni non rilevabili
dai preliminari sopralluoghi effettuati, che hanno comportato la
necessità di eseguire opere più complesse ed onerose rispetto a
quelle inizialmente previste; fra queste, in particolare quelle
citate, cioè il ponte in località Poutaz, ad Antey-Saint-André. Il
primo aggiornamento finanziava unicamente la progettazione
dell'intervento; lo stanziamento per la realizzazione delle opere è
stato previsto con il secondo aggiornamento delle opere, approvato
in data 22 aprile 2002.
Le verifiche hanno comportato la necessità di aumentare la
sezione idraulica in corrispondenza del ponte, non potendo variare
la quota della sede stradale per la presenza di una intersezione
con una strada comunale in prossimità dell'opera. Si è reso
pertanto necessario approfondire il fondo dell'alveo, con la
conseguente necessità di modificare il profilo del torrente a monte
e a valle del manufatto, eseguendo muri d'argine e la platea di
fondo indispensabile a garantire le condizioni di sicurezza.
Per quanto riguarda i manufatti in Comune di Fontainemore, a
seguito dei rilievi effettuati per la predisposizione del progetto,
si è riscontrato che gli stessi, il muro d'argine avente anche
funzione di contenimento del corpo stradale, risultavano
notevolmente danneggiati; dopo un'approfondita analisi strutturale
si è quindi concluso che fosse necessario un intervento di maggiore
ampiezza e con tipologie costruttive diverse da quelle inizialmente
ipotizzate, più onerose, ma con maggiori garanzie di durata. È
stata inoltre prevista la riqualificazione di tutta la zona oggetto
dell'intervento.
Per quanto riguarda gli attraversamenti in località Bhino, in
Comune di Gressoney-Saint-Jean, le verifiche idrauliche hanno
comportato la necessità di aumentare la sezione dell'alveo in
corrispondenza del ponte, mediante l'innalzamento della sede
stradale e del conseguente allungamento dell'intervento sui
raccordi stradali stessi. Inoltre, in fase di conferenza dei
servizi, il servizio dei beni paesaggistici dell'Assessorato
all'istruzione e cultura, ha richiesto l'utilizzo di sicurvie in
legno che hanno comportato un considerevole aumento dei costi.
Ulteriori e maggiori costi sono stati determinati nella necessità
di risolvere le interferenze con i sottoservizi presenti.
Tutte le opere citate nella deliberazione di Giunta n. 2771/2001
sono già state affidate mediante pubblico incanto, ai sensi della
legge n. 109/1994, e successive modificazioni, della legge
regionale n. 12/1996, e successive modificazioni e integrazioni, e
della legge regionale n. 40/2001.
Per quanto riguarda l'affidamento delle opere i dati possono
così essere riassunti:
- per quanto riguarda il ponte in località Poutaz del Comune di
Antey-Saint-André, l'aggiudicazione definitiva è avvenuta con
provvedimento dirigenziale del 13 agosto 2003 all'impresa Geodesia
con sede in Vallelunga Pratameno, con un ribasso del 18,824%, 47
offerte valide e presentate, è stato eseguito circa il 30% delle
opere;
- per quanto riguarda i manufatti in Comune di Fontainemore,
l'aggiudicazione definitiva è avvenuta con provvedimento
dirigenziale n. 3162 del 17 giugno 2002 all'impresa Brambati &
C. con sede in Novara, con un ribasso del 15,69%, 39 offerte valide
presentate (le opere sono concluse e collaudate in data 27 maggio
2003);
- attraversamento in località Bhino, in Comune di
Gressoney-Saint-Jean: l'aggiudicazione definitiva è avvenuta con
provvedimento dirigenziale n. 2761 del 31 maggio 2002, all'impresa
Infrater con sede in Roccadaspide, con un ribasso del 13,84%, 52
offerte valide presentate (le opere sono concluse e collaudate in
data 10 dicembre 2003);
- attraversamento del torrente Arpisson in località Epinel, in
Comune di Cogne: l'aggiudicazione definitiva è avvenuta con
provvedimento dirigenziale n. 3214 del 19 giugno 2002 all'impresa
I.R. & B. con sede in Arnad, con un ribasso del 14,90%, 28
offerte valide presentate (le opere sono eseguite per circa il
90%);
- attraversamento in località Grossaix, in Comune di Verrayes:
l'aggiudicazione definitiva è avvenuta con provvedimento
dirigenziale n. 3320 del 24 giugno 2002 all'impresa Gheller
Raimondo, con sede in Saint-Christophe, con un ribasso del 14,777%,
25 offerte valide presentate (le opere sono concluse e collaudate
in data 2 luglio 2003).
Per quanto riguarda la questione degli interventi con priorità
1, voglio ricordare come questa sia stata citata nella prima
deliberazione che individuava il piano; successivamente la priorità
1 è stata tolta. In teoria tutti gli interventi che rientrano in
questo piano possono essere realizzati secondo l'ordinanza n. 3090;
in realtà, tolta la prima fase degli interventi di somma urgenza,
per tutti gli altri interventi, si è sempre proceduto ad espletare
le trattative oppure, in alcuni casi, facendo ricorso all'asta per
accorciare i tempi di aggiudicazione.
Tutti gli interventi che erano stati previsti in priorità 1
nella deliberazione del mese di gennaio 2001 si possono ritenere
conclusi per il 90%.
Presidente - La parola al Consigliere Frassy.
Frassy (CdL) - Ringrazio l'Assessore per la risposta precisa e
puntuale; di conseguenza, prendiamo atto che, a seguito di questa
interrogazione e della ricognizione fatta dagli uffici, l'Assessore
abbia convenuto che le diverse valutazioni sono state dovute ad
imprevisti di tipo tecnico, perciò siamo rassicurati dalla
condivisione politica data dall'Assessore nel rispondere a questa
interrogazione.
All'atto di predisporre l'interrogazione eravamo rimasti
sorpresi perché, a fronte di lavori per importi significativi, in
sede di definizione delle progettazioni vi erano stati degli
aumenti ancor più significativi, aumenti che andavano dal 60 al
260% delle opere stimate. Sarebbe curioso capire come mai vi siano
state delle "disattenzioni" - se così le vogliamo chiamare - da
parte degli uffici nella stima di queste opere, perché sono ben più
di semplici variazioni di tipo tecnico.
Prendiamo atto della risposta; non possiamo però non evidenziare
altre 2 situazioni in questa materia. La prima: questa priorità 1,
pur essendo portata a compimento ad oggi con quasi il 90% delle
opere realizzate, non si è forse realizzata con le tempistiche
proprie di una priorità 1, tanto che, alla fine, mi sembra che
l'Assessore lasci intendere che la stessa è stata riassorbita a
livello di tempistiche di intervento. La seconda: dobbiamo
constatare, con amarezza, che la stragrande maggioranza di queste
opere sono andate in assegnazione ad imprese non valdostane. Dico
questo per agganciarmi agli altri argomenti, già da noi affrontati
negli scorsi Consigli, sui momenti di difficoltà del comparto edile
in Valle d'Aosta, sul quale auspichiamo che ci possa essere, al di
fuori del confronto sulle nostre iniziative, un approfondimento su
un'articolata revisione della legge n. 12, che riteniamo potrebbe
consentire di riservare una maggiore attenzione, sempre nel
rispetto dei principi del libero mercato, all'imprenditoria e
all'economia della Valle d'Aosta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK