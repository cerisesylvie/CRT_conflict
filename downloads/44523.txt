Consiglio Regionale della Valle d'Aosta - Oggetto del Consiglio n. 1507 del 12 maggio 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1507 del 12 maggio 2022 - Resoconto
OGGETTO N. 1507/XVI - Approvazione di mozione: "Impegno del
Governo regionale a sostenere iniziative per la definizione di
interventi volti a contrastare l'applicazione del sistema
Nutriscore".
Marguerettaz (Président) -
Point n° 39 à l'ordre du jour.
Le collègue Manfrin a demandé la parole.
Manfrin (LEGA VDA) -
Con questa mozione portiamo
all'attenzione di quest'Aula il tema del Nutriscore, un sistema
che, se messo in atto, danneggerà in maniera importante le
eccellenze enogastronomiche della nostra Regione e ovviamente non
solo.
La prima domanda che dobbiamo porci e che cos'è il Nutriscore.
Ebbene, nell'ambito della
Farm to Fork Strategy
, un percorso
pensato per condurre verso un sistema alimentare più sano e
sostenibile, la Commissione europea ha proposto un sistema di
etichettatura nutrizionale obbligatorio armonizzato a livello
comunitario, che dovrebbe essere adottato entro la fine del 2022
che prevede l'utilizzo dell'immagine di un semaforo che assegna un
colore, dunque un via libera o meno, a ogni alimento in base al
livello di zuccheri, grassi e sale calcolati su una base di
riferimento di 100 grammi a prodotto. In base al sistema
Nutriscore, oltre a numerosi prodotti della tradizionale dieta
mediterranea, a essere maggiormente penalizzati sarebbero i
formaggi DOP e IGP italiani in quanto la nuova classificazione li
sconsiglia ai consumatori, quindi il parmigiano, il gorgonzola, il
pecorino, il taleggio o la fontina verrebbero etichettati con una
"E" rossa, quindi chiaramente incasellati fra i prodotti
assolutamente nocivi.
Con questo sistema peraltro tutte le eccellenze del patrimonio
enogastronomico valdostano sarebbero etichettate dalla "D" in giù e
alimenti sani come le
jambon de Bosses
, il lardo di Arnad,
la fontina, la toma di Gressoney che contengono elevata quantità di
grasso e sale, ma che sono comunque alimenti sani, otterrebbero una
classificazione negativa al contrario, per esempio, di prodotti
industriali come la famosa o direi anche famigerata coca-cola, che
invece otterrebbe una classificazione migliore. Immaginiamoci
quindi un prodotto come la coca-cola che ottiene un'ottima
classificazione e un prodotto come la fontina che invece arriva a
essere incasellata come un prodotto assolutamente più nocivo.
La possibile introduzione di questo sistema, come possiamo
immaginare, ha suscitato la preoccupazione dei produttori locali e
dei loro rappresentanti. Abbiamo letto diverse dichiarazioni nelle
scorse settimane, il Presidente del Consorzio Fontina DOP ha
infatti dichiarato che il sistema Nutriscore "mette a rischio
formaggi del simbolo
del Made in Italy
alimentare già alle
prese con la contrazione dei consumi e con l'emergenza di materie
prime per l'alimentazione animale innescata dal conflitto in
Ucraina. Infatti, attribuendo un colore "sfavorevole" a prodotti
come formaggi ne disincentiva il consumo e dà informazioni limitate
e fuorvianti ai consumatori con buona pace - e questo mi pare
evidente - della dieta mediterranea, che dal 2010 è patrimonio
immateriale e umanità Unesco, che ha in questi elementi un
"ingrediente" fondante da sempre". Conclude appunto con questa
nota: "siamo contrari all'introduzione di un'etichetta che non ha
nessun beneficio scientificamente provato sulla salute".
Anche il Presidente della Coldiretti Valle d'Aosta si è detto
preoccupato e ha sottolineato: "da anni, come Coldiretti,
sosteniamo che si tratti di sistemi fuorvianti, discriminatori e
incompleti che finiscono per escludere paradossalmente dalla dieta
alimenti sani e naturali che da secoli sono presenti sulle tavole
per favorire prodotti artificiali di cui, in alcuni casi, non è
nota nemmeno la ricetta".
I nostri produttori dunque, che già devono far fronte al rincaro
delle materie prime, verrebbero fortemente penalizzati da questo
sistema a "semaforo",  che in qualche modo dissuade il
consumatore finale a comprare il prodotto in quanto l'etichettatura
dalla "D" in giù lo classificherebbe addirittura come non sano, e
pensiamo alle generazioni e generazioni che si sono alimentate con
questi prodotti, la dieta mediterranea ma anche soltanto banalmente
la nostra Regione, le generazioni che sono susseguite si sono
alimentate e sono vissute con questi prodotti, che si sentirebbero
dire che fino a questo momento si sono alimentate in maniera non
sana.
Rispetto al momento in cui questa mozione è stata depositata,
per fortuna, è arrivata una buona notizia da un nuovo parere che è
stato formulato dall'Autorità per la Sicurezza Alimentare Europea
(EFSA), che ha bocciato l'algoritmo del Nutriscore, il sistema di
etichettatura europeo per i prodotti alimentari, confermando invece
la validità dell'etichettatura promossa dall'Italia perché basato
sul profilo nutrizionale complessivo della dieta alimentare e non
quella dei singoli alimenti. L'EFSA ha anche definito l'utilizzo di
un parametro fisso come 100 grammi per i cibi, quello adattato
appunto dal Nutriscore, slegato dai consumi reali, confermando
invece la validità dei valori di riferimento della dieta europei: i
cosiddetti "Dietary Reference Values (DRV)", sui quali si basano i
parametri del Nutrinform Battery concludendo che l'algoritmo del
Nutriscore deve essere rivoluzionato drasticamente.
È di tutta evidenza quindi che il parere dell'EFSA sui profili
nutrizionali conferma la bontà di chi sta combattendo contro
quest'etichettatura a fronte-pacco e boccia l'algoritmo del
Nutriscore; non bisogna però cantare vittoria, innanzitutto perché,
come possiamo immaginare, l'EFSA, dopo aver fatto queste
valutazioni, ha detto che però questo non significa che il sistema
Nutriscore dev'essere bocciato. Sostanzialmente quindi ci dice che
valutare l'alimento singolo su 100 grammi di prodotto, che in
realtà poi non corrisponde al consumo reale di questo prodotto, e
dall'altra parte il considerare l'alimento singolo e non
considerare questo tipo di alimento inserito all'interno di una
cornice di cibi che vengono consumati assieme, quindi
un'equilibratura di un pasto e non il singolo prodotto... pur
bocciando questo sistema, che è quello che viene introdotto dal
Nutriscore, in realtà ci dice che loro non intendono prendere
posizione politica su questo e quindi dicono: "questo sistema non
va bene, però, attenzione, noi non bocciamo il Nutriscore". A
maggior ragione, anche a fronte di questo parere, bisogna fare
assolutamente attenzione. Peraltro bisogna fare attenzione perché
conosciamo benissimo l'ottusità di chi a volte predispone e adotta
certe norme o forse l'obiettivo di chi le predispone, magari
privilegiando i prodotti del proprio Paese a discapito degli altri.
Non credo che rivelo un segreto se dico che se noi andiamo a
guardare quali classificazioni otterrebbero prodotti, per esempio,
francesi, piuttosto che tedeschi, probabilmente possiamo osservare
una migliore classificazione rispetto a quelli che provengono dal
nostro Paese, ma questa probabilmente è soltanto un'illazione che
proviene dal sottoscritto.
A livello europeo, come gruppo Lega, siamo già intervenuti con
diverse iniziative per cercare di fermare l'introduzione del
sistema Nutriscore e anche qui in Valle d'Aosta vogliamo però
sostenere la battaglia di produttori e agricoltori, ed è per questo
che per mezzo di questa mozione desideriamo sostenere la nostra
contrarietà a questo sistema di classificazione dei cibi e quindi
con questa mozione chiediamo di esprimere a questo Consiglio la
contrarietà nei confronti del sistema del Nutriscore, di sostenere
ogni iniziativa promossa nell'ambito di ogni sede istituzionale
utile finalizzata alle definizioni di interventi volti a
contrastare l'applicazione del sistema Nutriscore e infine di
chiedere ai nostri rappresentanti insieme al Parlamento italiano di
sostenere parimenti ogni iniziativa utile in tal senso.
Presidente -
Ci sono altri interventi? Ha chiesto la
parola il collega Restano, ne ha facoltà.
Restano (GM) -
Innanzitutto grazie al gruppo Lega che ha
presentato questa importante mozione. L'importanza è sottolineata
dall'intervento del Capogruppo della Lega.
Ho aspettato alcuni istanti prima di intervenire perché mi
aspettavo un intervento del collega Planaz e del collega Ganis, che
da sempre si occupano del settore: uno come commerciante e l'altro
come produttore e venditore del prodotto particolarmente
interessato.
Come non votare un'iniziativa di questo genere? Un'iniziativa
che tutela i nostri prodotti e i prodotti della tradizione
valdostana; è importante però, dal mio punto di vista da
appassionato della materia, puntualizzare alcuni aspetti
condividendo
in toto
quello che è stato detto. La normativa
europea fin da 2004 con il pacchetto igiene si è interessata alla
materia, soprattutto si è interessata alla realtà degli scambi
commerciali, della pubblicità degli alimenti e della loro
etichettatura, e da qui è nata tutta una corposa produzione
normativa al riguardo dell'etichettatura nutrizionale e alimentare.
Questo argomento quindi non è stato trascurato, bisogna solamente
cercare di comprendere qual è l'importanza che noi abbiamo dato in
quel periodo a questo argomento, forse è stato un pochino
sottovalutato. Non solo, la Comunità europea da tempo... e chi è
già da più anni in quest'aula si ricorda che abbiamo votato degli
atti al riguardo della libera commercializzazione che andavano a
penalizzare la penalizzazione del commercio in Europa rispetto alle
piccole realtà come la Valle d'Aosta. Di certo c'è un fatto:
l'Europa nella sua cospicua produzione normativa non tiene conto
della realtà come la nostra, ci ha sempre trascurati. Trascura la
produzione e un fatturato di un formaggio che per noi è
l'eccellenza, che è di 21 milioni all'anno rispetto a quello dei
2,7 miliardi del parmigiano reggiano.
Allora quello che noi dovremmo anche chiederci - ed è una
suggestione che lancio al Consiglio - è quale sia il miglior modo
di tutelare il nostro prodotto. È quello di puntare sull'etichetta
nutrizionale, su un fatturato di 21 milioni e su una produzione di
un formaggio che all'ingrosso viene venduto senza etichetta e
smerciato sui banchi senza etichetta ma con solo l'indicazione
della produzione? O è quello di puntare a un altro tipo di
normativa riguardo alla promozione, alla tutela sull'
Italian
Sounding
,
che tanto ci penalizza o altri argomenti
ancora che riguardano gli alimenti. Questo è un punto di partenza
ma è anche un r
appel
a tutti noi, soprattutto a quelli che,
come me, sono qualche anno che siedono qua e sono appassionati
dell'argomento, per chiedersi se abbiamo fatto tutto ciò che andava
fatto.
Sicuramente quello che è stato detto è vero, è riportato in
tutti gli articoli di giornale che possiamo sfogliare in questi
giorni; è altrettanto vero che è dall'inizio del 2020 che se ne
parla, tant'è vero che vi sono degli articoli dell'inizio 2020 che
dicono che tutti i partiti politici alla Camera dei deputati hanno
votato una serie di mozioni, Lega
in primis
, Forza Italia,
PD, che riguardano l'intervento in Europa su questo argomento e
hanno dato degli incarichi per degli studi per la famosa etichetta
Nutrinform, che poi probabilmente hanno portato al risultato che ci
ha testé descritto il collega Manfrin.
È correttissimo quindi quanto è stato detto, è altrettanto
corretto quanto proposto dall'assessore Sapinet di puntualizzare
alcuni aspetti al riguardo ma, secondo me, è importante guardare al
futuro e capire quanto ci può penalizzare un'etichetta di questo
tipo che va assolutamente tolta, perché i valori nutrizionali
riportati nell'etichetta che viene proposta con Nutrinform non
danno il giusto valore al nostro prodotto e a tutti gli altri
prodotti e anche ai derivati, perché la Valle d'Aosta, è bene
ricordarlo... forse l'Assessore al turismo era l'attuale
Vicepresidente del Consiglio... all'agricoltura... un altro
Assessore unionista... non mi viene il nome dell'Assessore, però
aveva lavorato su piatti tradizionali a base di fontina, perché
anche quelli sarebbero penalizzati.
Questa forma di interpretazione penalizza a tutto tondo la Valle
d'Aosta, senza andare a prendere in considerazione che per alcuni
prodotti - e lo dico con cognizione di causa scientifica, perché
l'etichetta a colori non ha un fondamento scientifico ed è
riportato - ci ritroviamo otto principi attivi di antiparassitari,
tutti naturalmente nella norma, ma che non vengono sindacati. Noi
compriamo dei prodotti con otto principi attivi e poi ci chiediamo
perché ci sono determinate patologie gastroenteriche.
Per farla breve e per non intrattenervi più del dovuto, ci va un
approfondimento sulle strategie commerciali, un approfondimento sui
metodi di vendita del prodotto, la tutela del prodotto e poi ci
dobbiamo chiedere perché, perché il ministro Patuanelli - che mi
sembra essere dei Cinque Stelle - che sostiene questa battaglia,
quando cita i prodotti di qualità italiani- e questo mi fa
veramente male -, non cita la fontina, perché? Il sapore della
fontina è forse peggiore di quello del gorgonzola o del parmigiano
reggiano? Abbiamo la stessa dignità. È questa quindi la battaglia
che dobbiamo fare, oltre a quella giusta che andremo a votare in
questo momento.
Io gradirei che in futuro ci concentrassimo su questa e su tutte
le altre battaglie che possono promuovere la vendita dei nostri
prodotti e far aumentare quei 21 milioni e portarli più in alto per
allinearci agli altri e finalmente vederci riconosciuti su tutti
gli articoli di stampa.
Presidente -
La parola al collega Perron che si è
prenotato.
Perron (LEGA VDA) -
Rapidamente un paio di
considerazioni: la prima per integrare un po' quella che è stata
l'esposizione della mozione, cioè una considerazione alimentare sul
problema Nutriscore. Qual è il problema aggiuntivo di questo
indice, di questo semaforo che viene utilizzato? Il problema è che
tiene conto soltanto di quelli che si chiamano appunto i
macronutrienti, cioè carboidrati, grassi e proteine. Un conteggio
ottuso, diciamo, innanzitutto perché si fa sui 100 grammi e già è
stato detto, ma poi perché i prodotti in realtà hanno un altro
dato, ogni cosa che noi mangiamo ha un altro dato che sono quelli
che vengono chiamati i micronutrienti, cioè le vitamine e i sali
minerali. Questo è proprio quello che fa la differenza tra un cibo
spazzatura e un cibo invece di qualità, al di là dei grassi. È
ovvio che la fontina, i formaggi hanno un'alta quantità di grassi,
ma innanzitutto sono grassi anche buoni per l'organismo e
soprattutto insieme a quei grassi ci sono vitamine e sali minerali
che contribuiscono a una dieta sana.
Cento millilitri di una bevanda gassata
light
magari
ovviamente non hanno calorie... hanno meno calorie magari, quindi
si beccherebbero un Nutriscore positivo, semaforo verde, quindi un
ragazzino potrebbe dire: "ma io mi posso bere tutte queste
schifezze". Tra l'altro, i ragazzi - ricordo i tempi della scuola -
mangiano e bevono quantità di schifezze di tipo industriale che poi
magari avranno l'etichetta verde perché hanno poche calorie, mentre
un pezzo di fontina viene considerata dannosa perché ha i grassi. È
quindi un approccio che non tiene conto di questo fatto, volevo
integrare questo aspetto: l'aspetto appunto dei micronutrienti, che
invece caratterizza i prodotti sani come quelli della tradizione
italiana e anche della nostra tradizione valdostana.
La seconda considerazione che voglio fare invece è di tipo
puramente politico perché da ciò si evince che questa
classificazione così ottusa è un classico esempio di procedimenti
che vengono calati dall'alto in questo caso, procedimenti che
possono essere estremamente semplificati, appunto come questo,
eccessivamente burocratici, c'è un semaforo verde, giallo, rosso a
seconda di considerazioni che poi in realtà dovrebbero essere
calate nello specifico.
C'è poi un altro argomento: come possiamo non pensare che in
questi procedimenti non ci sia l'intervento delle grandi
lobby
? Vogliamo far finta di niente? Vogliamo pensare che a
livello internazionale, a livello europeo nei vertici non possono
agire più facilmente le grandi lobby di prodotti che appunto poi
sono cibo spazzatura e invece ad alti livelli possono essere molto
più sordi alle istanze di Paesi e di Regioni che producono prodotti
che in realtà sono sani, che hanno una loro storia, che hanno una
loro rilevanza, però non vengono ascoltate.
Quello che noi stiamo facendo oggi io credo sia un atto di
resistenza verso procedimenti calati malamente dall'alto, che, tra
l'altro, hanno un intento, come spesso hanno procedimenti che
vengono fatti a livello europeo, livellatore, uniformatore, che non
tiene conto delle vere varietà che ci sono di tutti i tipi
culturali in Europa e quindi sono pericolosi, ottusi e, tra
l'altro, tipici delle peggiori tecnocrazie. Io penso che noi oggi
qua stiamo facendo una battaglia di resistenza e di salvaguardia
della nostra cultura contro atteggiamenti calati dall'alto, che,
purtroppo, non solo non giovano ma fanno danni enormi e, secondo
me, rispecchiano anche una pressione di grandi gruppi a livello
europeo che invece vanno contrastati e mantenuti nel campo
economico, lasciando fiorire invece le nostre prerogative
culturali, anche rappresentate dal cibo di alta qualità che
possiamo produrre.
Presidente -
La parola al collega Baccega.
Baccega (FI) -
Alcune riflessioni sulla mozione e anche
la dichiarazione di voto che ovviamente parte da un presupposto che
l'Italian Beverage & Food
è una questione sacra e, sulla
base di questo, altrettanto sacri tutti i prodotti della Valle
d'Aosta.
Vogliamo portare all'attenzione del Consiglio alcune
considerazioni, abbiamo partecipato il mese scorso all'Assemblea
nazionale di Forza Italia dove ha avuto proprio notevole spazio il
focus
organizzato dal nostro Dipartimento agricoltura e
sicurezza alimentare dove si è affrontato anche il tema del
Nutriscore, dove i nostri amici francesi intendono con questa nuova
etichettatura a semaforo, direi splendidamente illustrata dal
collega Manfrin e dai colleghi che mi hanno preceduto, suggerire
che cosa mangiare, quali prodotti mangiare sulla base di valori
nutrizionali di ciascun alimento. È una strategia appunto
cosiddetta "a semaforo", dove pare che la coca-cola zero sia
considerata più salutare del parmigiano reggiano, dell'olio d'oliva
e del prosciutto di Parma e credo che questo sia davvero
bizzarro.
Il Nutriscore, secondo noi, pare certamente un'ingiustificata
aggressione ai nostri prodotti e alle nostre eccellenze, italiane e
valdostane. Saremo sempre pronti a proseguire questa battaglia a
tutela dei nostri prodotti, quindi contrari al Nutriscore.
Si è anche toccato in quel
focus
il tema dei falsi
Made in Italy
dove anche alcune categorie, direi tutte le
categorie, hanno evidenziato che falsi prodotti italiani finiscono
sulle tavole di tutto il mondo per un valore di 100 miliardi di
euro, sottraendo ovviamente risorse e opportunità di lavoro
all'Italia.
In conclusione è giusto coinvolgere i nostri Parlamentari della
Valle d'Aosta ma va detto che, come partito, abbiamo intrapreso una
battaglia significativa proprio per evitare che i prodotti italiani
venissero bollati come prodotti nocivi alla salute sulla base di un
ipotetico semaforo.
Abbiamo contribuito insieme alle altre forze... e ovviamente
alcune di queste sono rappresentate anche in questo Consiglio
regionale, e parlo delle forze nazionali, e abbiamo spinto il
Governo a esprimere in Europa la contrarietà dell'Italia a
quest'iniziativa francese rilanciando l'importanza di un'assunzione
di cibo equilibrata sul modello della dieta mediterranea e
ovviamente perseguendo l'obiettivo di tutelare le nostre eccellenze
e i nostri agricoltori, portando avanti con determinazione questa
battaglia in Europa già avviata in più occasioni e sottolineata dal
nostro coordinatore onorevole Tajani.
Votiamo con grande convinzione questa mozione che condividiamo
in toto
e soprattutto nei tre punti di impegno.
Presidente -
Ha chiesto la parola il collega Cretier.
Cretier (FP-PD) -
Intanto vorrei fare alcune precisazioni
legate al fatto della mia precedente attività lavorando presso
l'Ufficio formazione e informazione agli agricoltori, questo per
dire che, secondo me, sul Nutriscore si sta facendo un po' di
confusione. Con il tipo di controllo preciso e puntuale che abbiamo
sulle nostre produzioni di qualità per l'Italia e per la Valle
d'Aosta il Nutriscore è un di più, ci sono dei controlli puntuali e
delle certificazioni a diversi livelli, sia documentali che
territoriali. Il Nutriscore intanto è uno strumento di salute
pubblica, sviluppato da ricercatori indipendenti. Ha come obiettivo
di aiutare i consumatori a giudicare con un semaforo con le diverse
colorazioni e non permette di determinare prodotti confrontandoli
tra di loro.
Il Nutriscore orienta le scelte e i comportamenti dei
consumatori e non dei produttori, quindi, secondo me, c'è un po' di
confusione. Credo siano importanti la qualità, il rispetto dei
disciplinari, molto difficile soprattutto per chi produce in
montagna e sul territorio ma più importante è il sostegno a queste
produzioni e un giusto prezzo al produttore locale,
differenziandosi dalle produzioni industriali.
È poi importante la salubrità e il rispetto degli aspetti
sanitari per la salute pubblica e soprattutto nutrizionale. Bisogna
lottare contro la contraffazione, questo è un elemento importante e
soprattutto dovrebbe essere messo in discussione qualora ci siano
delle contraffazioni. Il Nutriscore è un elemento aggiuntivo che
non sposta nulla delle nostre produzioni di qualità controllate e
adattate al contesto e alle norme. Il Nutriscore è stato richiesto
dai consumatori che lo sostengono ed è stato adottato solo da
alcuni Stati europei, che, per scelta, lo hanno fatto e sono degli
Stati che sono più sensibili al tema nutrizione. Il Nutriscore deve
comparare gli stessi prodotti, alcuni esempi che sono stati fatti
in aula non sono sostenibili perché il confronto deve essere sulla
stessa tipologia. Questo è il senso del Nutriscore che non
classifica neppure gli alimenti. Il semaforo permette di
confrontare prodotti appartenenti alle stesse categorie. Certo è
necessario per il consumatore ma non deve creare confusione
sull'origine, la sostenibilità e l'impatto economico in una zona di
montagna.
Sull'impegnativa siamo parzialmente d'accordo, che si debba
chiarire alcuni elementi è necessario.
Su alcune dichiarazioni, se mi permettete, ho già detto che non
è stata calata dall'alto ma è una scelta degli Stati, mi riferisco
al collega Baccega, non è che ci dà indicazioni su cosa dobbiamo
mangiare ma di scelte che può fare il consumatore, non
assolutamente che ci sia un confronto su cosa dobbiamo decidere noi
di mangiare.
Presidente -
Ha chiesto la parola il collega Planaz.
Planaz (LEGA VDA) -
Ringrazio tutti quelli che sono
intervenuti su questa tematica perché ritengo che sia
importantissimo già solo il fatto che in quest'aula si porti un
tema così importante soprattutto per le nostre piccole realtà.
Mi dispiace un po' più per le dichiarazioni del collega Cretier,
e qui evidenzio il fatto di chi veramente ci tiene alle nostre
piccole realtà, perché, a mio avviso, anche non solo parlando di
prodotti valdostani ma anche di prodotti italiani... infatti
l'altro giorno mi sono recato a "Cibus", manifestazione ormai
mondiale e c'erano persone che arrivavano da tutto il mondo per
comprare, per visitare i nostri prodotti, le nostre aziende e i
nostri produttori. L'etichettatura di qualsiasi prodotto è
importantissima ma deve andare a specificare le cose reali e non
andare a mettere dei colori a seconda dei grassi o le proteine,
com'è già stato detto prima dai nostri colleghi, perché posso fare
benissimo un esempio: visto che si è parlato molto di fontina, la
fontina è un formaggio grasso ma prodotto a una certa altitudine
con certi metodi ha degli omega-3 paragonabili a quelli dei pesci
che usiamo per curare il colesterolo.
Allora io mi immagino che un domani una persona quando si
recherà al supermercato e vedrà il bollino rosso sulla fontina,
dirà: "questa mi fa male, non posso comprarla". A tutti i nostri
prodotti valdostani serve un'etichettatura, dobbiamo fare una
promozione - e qui evidenziamo di nuovo il fatto che andiamo a dare
la possibilità all'industria che sulle frodi alimentari ne fa il
guadagno - e andare a specificare quali sono veramente i prodotti
sani che i nostri bambini, i nostri figli e anche i nostri anziani
possono mangiare. Potrebbe infatti succedere che per solo il fatto
della presenza del bollino verde una persona pensi di poter
mangiare o bere altri prodotti, come ad esempio la coca-cola. Tutti
i prodotti usati con moderazione non fanno male, ma è normale che
se si viene disincentivati per delle classifiche che non
rispecchiano i parametri qualitativi del prodotto, poi anche i
giovani vengono educati a consumare dei prodotti che a lungo andare
possono loro veramente creare delle conseguenze di salute.
Ringrazio il collega Manfrin e insieme tutti quelli che
voteranno con convinzione questa mozione perché, ricordo, non è
l'unica iniziativa che abbiamo portato in quest'aula per tutelare e
per proteggere sia i produttori che i prodotti della nostra
Regione.
Presidente -
Vi sono altri interventi in discussione
generale? Ha chiesto la parola l'assessore Sapinet, ne ha
facoltà.
Sapinet (UV) -
Ringrazio i proponenti e tutti i colleghi
che sono intervenuti sia con interventi più tecnici ma sia anche
con interventi più politici.
Come ha detto ora il collega Planaz, credo sia importante
portare certe tematiche all'interno di quest'aula. La mozione sul
Nutriscore ci riporta su un tema attuale di estrema importanza: il
ruolo di un'alimentazione sana, corretta, un'alimentazione
bilanciata insieme ovviamente a una costante attività fisica che
rappresenta il pilastro fondamentale per la prevenzione. È uno dei
fattori centrali per il benessere della società e contribuisce a
ridurre l'incidenza delle malattie metaboliche e cardiovascolari
(sono vicino a Barmasse che nelle pause del Consiglio mi dà qualche
indicazione). In quest'ottica che è appunto in Europa già da tempo
è in atto un serrato dibattito sulla scelta del sistema di
etichettatura nutrizionale, che dia le informazioni aggiuntive
immediate ai consumatori in merito agli effetti degli alimenti
sulla dieta quotidiana. La posizione dell'Unione europea
sull'impiego dell'etichettatura nutrizionale non è ancora definita,
attualmente ogni Stato membro è libero di continuare a raccomandare
sul proprio territorio nazionale uno schema di etichettatura
applicato volontariamente dagli operatori del settore alimentare.
Il dibattito si sta focalizzando essenzialmente sulla
contrapposizione tra due modelli: uno di tipo direttivo, il
Nutriscore promosso dalla Francia, e uno di tipo informativo, il
NutrInform battery, sostenuto anche dall'Italia. Il sistema
NutrInform è il sistema che più si avvicinerebbe a quanto
prescritto dall'articolo 35 del regolamento n. 1169/2011;
nonostante ciò, molti Paesi europei, tra cui la Germania, hanno
adottato il Nutriscore, insieme a Francia, Spagna, Paesi Bassi,
Belgio e Lussemburgo, hanno dato vita a un coordinamento
"pronutriscore" al fine di convincere l'istituzione europea ad
adottare tale sistema che, finirebbe per certi versi di fatto, con
il penalizzare fortemente le eccellenze agroalimentari italiane,
tra cui appunto le DOP del nostro territorio, che, come ricordato
nelle premesse, otterrebbero una classificazione negativa che li
qualificherebbe come alimenti da sconsigliare e soprattutto il
settore dei formaggi ne risulterebbe fortemente danneggiato. Il
Nutriscore risulta infatti fondato su valutazioni parziali, in
quanto si basa sull'impiego in maniera del tutto arbitraria di
algoritmi, per cui vi è il giudizio nutrizionale del singolo
ingrediente, senza tener conto del suo inserimento nel quadro di
una dieta complessiva varia e bilanciata. Basato sui colori, il
Nutriscore è di immediata comprensione ma a volte ingannevole nei
contenuti; inoltre, prende in considerazione una soglia arbitrale
di 100gr/100ml, senza tener conto dell'assunzione giornaliera di
alimenti e bevande, vale a dire del concetto di porzione.
Contrariamente, come sottolineato recentemente da AFIDOP e dal
nostro Consorzio Fontina, la forza del progetto NutrInform risiede
nel fatto che, a differenza degli altri progetti, non si basa
sull'aspetto nutrizionale puro e semplice dell'alimento, bensì
colloca quest'ultimo in un quadro nutrizionale più ampio e
complessivo, e quindi più realisticamente aderente alle modalità di
utilizzo degli alimenti in oggetto. La dieta mediterranea ha
dimostrato una reale capacità di prevenire le malattie
cronico-degenerative attraverso un consumo giornaliero in
proporzione equilibrata degli alimenti, è un esempio tangibile
della rappresentazione della sua applicazione.
L'argomento è stato notevolmente dibattuto in politica, sul
web
, un po' ovunque, è stato oggetto di vari confronti,
ovviamente anche per i nostri interlocutori quasi quotidiani,
discussioni anche all'interno del tavolo tecnico lattiero-caseario,
enti e associazioni particolarmente preoccupati così come il
Consorzio produttori e Tutela della DOP Fontina, che si è espresso
contrariamente, insieme come dicevo ad AFIDOP, che è l'Associazione
Italiana Formaggi DOP, e congiuntamente alle principali DOP
casearie italiane.
Come Assessore all'agricoltura non posso che capire i timori e
le preoccupazioni di enti e associazioni, soprattutto in un momento
come questo particolarmente difficile, dove anche la comunicazione
e soprattutto la comunicazione è importante. Ebbene, a questo
proposito il Consorzio produttori e Tutela della DOP fontina ci ha
dato un gran bel segnale in questi ultimi mesi con una campagna
promozionale che ha fatto centro, ha colpito nel segno, l'abbiamo
vista in TV, l'abbiamo vista sui
social
, quindi la fontina
non è della Valle d'Aosta, la fontina è la Valle d'Aosta. È la
strada che il Consorzio sta continuando a perseguire ed è chiaro
che non possiamo che supportare la sua attività e cercare di
superare questo momento così difficile.
È necessario informare nel modo più corretto possibile i
consumatori educandoli a un regime alimentare sano, accompagnato da
uno stile di vita salutare, evitando possibili penalizzazioni di
taluni alimenti quali carni, vini e formaggi, che spesso, oltre a
essere prodotti di assoluta qualità, rappresentano le eccellenze
agroalimentari italiane e valdostane.
Come ricordava il collega Restano, sin dal 2020 la politica ha
trattato il tema anche in Europa argomento che a volte giustamente,
lo diceva il collega Restano, è lontano dalla nostra piccola realtà
- alla Camera e poi infine al Senato con l'ultima mozione del 15
febbraio 2022. Così com'è corretto citare le parole del Ministro e
ricordarli tutti i nostri prodotti, anche il nostro, quello della
fontina, lo abbiamo fatto e lo faremo nuovamente, in questi giorni
ci ritroveremo con gli Assessori del nord Italia proprio per
stimolare e per predisporre un documento a supporto e a sostegno
del settore zootecnico e della filiera lattiero-casearia del latte
di montagna. La politica italiana, sia in Europa che in Senato, ha
voluto esprimere una posizione finalizzata alla ricerca di sistemi
migliori, come, ad esempio, il sistema NutrInform, sostenuto dalla
quasi totalità dei partiti e dei movimenti. Anche il nostro
senatore Lanièce è intervenuto a sostegno di una mozione che ha
impegnato il Governo, come dicevo la mozione che poi citeremo del
15 febbraio, che impegnava il Governo a intraprendere ogni
opportuna iniziativa per instaurare un dialogo costruttivo con le
competenti istituzioni europee, affinché venga riconosciuto il
valore delle produzioni agroalimentari di qualità ottenute con
modelli produttivi e disciplinari che ne garantiscono origini,
procedimenti produttivi, caratteristiche organolettiche e
nutrizionali, nel cui solco si colloca il
made in Italy
, il
quale esprime qualità, sicurezza e salubrità; ad attivare ogni
utile iniziativa per incentivare la sperimentazione e l'utilizzo da
parte delle aziende agroalimentari, a partire da quelle italiane,
del NutrInform battery, anche per rendere evidenti le positive
peculiarità dello stesso; a impedire qualsiasi forma di
discriminazione compiuta ai danni di particolari prodotti del
nostro Paese nell'assegnazione dei fondi europei per la promozione
di alimenti, considerando l'alta qualità nutrizionale e
l'attenzione verso la sostenibilità ambientale, la biodiversità che
le produzioni italiane garantiscono attraverso il delicato connubio
tra antica tradizione e innovazione tecnologica.
Chiudo riportando parte dell'intervento del nostro Senatore, che
diceva appunto che bisogna passare dal modello Nutriscore, che
ragiona in maniera assolutistica su un singolo cibo, a modelli come
il NutrInform, che illustra la giusta quantità di cibo assumibile
quotidianamente. Questo perché la salute passa dalla costruzione di
diete equilibrate e non da questo o da quel bene di consumo.
La battaglia italiana in sede europea non è solo giusta per la
difesa delle nostre imprese ma tende a obiettivi più grandi, tra
cui soprattutto quello legato alla salute dei nostri
concittadini.
Per entrare poi nello specifico della mozione con i colleghi,
nelle premesse si propone di inserire un passaggio da cui risulti
che all'inizio 2020 alla Camera dei deputati da parte dei vari
gruppi sono state portate avanti mozioni contro il Nutriscore con
le quali si impegnava appunto il Governo "ad adoperarsi
vigorosamente in sede europea mediante l'attivazione di tutti gli
strumenti utili a contrastare l'ipotesi di adozione del
Nutriscore..."; si chiede anche di aggiungere la seguente dizione:
"considerate le dichiarazioni rese in merito al Nutriscore dal
ministro Patuanelli nel dicembre 2021".
Il paragrafo che inizia con "ribadita" viene così riformulato:
"ribadita la necessità di proseguire nel percorso di tutela e
valorizzazione del prodotto fontina DOP e di sostegno del settore
agroalimentare valdostano, già gravemente penalizzato dall'aumento
del costo delle materie prime e dell'energia". Al paragrafo
successivo dopo le parole "viste le iniziative portate avanti dagli
Europarlamentari del gruppo Lega" la frase continua così: "e di
altri gruppi in seno al Parlamento europeo e considerata l'attività
sulla tematica svolta dal nostro rappresentante... tra cui la
mozione n. 456 del 15 febbraio 2022...".
Poi negli impegni al punto 1 viene fatta la seguente
integrazione: "e a favorire, nei limiti delle proprie competenze,
l'adozione di sistemi alternativi e più rispettosi della salute del
cittadino e della vera tutela dell'agroalimentare italiano e
valdostano". Al punto 2 si aggiunge: "e a incentivare
l'applicazione di sistemi più rispettosi di una corretta
informazione ai cittadini sugli aspetti nutrizionali degli
alimenti".
Al punto 3 prima del verbo "sostenere" si inserisce la dizione:
"continuare a", pertanto il punto diventa: "a chiedere ai nostri
Rappresentanti in seno al Parlamento italiano di continuare a
sostenere parimenti ogni iniziativa utile in tal senso".
Ringrazio ancora i proponenti e tutti coloro che hanno reso vivo
questo dibattito su questa tematica così interessante e così
importante per l'economia della nostra Regione.
Presidente -
Solo per chiedere di portare le modifiche,
grazie. Ha chiesto la parola il collega Manfrin... anzi, cambio di
programma, si è prenotato il collega Chatrian.
Chatrian (AV-VdA Unie) -
Per fare qualche considerazione
come gruppo su questa mozione. Ringraziamo i proponenti, bene il
fatto di esprimere la propria contrarietà nei confronti di questo
sistema, è stato detto praticamente da tutti i gruppi e quindi non
vorrei tediarvi, ma qualche considerazione invece da un punto di
vista più generale.
Indubbiamente, oltre a dire di no a quel percorso, la parte più
importante è come eventualmente accompagnare un nuovo percorso per
il fatto che il consumatore ha la necessità di avere tutte le
informazioni per poter scegliere e mai come in questo momento il
consumatore ha la necessità proprio di avere la chiarezza, di avere
degli elementi utili per poter scegliere.
Direi che su questo, per quanto riguarda il nostro piccolo
ambito, quello regionale, già i nostri ragazzi, i nostri bambini
hanno una possibilità nelle mense delle scuole di poter fare dei
passi comunque importanti da un punto di vista nutrizionale, quindi
la varietà, il fatto comunque di mangiare bene, il fatto comunque
di condividere tutta una serie di percorsi.
Noi pensiamo come gruppo che questo sia fondamentale, è una
questione culturale e quindi il tutto deve essere accompagnato
dalle famiglie, dalla scuola, da tutti gli attori che intervengono
nel momento in cui il mangiare bene, il mangiare sano, il mangiare
a chilometro zero locale di qualità ti porta a avere uno stile di
vita corretto. Sembrano delle cose magari semplici ma non sono
semplici. La parte forse più ardita, più difficile, è legata alle
nostre produzioni. Ho ascoltato attentamente gli interventi dei
colleghi sui nostri DOP, sui nostri DOC, sugli IGP.
Per quanto riguarda le nostre etichettature, diciamo che le
informazioni oggi ci sono già e la nostra tracciabilità è a un
certo livello, nel senso che è tutto molto chiaro, positivo e
lineare; probabilmente il colpo di reni è che dobbiamo essere più
bravi a valorizzare il nostro prodotto, prima qualche collega lo
metteva in evidenza, che non ancora utilizziamo probabilmente bene
fino in fondo la valorizzazione del nostro prodotto. Abbiamo
parlato quasi tutti solo esclusivamente di fontina, che è sì il
prodotto principe, ma non c'è solo la fontina. Nuovissime realtà
stanno prendendo delle belle fette di mercato su dei nuovi
prodotti, su tutta la parte comunque ortofrutticola, di verdure, di
piccoli frutti che vanno nella direzione penso di poter creare
posti di lavoro, creare quel mangiare bene e sano che dicevamo
prima, creare comunque una redditività e una rendita comunque
piccola ma che può far vivere delle intere famiglie.
Tutto questo per dire che cosa? Che il tutto deve essere
accompagnato ed eventualmente solo per slogan dire: "brutta
l'Europa" piuttosto brutto certe cose ci interessa indubbiamente
parecchio un posizionamento netto sulla contrarietà di quello
strumento, ma ci interessa molto di più invece trovare delle
soluzioni, magari anche ardite e degli strumenti che possano invece
dare la giusta informazione al consumatore, al produttore più
equilibrato, più giusto, più rispettoso per poter avere invece una
sana alimentazione e un rispetto dei nostri prodotti che sono già
tutelati, che già oggi hanno un livello qualitativo molto alto ma
che probabilmente dobbiamo ancora dare un colpo di reni sulla sua
valorizzazione.
Voteremo questa mozione, come dicevo, bene tutti i tre punti,
chiari, ma questo è il posizionamento per dire di no. Vicino
cerchiamo invece di trovare degli strumenti, come dicevo prima, che
siano più equilibrati, più rispettosi dei territori, più giusti e
soprattutto che diano la possibilità di poter scegliere.
Presidente -
Ha chiesto la parola il collega Manfrin.
Manfrin (LEGA VDA) -
Desidero innanzitutto ringraziare
davvero immensamente tutto il Consiglio e i colleghi intervenuti
per aver voluto affrontare un tema importante come questo che
attiene alla difesa dei nostri prodotti, la tutela dei prodotti
della nostra tradizione, della nostra cultura, della nostra dieta,
in maniera assolutamente importante e di aver aggiunto al dibattito
una serie di aspetti, di sfaccettature, di particolari, che ha
permesso non soltanto a tutti noi, ma anche a chi ci ascolta al di
fuori di questo Consiglio di potersi fare un'idea rispetto a quanto
stiamo dibattendo e qual è il pericolo che corrono i nostri
prodotti.
Credo che uno su tutti sia stata la voce che è emersa
all'interno dei nostri interventi, ovvero che purtroppo in
generale, al di là di questo sistema di classificazione, ci
troviamo ad avere a che fare con un'entità burocratica lontana che
non tiene conto delle produzioni locali, non tiene conto del valore
dei singoli prodotti, non tiene conto di quello che viene prodotto
sui singoli, anche magari piccoli territori, e che in realtà magari
è più concentrata nel guardare che cosa accade in territori molto
più ampi, ma questo l'ho detto come provocazione, chissà se sono
verità oppure sono soltanto illazioni ma è più interessata a
favorire magari i grandi gruppi, come giustamente sosteneva il
collega Perron, le grandi
lobby
dei prodotti che hanno la
possibilità di poter incidere sulle disposizioni europee.
Con il no da parte di quest'assemblea al Nutriscore, oltre a
tutelare i prodotti del nostro territorio, diciamo anche un
gigantesco no ai prodotti classificati come "cibo spazzatura", che
sono - e anche qui ringrazio il collega Perron - uno dei flagelli
dei nostri tempi per quanto riguarda l'alimentazione. Vedevo, per
esempio, non soltanto il nostro Paese ma un interessante servizio
sul Giappone, che, come sapete, ha anche qui una tradizione
alimentare molto importante, e che veniva strettamente correlata
con la longevità. Sapete che Italia e Giappone sono due dei Paesi
che hanno una maggiore longevità nel mondo e veniva fatto un
paragone, venivano messi a confronto un cibo tradizionale, come
quello del Giappone, per esempio, ho visto una cosa molto
interessante: una sorta di piccoli pesciolini che venivano venduti
come delle patatine, questi pesciolini trattati, non so se erano
seccati oppure fritti, venivano utilizzati come cibo, forse
essiccati al sole, e venivano mangiati come snack ed era uno snack
sicuramente molto sano, però - e questo era un interessante
passaggio di quel servizio - stanno venendo soppiantati da quegli
snack che ormai siamo abituati a conoscere e quindi questo tipo di
nuova alimentazione sta inficiando sulla salute e sulla longevità
delle nuove generazioni. Anche il contrasto a quel "cibo
spazzatura" credo sia un importante caposaldo di quella che deve
essere la nostra lotta che stiamo facendo contro un sistema di
classificazione che riteniamo assolutamente ingiusto.
Credo che solo una voce si sia sollevata all'interno di
quest'aula per magnificare il sistema del Nutriscore dicendoci che
in realtà questo sistema non è un qualcosa che incide su che cosa
mangiamo, è una semplice banale classificazione dei cibi, non lo so
sulla base di quello che contengono.
Ebbene, collega Cretier, mi permetto di dissentire, e mi
permetto di dissentire a ragion veduta perché, com'è stato
ricordato, il Nutriscore è già in vigore in alcuni Paesi europei,
tra cui la Francia, e l'effetto che si produce con l'introduzione
del Nutriscore è esattamente questo: la disincentivazione del
consumo dei prodotti che hanno una classificazione più bassa
rispetto a quelli che hanno una classificazione più alta. D'altra
parte, collega Cretier, io vorrei che lei si ponesse magari
l'interrogativo del consumatore che si trova davanti a uno
scaffale, guarda un prodotto e dice: "questo prodotto è
classificato come "A" e questo prodotto è classificato come "E"" e
magari, visto che abbiamo parlato di "cibo spazzatura", il prodotto
che ha una bella "A" stampigliata sopra costa anche meno. Io guardo
la classificazione, è anche più sano e caspita, ha tutte le
qualità. Acquisterò molto più facilmente il prodotto che ha un'alta
classificazione e che magari costa anche meno rispetto a un
prodotto che dietro di sé vede una tradizione, una cultura, un
lavoro, un impegno e soprattutto un altro tipo di valori
nutrizionali che sono quelli che ha esattamente elencato il collega
Perron.
Paragonare quindi e dire che non c'è differenza e che questo
sicuramente non inficia rispetto al consumo e non incide sul
consumo dei prodotti è assolutamente sbagliato. Non lo dico
soltanto io, lo hanno detto anche, e pensavo di averlo specificato,
visto che lei, collega Cretier, ha fornito delle informazioni,
probabilmente dovrebbe anche fare in modo di prenderle delle
informazioni, oltre che fornirle, perché le ho letto le
dichiarazioni del Presidente del Consorzio Fontina DOP e del
Presidente della Coldiretti Valle d'Aosta che si sono dichiarati
nettamente contro il sistema Nutriscore. Allora probabilmente o lei
non li ha informati bene dicendogli che invece è un sistema
meraviglioso e perfetto, oppure probabilmente hanno verificato sul
campo che quel sistema non funziona o che danneggia fortemente i
nostri prodotti.
Ho fatto una piccola ricerca perché abbiamo fatto un metro di
paragone con quella bevanda gassata che effettivamente il collega
Perron nel suo intervento ha chiamato così perché così almeno non
la sponsorizziamo, quindi mi unisco a quest'invito, ma le posso
fare un altro esempio: se noi prendiamo degli altri prodotti che
sono stati affiancati, secondo il sistema di classificazione del
Nutriscore, l'apporto di grassi di un panino ripieno di carne e
salse varie, che lei potrà immaginare dove si recupera, in quale
fast food
viene prodotto vale esattamente il semaforo
giallo, quindi la lettera "C", lettera "C" che è classificata
esattamente come l'olio extravergine d'oliva. Un bel panino del
fast food ricco di carne di cui non so esattamente quale sia la
provenienza, con salse che di certo non potremmo classificare come
sofisticate e prodotte dopo un lavoro artigianale su territori che
hanno una millenaria tradizione quindi vale esattamente come l'olio
extravergine che viene prodotto da persone che fanno del lavoro a
contatto con la terra, a contatto con gli ulivi e della professione
della cultura dell'olio la loro professione e la loro
tradizione.
Credo che se guarda quest'elemento o se guarda l'elemento delle
patatine fritte che vengono classificate invece con una bella "B"
verde, quindi un prodotto assolutamente sano la patatina fritta,
contro invece prodotti locali che possono essere la fontina, la
toma, le
jambon de Bosses
che hanno la classificazione dalla
"D" alla "E", quindi prodotti rossi, lei comprenderà perfettamente
che un consumatore che si trova a fare questa scelta molto
probabilmente sceglierà un prodotto che ha quella classificazione
più alta e che magari costa meno e che non ha del lavoro dietro
rispetto a prodotti che invece quel lavoro ce l'hanno e che portano
con sé non soltanto un bagaglio nutrizionale ma anche un bagaglio
culturale, di esperienza e anche di valore che il nostro territorio
in questo caso dà a quel tipo di prodotto, facendone addirittura
una bandiera.
A fronte di questo credo sia assolutamente importante ribadire
il nostro no, la nostra contrarietà a questo strumento e far capire
che se mai verrà adottato, chiaramente non sarà il nostro punto di
riferimento ma che i cittadini valdostani, i cittadini italiani, i
cittadini europei e i cittadini di tutto il mondo potranno
continuare a utilizzare quei prodotti con la certezza che quei
prodotti sono sani e che quei parametri di riferimento non sono
assolutamente idonei nel definire che cosa va inserito in una dieta
e che cosa non va inserito.
Presidente -
Ha chiesto la parola la collega Minelli, ne
ha facoltà.
Minelli (PCP) -
Molto brevemente per dire che voteremo a
sostegno di questa mozione e degli impegni che sono espressi.
Volevo anche chiedere poi se era possibile avere una
delucidazione sulla correzione che avete concordato, io non l'ho
capita bene, quindi se qualcuno potesse poi rileggermi solo la
modifica... ma il senso era chiaro e il voto sarà a favore della
mozione.
Credo che ci sia stata però forse un'interpretazione delle
parole del collega Cretier che io non ho forse inteso nello stesso
modo, non mi sembra infatti che ci fosse una difesa del sistema
Nutriscore, ma sarà poi lui a rispondere.
Quello che volevo sottolineare è un'altra cosa: un sistema
d'informazione sulle caratteristiche degli alimenti è comunque un
elemento che nella nostra società moderna è importante, anche
perché c'è una richiesta di informazione da parte dei consumatori
che è sempre più forte, è aumentata nel corso del tempo. L'utilizzo
di quel sistema contro cui ci esprimiamo quindi è stato mosso,
secondo noi, da ragioni più profonde, ma, dal punto vista della
comunicazione, dell'essere immediati, il sistema dei colori, il
sistema delle lettere è una semplificazione, che è eccessiva e
contro la stessa si sono espresse, oltre che le associazioni di
categoria, lo abbiamo ricordato, tutte le associazioni che
producono anche gli alimenti, pure l'Unione consumatori, perché è
un modo assolutamente banale anche di comunicare.
Ricordo che il sistema Nutriscore si basa sulla quantificazione,
sul "100 grammi", non sulla singola porzione. Il sistema invece che
mi pare si voglia sostenere, che è questo Nutrinform, ha
un'etichettatura di tipo alternativo, assolutamente più mirata e
che può dare un aiuto ai consumatori. Imparare a leggere la
composizione degli alimenti è una cosa importante, certo questo non
deve andare a scapito, al rifiuto addirittura, di alcuni prodotti
che invece sono importantissimi. E' stata citata la fontina
certamente, ma sono tanti quelli che nel sistema Nutriscore
sarebbero bocciati e sono quasi tutte poi le eccellenze
dell'enogastronomia italiana. È bene quindi trovare dei sistemi
alternativi perché non si può semplicemente pronunciarsi contro un
sistema, bisogna trovare anche, com'è stato detto da qualcuno,
delle alternative.
Credo che il discorso che ha fatto il collega Chatrian riguardo
all'importanza che nelle scuole ci sia un'educazione alimentare,
questa passa anche attraverso una corretta interpretazione della
presentazione di un prodotto e quello che c'è scritto sulle
confezioni di questo prodotto. Un'educazione in questo senso e la
promozione di attività di questo tipo sono indubbiamente
importanti. Il nostro voto sarà a favore.
Presidente -
Solo per anticiparle che verrà inviato dagli
uffici il testo modificato, così tutti i Consiglieri avranno le
modifiche. Ha chiesto la parola il collega Planaz.
Planaz (LEGA VDA) -
Solo per un'ulteriore precisazione
sui metodi di etichettatura. Vorrei lasciare un attimo da parte
questo metodo piuttosto che un altro, ma entrare sulla parte
tecnica visto che si è sostenuto che siamo contrari a questo metodo
di etichettatura che è stato ben illustrato da tutte le componenti
politiche ed è, a mio avviso, importantissimo... soprattutto per
delle aziende piccole come le nostre con delle piccole attività
produttive, dei prodotti di nicchia, dove già solo andare a pensare
di aggiungere dei semafori sui nostri prodotti... bisogna mettersi
al posto del produttore che effettua la vendita diretta di andare a
dargli un ulteriore carico burocratico, un lavoro in più per cosa
fare? Per dire: "il mio prodotto oggi è classificato secondo
l'Unione europea rosso" e questo fa sì che vi sia un'ulteriore
penalizzazione per le nostre piccole attività. Mi rivolgo di nuovo
a lei, collega Cretier, affinché faccia un'ulteriore riflessione
perché uscire unanimi con questa mozione a livello nazionale ma
anche europeo... oggi discuteremo all'ultimo punto le relazioni
sulle attività di rilievo europeo, qui ci dovrebbe essere un
segnale per far capire all'Unione europea l'importanza dei nostri
piccoli prodotti, perché è giustissimo, come abbiamo detto tutti, -
e lo sottolineo anch'io, sia come membro di quest'Aula ma anche
come produttore - di informare il consumatore dei nostri prodotti e
di spiegare, lo abbiamo visto nello
stand
della Fiera di
Sant'Orso, ci sono produttori che specificano che la fontina,
raggiunta una certa maturazione, perde il lattosio contenuto nel
formaggio che va a dare un
atout
in più a un prodotto.
Continuiamo a parlare di fontina perché è il prodotto principale di
questa Regione ma non voglio dimenticare nessun altro prodotto e
nessun produttore che già fa di tutto per diversificarsi dal resto
del prodotto che troviamo in commercio prodotto da grandi
multinazionali che, per fare un'etichetta per migliaia di
prodotti... per le nostre realtà fare un'etichetta per dieci
prodotti creerebbe solo uno svantaggio ulteriore alle nostre
piccole attività. Visto che si è proclamato, collega Cretier,
informatore del reparto agricolo valdostano, la vorrei poi vedere
quando dovrà informare tutti i nostri produttori che devono andare
ad adeguarsi alle normative europee e andare a mettere dei colorini
che non vanno a riportare la qualità del prodotto ma vi sono delle
basi dettate non so da chi... un'idea diversa del prodotto che sta
proponendo al consumatore... ciò non ha niente a che fare con dei
colori ma con della gente che sta faticando a produrre e sta
faticando a stare sul mercato per i costi di produzione che stanno
aumentando ogni giorno e a mantenere - non dimentichiamolo - sempre
un territorio.
Presidente -
Ha chiesto la parola il collega Cretier.
Cretier (FP-PD) -
Allora probabilmente non mi sono
espresso bene perché più di un collega che mi sta di fronte... io
non ho mai detto che, come gruppo, non sosteniamo il Nutriscore,
noi abbiamo detto che bisogna essere chiari e spiegare precisamente
le cose perché dopo il mio intervento sono usciti di nuovo degli
esempi che, secondo me, non sono così chiari perché, come ho detto,
si tratta di fare informazione e credo che sia uno dei tanti
adeguamenti che bisogna sostenere comunque come informazione alle
aziende, quindi credo che sia un passaggio e una volontà da portare
avanti tutti insieme.
Sull'impegnativa abbiamo detto attraverso qualche modifica che
eravamo d'accordo... se volete saperlo, eravamo già d'accordo ieri
facendo delle modifiche, quindi deduco che non mi sono espresso
bene. Se questo è il fatto, assolutamente arrivando dal mondo
dell'agricoltura ci mancherebbe che non sosteniamo le aziende
agricole, chiaramente bisogna essere più precisi e più
puntuali.
Siccome la colorimetria del semaforo è stata adottata proprio
per rendere chiara la cosa, vorrà dire che faremo dei semafori un
po' meno verdi, un po' più verdi, un po' più rossi e un po' più
gialli e questo creerà sicuramente confusione.
Il tema è quello lì e quindi attraverso le modifiche anche noi,
come gruppo, già ieri eravamo disponibili.
Presidente -
Se non ci sono altri interventi, chiudo la
discussione generale... la parola al collega Rollandin.
Rollandin (PA) -
La discussione che si è tenuta in
quest'aula oggi ha un
trend
molto largo. Il problema che è
emerso oggi mette in evidenza il discorso dell'alimentazione. Ora,
l'alimentazione è fatta, come sappiamo, non solo nelle famiglie ma
in tutte le organizzazioni, parliamo delle scuole dove c'è
un'alimentazione che è fatta in un certo modo, con determinate
regole. Ora, è evidente che è bene riuscire a evitare che ci siano
dei fraintendimenti o non venga sufficientemente puntualizzata la
presenza degli alimenti che noi sottoponiamo nelle mense, dato che
prima di tutto le mense sono la parte più importante... per i
giovani, tutti quelli che devono in qualche modo crescere occorre
quindi fare in modo che l'alimentazione sia adeguata. Detto questo,
il problema sicuramente è da sottolineare e anche da
riprendere.
Adesso noi diciamo di esprimere la propria contrarietà nei
confronti del sistema Nutriscore. Evidentemente il sistema
Nutriscore va anche guardato dove viene interpretato, dove viene
utilizzato, da chi e come, perché logicamente noi diciamo in Valle
d'Aosta, in questo caso, i rischi di non avere la giusta posizione
su questo sistema... rischia di avere dei dati negativi, è logico e
naturale che si voti contro questo tipo di impostazione. Il che non
esclude l'esigenza che avremmo ancora di guardare nel modo migliore
le possibili targhe che noi mettiamo per individuare la bontà degli
alimenti... qui non è ancora completo perché c'è tutta un'altra
serie...
Per quanto riguarda la proposta, noi riteniamo che vada poi
ripresa perché ci sono tanti altri mezzi che devono essere messi a
disposizione delle famiglie e di quanti sono nel sistema
dell'alimentazione per i giovani.
Presidente -
La discussione generale è chiusa. Se non ci
sono altri interventi, metterei in votazione la mozione con le
modifiche che sono state presentate. Il testo vi è arrivato? Bene.
La votazione è aperta. La votazione è chiusa.
Presenti, votanti e favorevoli: 34
La mozione è approvata all'unanimità.
Facciamo una breve sospensione per arieggiare i locali.
La seduta è sospesa dalle ore 10:58 alle ore 11:11.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK