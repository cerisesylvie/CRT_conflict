Consiglio Regionale della Valle d'Aosta - Oggetto del Consiglio n. 1263 del 9 febbraio 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
SANITÀ VETERINARIA E ZOOTECNIA
Sanità veterinaria
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1263 del 9 febbraio 2022 - Resoconto
OGGETTO N. 1263/XVI - Interrogazione: "Adozione di azioni di
contenimento e prevenzione dei contagi da peste suina sul
territorio regionale" e Interpellanza: "Nomina di un Commissario
straordinario per la gestione della peste suina in Valle
d'Aosta".
Bertin (Presidente) -
Al punto n. 39 si ricollega anche
l'interrogazione al punto n. 21. Pertanto, dopo l'illustrazione,
risponderà l'assessore Sapinet congiuntamente alle due iniziative e
poi le repliche dell'interpellante e dell'interrogante. Per
l'illustrazione il consigliere Carrel.
Carrel (PA) -
Parliamo di peste suina, un virus che si
sta avvicinando anche alla Valle d'Aosta, che colpisce i suidi
domestici e selvatici, non è trasmissibile all'uomo, questo ci
tengo a dirlo, ma come vedremo ha sicuramente dei risvolti molto
importanti per la vita di ognuno di noi, soprattutto se veniamo
classificati come zona infetta. La nostra interpellanza nasce dal
fatto che il 7 gennaio il centro di referenza nazionale per lo
studio delle malattie ha individuato un primo caso di positività in
un cinghiale, trovato morto in Piemonte nel Comune di Ovada in
Provincia di Alessandria. Questo ha scatenato una serie di
iniziative anche politiche che hanno portato diversi rappresentanti
della Liguria e del Piemonte, tra cui il presidente Toti e il
vicepresidente della Regione Piemonte Alessandro Piana, a un
incontro il 25 di gennaio con il Ministro della salute Roberto
Speranza e il ministro Patuanelli alle politiche agricole.
Noi vogliamo chiedere il motivo per cui la Regione Valle d'Aosta
non era presente in questa riunione e chiediamo inoltre il motivo
per cui la Liguria e il Piemonte hanno individuato e nominato come
commissario straordinario per questo virus il dottor Angelo
Ferrari, mentre non è stato nominato anche per la Valle d'Aosta.
Visto l'importante lavoro che il dottor Ferrari svolge anche per la
Valle d'Aosta in questi settori, crediamo che possa essere utile
nominare Ferrari come commissario straordinario anche per la nostra
regione, anche se non siamo attualmente classificati come zona
infetta.
Lo dico perché, leggendo la circolare del 13 di gennaio 2022 e
l'ordinanza del Ministero della salute, viene definito che per
quanto riguarda tutte le zone infette vi è il divieto di attività
venatoria e di qualsiasi tipologia di attività all'aperto, così
come definite dalla circolare. Nella circolare vi sono definite
queste attività all'aperto con vietata la raccolta di funghi, di
tartufi, vietata la pesca, vietato il
trekking
, vietata la
mountain bike
e le altre attività che prevedono
l'interazione diretta o indiretta con cinghiali infetti o
potenzialmente infetti che comportino un rischio per la diffusione
della malattia. Quindi, nel caso in cui trovassimo un caso positivo
nella zona della Valle d'Aosta, non possiamo più svolgere una serie
di attività che sono anche fondamentali: l'attività venatoria
sicuramente per molti valdostani, ma anche turisticamente, penso al
trekking e alla mountain bike; non possiamo più svolgerle, perché
il rischio è di spaventare i cinghiali che potenzialmente sono
infetti e portano in giro questo virus.
Credo che sia ancora più necessario capire il motivo per cui non
abbiamo nominato il commissario straordinario e ancora più urgente
andare a nominare questo commissario straordinario ora che non
abbiamo il problema, per evitare di averlo, perché una volta che
abbiamo il problema, poi tutte queste attività per legge dobbiamo
vietarle e avremo altri problemi anche dal punto di vista
turistico; non vedo l'Assessore al turismo, ma è un tema che
sicuramente riguarda anche il turismo, soprattutto in prospettiva
dell'estate.
L'altra questione è più politica. Piemonte e Liguria si
ritrovano con i ministri della salute e delle politiche agricole il
25 di gennaio, proprio durante le votazioni per l'elezione del
Presidente della Repubblica, quindi chiediamo le motivazioni per
cui la Valle d'Aosta non c'era in quella riunione. Due sono i temi:
uno è sicuramente più politico, l'altro è più di prevenzione e di
capire come intendiamo agire su questo problema, prima che questo
diventi veramente insormontabile sotto vari aspetti che
assolutamente credo che tutti noi dobbiamo cercare di evitare,
proprio in vista anche della stagione turistica estiva.
Presidente -
Come detto risponde a tutte e due le
iniziative consiliari l'assessore Sapinet.
Sapinet (UV) -
Inizio con l'interrogazione dei colleghi
Planaz e Ganis. Ringrazio la struttura Igiene e Sanità Pubblica
Veterinaria che ha predisposto le risposte, con le quali il
dipartimento risorse naturali, ma in particolar modo il Corpo
forestale sta collaborando; il Corpo forestale è coinvolto
nell'individuazione delle carcasse e poi nel loro eventuale
inoltro, qualora se ne trovassero, all'Istituto Zooprofilattico
sperimentale per le analisi del caso.
Nell'interrogazione si chiede: come ha previsto di attivarsi per
far fronte ai divieti imposti da alcuni paesi terzi nei confronti
degli acquisti di carne o prodotti suini provenienti dall'intero
territorio italiano. Per quanto riguarda le esportazioni di
prodotti di carni suine dai paesi coinvolti dalla peste suina
africana, più nota come PSA, in Europa vige il principio della
regionalizzazione. Questo principio prescrive che in presenza di
alcuni casi di PSA, come quelli rilevati in Piemonte e in Liguria,
non si bloccano tutte le esportazioni di carne suina dalle due
regioni o dall'intero paese, ma solo quelle dai comuni che
rientrano nella zona infetta. Questo principio riconosciuto anche
da Regno Unito, Stati Uniti e Canada, non è però riconosciuto da
Cina, Giappone, Taiwan, Corea del Sud, Messico, Cuba e Sudafrica,
che quindi hanno bloccato l'importazione di quasi tutti i salumi
Made in Italy
.
L'epidemia di PSA negli scorsi anni ha portato in Cina
all'abbattimento di centinaia di milioni di capi, con pesanti
conseguenze sui listini mondiali delle carni suine. Ecco perché
questo paese adotta una politica molto severa verso i paesi
coinvolti dalla malattia. Su questo fronte non resta che la strada
della diplomazia e del lavoro negoziale da parte dell'Italia, nello
specifico del Governo italiano, con i paesi che non riconoscono il
principio di regionalizzazione; un percorso complesso, ma non
impossibile. La Francia, ad esempio, ha appena stretto un accordo
bilaterale con la Cina, nel quale Pechino riconosce il principio di
regionalizzazione nei confronti di Parigi, ma le trattative per
arrivare all'accordo chiuso qualche anno fa sono partite nel
2019.
Il secondo quesito dell'Interrogazione: se sono stati intrapresi
studi o adottate iniziative di contenimento e prevenzione della
peste suina. In Valle d'Aosta, come in tutte le regioni d'Italia,
esiste un piano di sorveglianza e prevenzione della PSA che prevede
la sorveglianza passiva nelle popolazioni di cinghiali, che viene
attuata attraverso la segnalazione del controllo diagnostico di
tutti i cinghiali rinvenuti morti, inclusi i morti per incidenti
stradali, e di tutti i casi sospetti, ad esempio mortalità
aumentata, sintomatologia riferibile a peste suina, collegamento
epidemiologico. La procedura viene gestita direttamente dalle
stazioni forestali che provvedono al recupero della carcassa e al
successivo invio all'Istituto Zooprofilattico sperimentale.
C'è poi la sorveglianza passiva negli allevamenti suini, che si
basa sul prelievo di campioni sul test per la ricerca del genoma
del virus della PSA in tutti gli animali morti spontaneamente in
allevamento e sul rilevamento precoce di ogni segnale sospetto:
tutti i casi di febbre alta, morte improvvisa, presenza di
emorragie cutanee o di organi interni.
Poi, la gestione della popolazione dei cinghiali che prevede un
censimento puntuale con aggiornamento il più possibile esaustivo
della stima della popolazione di cinghiali in Valle d'Aosta
suddivisa per aree. Il piano prevede inoltre: il divieto di
alimentazione e abbeveramento artificiale, non derogabile per i
motivi atmosferici; il divieto di movimentazione della specie su
tutto il territorio nazionale; il divieto di introduzione della
specie in ogni istituto faunistico.
La bio sicurezza negli allevamenti suini prevede la verifica dei
livelli di applicazione e delle misure di biosicurezza, con
particolare attenzione verso gli allevamenti familiari e di tipo
semibrado.
Una campagna di formazione e informazione degli
stakeholder
, che nel nostro caso ha previsto nel 2021 degli
incontri formativi con rappresentanti dei veterinari, dei
cacciatori, del Corpo forestale della Valle d'Aosta e delle altre
forze dell'ordine e la divulgazione di
dépliant
e locandine
riguardanti le misure corrette da adottare per evitare la
diffusione della malattia.
Il terzo quesito: quali tipi di azioni ha deciso di
intraprendere per individuare eventuali casi e per prevenire
l'espandersi del contagio sul territorio valdostano. In seguito
alle positività di PSA riscontrate in Piemonte e Liguria lo scorso
27 gennaio si è svolto un incontro con i rappresentanti della USL,
dell'Assessorato alla Sanità, dell'Assessorato all'Agricoltura, del
Corpo forestale, della Presidenza della Regione e dei cacciatori,
nel quale è stato fatto il punto della situazione epidemiologica in
Italia. Sono state presentate le misure dettate dall'ordinanza del
Ministro della salute, d'intesa con il Ministro delle politiche
agricole, alimentari e forestali del 13 gennaio 2022, riguardanti
sia la zona infetta di sorveglianza che tutto il territorio
nazionale. Per quanto riguarda la nostra regione, l'ordinanza
prevede: il censimento di tutti gli stabilimenti che detengono
suini e cinghiali e l'immediato aggiornamento della BDN; il divieto
di movimentazione dei cinghiali catturati presenti in aree protette
e negli altri istituti faunistici, diversa da quella finalizzata
alla macellazione; la verifica dei livelli di biosicurezza degli
allevamenti, dando priorità a quelli di tipologia semibrado,
attraverso la compilazione delle apposite
checklist
;
l'obbligo di recinzione degli allevamenti della tipologia semibrado
e identificazione individuale di tutti i riproduttori ivi
presenti.
Venendo invece all'interpellanza al punto n. 39 del collega
Carrel: quali siano i motivi per cui la Regione Valle d'Aosta non
ha partecipato all'incontro richiamato nelle premesse. In realtà la
Regione Valle d'Aosta non è stata invitata all'incontro, in quanto
l'emergenza sta interessando le Regioni Piemonte e Liguria e la
figura del Commissario di interesse delle due regioni. Sulla
questione c'è stata poi un'interlocuzione formale, ma direi più
informale, con i vari assessori delle Regioni.
Quali siano i motivi per cui la Regione autonoma Valle d'Aosta
non ha nominato un commissario straordinario per la gestione della
peste suina, vista la vicinanza territoriale con i casi accertati.
Le uniche due regioni coinvolte per ora sono, come detto, il
Piemonte e la Liguria, quindi il provvedimento non riguarda la
Valle d'Aosta, come non ha riguardato la Lombardia e l'Emilia
Romagna, regioni ad alta densità di allevamenti suinicoli,
anch'esse confinanti, perché la localizzazione del focolaio è
circoscritto da due arterie autostradali e l'origine del focolaio,
molto probabilmente antropica, da una parte rendono più facile il
suo confinamento e dall'altra non escludono il rischio di contagio
per nessuno, per cui tutti sono chiamati ad applicare delle misure
di prevenzione a partire dal cittadino.
La Regione Valle d'Aosta, al riguardo delle emergenze
epidemiche, ha provveduto a approvare sin dal 4 ottobre 2013 un
piano di protezione civile di gestione delle crisi epidemiche ed un
piano generale di gestione delle crisi epidemiche non epidemiche e
nel settore degli alimenti e dei mangimi, che prevede l'istituzione
di un'Unità di crisi regionale per la gestione di tali emergenze.
Inoltre sin dal 23 dicembre 2020 la Regione, attraverso
l'Assessorato alla sanità, salute e politiche sociali, ha adottato
delle linee guida specifiche per l'applicazione del piano nazionale
di sorveglianza della peste suina africana in Regione, che
prevedono il coinvolgimento del Corpo forestale e di tutte le
stazioni forestali, del Comitato di gestione venatoria, dei servizi
veterinari dell'azienda USL, della struttura flora e fauna del
dipartimento risorse naturali, del Centro di referenza per le
malattie degli animali selvatici e dell'Istituto zooprofilattico
sperimentale Piemonte, Liguria e Valle d'Aosta.
Sul terzo quesito: se siano stati valutati i rischi della peste
suina sul nostro territorio. Sono stati valutati, ancora durante
un'ultima riunione lo scorso 27 gennaio, quando si è svolto un
incontro tra i rappresentanti della USL, dell'Assessorato alla
Sanità, dell'Assessorato all'Agricoltura, del Corpo forestale, del
Gabinetto, della Presidenza della Regione e delle associazioni
venatorie.
L'ultimo quesito: se sia intenzione dell'Amministrazione
nominare il dottor Angelo Ferrari come Commissario straordinario
per la gestione della peste suina africana anche in Valle d'Aosta.
Va detto che la nomina ufficiale del dottor Angelo Ferrari non è
ancora stata formalizzata da un decreto, che verrà fatto nei
prossimi giorni; lo hanno anche sottolineato gli assessori
coinvolti; è stato nominato poi in più un Commissario per la
Provincia di Alessandria nel dottor Giorgio Sapino. Per quanto
riguarda la nostra Regione, qualora dovessimo trovarci nelle
condizioni tali da richiedere la nomina di tale figura, sicuramente
quella del dottor Angelo Ferrari sarà la prima a essere presa in
considerazione e si andrà sicuramente in quella direzione; è il
direttore dell'Istituto zooprofilattico del Piemonte, Liguria e
Valle d'Aosta.
Presidente -
Per la replica il consigliere Planaz.
Planaz (LEGA VDA) -
Vede Assessore, quando ho presentato
quest'iniziativa mi sembrava che fosse una cosa forse non sentita,
ma da quanto ho appreso dalle sue dichiarazioni mi dispiace che
venga presa con molta leggerezza. Parto dalla risposta al secondo e
al terzo quesito che ho presentato. Lei ha risposto in un certo
modo, dicendo: divieto di introduzione di animali, divieto di
movimentazioni di cinghiali e quant'altro.
Al di là del fatto che stiamo parlando principalmente di animali
selvatici, che potrebbero in una sola notte anche spostarsi di
centinaia di chilometri, magari in casi un po' più singoli ma
decine di chilometri sempre, non sono gli unici vettori di questo
virus. Può essere trasmesso anche tramite certi tipi di
alimentazione che trovano questi animali nel girovagare nei
territori, i quali non possono - parliamo di animali selvatici, lo
sappiamo tutti - essere controllati quando attraversano una
provincia o un comune; ma può essere trasmesso anche tramite delle
semplici zecche che possono venire a contatto e contagiare
animali.
La preoccupazione è che - ha già illustrato bene il collega
Carrel precedentemente nella sua iniziativa - se dovessimo avere un
caso così nella nostra regione, vediamo anche dal punto di vista
commerciale le difficoltà che potrebbero insorgere, perché i paesi,
soprattutto quelli che sono già stati toccati da questo virus, non
vogliono proprio sentire parlare che il Piemonte sia una zona con
delle restrizioni, ma il prodotto che proviene dalla Valle d'Aosta
possiamo tranquillamente farlo entrare; proprio non vogliono
sentirne parlare. É quello che non facciamo noi! Perché quando
pensiamo che Ovada o la Provincia di Alessandria siano così
lontani, ma a poche centinaia di chilometri, perché siamo proprio
vicini, dove questi animali possono tranquillamente nel giro di un
periodo; il primo caso era il 6 gennaio 2021. Non vorrei andare a
fare l'avvocato del diavolo, ma le possibilità di trasmissione di
questo virus sono tantissime.
È per quello che dobbiamo tenere alta l'allerta e fare in modo
che questo non accada. E la cosa più importante in questo momento,
le misure più efficaci, a mio avviso, sono il contenimento di
questa specie, soprattutto anche con l'intervento dei cacciatori,
finché possiamo ancora farlo, anche con battute, soprattutto nella
nostra situazione demografica, anche dall'alta Valle verso il
fondovalle dove andiamo in qualsiasi modo, non ce l'abbiano con me
i vicini piemontesi, ad allontanare gli animali dalla nostra
regione, così per restare e garantire che resteremo ufficialmente
indenni da questo virus. Lei ha già accennato che valuteremo
l'incarico al dottor Ferrari, ma non dobbiamo aspettare che questo
accada, noi dobbiamo agire adesso e fare in modo che non accada,
l'abbiamo già visto anche per il Covid. Quando in Piemonte c'erano
i contagi che volavano da una provincia all'altra: "ah, da noi qua
non arriva!"; abbiamo visto che quando è arrivato ha fatto più
disastri delle regioni vicine. Io penso che oggi bisogna attivare
delle misure necessarie, in tutti i modi, per far sì che questo non
accada. Finché diciamo: "non è un problema nostro, tanto è la
regione vicina", questo modo di ragionare qua dura molto poco.
Presidente -
Sempre in fase di replica, il consigliere
Carrel.
Carrel (PA) -
Cerco di essere sintetico e rapido, in
quanto ha già risposto anche il collega Planaz. Per quanto riguarda
l'aspetto politico, il fatto che non siamo stati invitati a una
riunione in cui si nominava colui che è il direttore dell'Istituto
zooprofilattico anche della Valle d'Aosta, credo che sia un atto
politico grave. Dovevamo essere comunque coinvolti in questa
riunione e, dal mio punto di vista, un coordinamento che vada oltre
l'istituto, che lavora bene, che porta dei risultati che tutti noi
conosciamo e apprezziamo, ma che vada anche sulla gestione di
quest'emergenza, credo che sia auspicabile e necessaria, anche
perché non possiamo paragonare il territorio della Valle d'Aosta
con quello della Lombardia. Vero è che hanno altre peculiarità, ma
è altrettanto vero che la Valle d'Aosta è molto piccola e una volta
che troviamo un caso, qui rischiamo di chiudere tutto e quindi
addio
mountain bike
, addio
trekking
, addio caccia,
addio passeggiate per andare a funghi. Credo che sia sicuramente un
aspetto che turisticamente dobbiamo valutare e dobbiamo cercare di
prevenire a tutti i costi.
Dal nostro punto di vista, quello che abbiamo cercato di portare
all'attenzione dell'aula con quest'interpellanza è la necessità di
andare a raccordarsi con il Piemonte e la Liguria, con cui già
collaboriamo in questo settore, per andare a nominare il
commissario straordinario per la gestione di quanto sta accadendo,
per coordinarci al meglio e per cercare di porre in essere tutte le
iniziative necessarie per evitare di arrivare, magari in estate,
con un problema che non riusciremo più a gestire, perché una volta
che questo virus arriva, ovviamente diventa difficile. Non dico che
nominando il direttore come commissario straordinario evitiamo
questa possibilità, perché lo sappiamo tutti che questa è una
possibilità, però dobbiamo porre in essere tutte le azioni
necessarie per cercare di limitare questo rischio, altrimenti se
non limitiamo questo rischio poi ne portiamo delle conseguenze
anche turistiche rilevanti.
Credo che questo sia un aspetto che non dobbiamo sottovalutare,
anche perché tantissimi enti locali e tantissime associazioni hanno
già organizzato delle gare di trekking o delle gare di mountain
bike e non vorrei che la peste suina fosse una delle motivazioni
per cui dobbiamo cancellarle. Questo credo che sia importante
ribadirlo e su cui invito il Governo a riflettere e a cercare delle
soluzioni per quanto ovviamente possibile.
Presidente -
Assessore
Sapinet per una
precisazione.
Sapinet (UV) -
Solo una precisazione. Noi non eravamo al
tavolo perché i Ministri hanno chiamato alla riunione solo le
Regioni coinvolte. Poco fa ho interloquito con l'Assessore del
Piemonte, che mi ha confermato che sia Piemonte che Liguria stanno
sollecitando i Ministri, al fine di effettuare questo decreto che
ufficializzi la figura del dottor Ferrari, decreto che ad oggi non
è ancora stato fatto. Mi è stato confermato poco fa, era solo una
precisazione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK