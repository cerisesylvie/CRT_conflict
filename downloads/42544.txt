Consiglio Regionale della Valle d'Aosta - Oggetto del Consiglio n. 103 del 19 novembre 2020 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 103 del 19 novembre 2020 - Resoconto
OGGETTO N. 103/XVI - Reiezione di mozione: "Impegno ad
attivare in tempi rapidi il numero europeo unico nazionale per
l'accesso ai servizi di cure mediche non urgenti".
Bertin (Presidente) -
Passiamo al punto 43 dell'ordine
del giorno. Per l'illustrazione, la consigliera Spelgatti.
Spelgatti (LEGA VDA) -
Visto l'articolo 1 comma 8 del
Decreto legge 19 maggio 2020 numero 34
-
che ricordo che è
uno di quelli che riguardano l'emergenza Covid
-
il quale
prevede che per garantire il coordinamento delle attività sanitarie
e socio-sanitarie territoriali, così come implementate nei piani
regionali, la Regione e le Province autonome provvedano
all'attivazione di centrali operative regionali che svolgano le
funzioni in raccordo con tutti i servizi e con il sistema di
emergenza/urgenza anche mediante strumenti informativi e di
telemedicina.
Visto l'accordo - repertorio atti numero 221 CSR del 26 novembre
2016 - ai sensi dell'articolo 5 comma 12 dell'intesa del 10 luglio
2014 - repertorio atti 82 CSR - patto per la salute 2014-2016
sancito tra il Governo, le Regioni e le Province autonome di Trento
e Bolzano sul documento recante "Linee di indirizzo sui criteri e
le modalità di attivazione del numero europeo armonizzato a valenza
sociale 116117 con il seguente testo: la conferenza permanente per
i rapporti tra lo Stato, le Regioni e le Province autonome di
Trento e Bolzano, nell'odierna seduta del 24 novembre 2016; vista
l'intesa del 10 luglio 2014, concernente il nuovo patto per la
salute per gli anni 2014 e 2016, che all'articolo 5 comma 12
recante assistenza territoriale prevede che con apposito accordo
tra le Regioni e il Ministero della Salute si definiscono modalità
e tempi di realizzazione del numero unico 116117 su tutto il
territorio nazionale rinviando alle Regioni tutte le necessarie
operazioni tecniche per implementarne l'utilizzo; vista la nota del
4 novembre con la quale il Ministero della Salute ha trasmesso
copia del documento in argomento tempestivamente diramato alle
Regioni e Province autonome di Trento e Bolzano; vista la nota del
7 novembre 2016 con la quale l'ufficio di segreteria di questa
conferenza ha convocato una riunione tecnica per il giorno 16
novembre 2016 nel corso della quale i rappresentanti del Ministero
hanno condiviso una modifica proposta dai rappresentanti regionali;
vista la nota del 18 novembre 2016 con la quale l'ufficio di
segreteria di questa conferenza ha diramato la versione definitiva
dell'accordo in questione, sulla base degli esiti dell'incontro
tecnico, acquisito nel corso dell'odierna seduta l'assenso del
Governo, delle Regioni e delle Province autonome di Trento e
Bolzano, sulla proposta in esame sancisce accordo tra il Governo,
le Regioni e le Province autonome di Trento e Bolzano nei seguenti
termini: è approvato il documento recante linee d'indirizzo sui
criteri e le modalità di attivazione del numero europeo armonizzato
a valenza sociale 116117 che, allegato al presente accordo, ne
costituisce parte integrante.
Le Regioni definiscono progressivamente, anche sulla base delle
risultanze della sperimentazione, i tempi e le modalità per
l'applicazione delle suddette linee d'indirizzo, tenuto conto delle
peculiarità organizzative dei servizi sanitari regionali e
prevedendo la realizzazione per step successivi.
Considerato che, come si legge nelle linee d'indirizzo sui
criteri e modalità di attivazione, il numero 116117 è il numero
unico nazionale per l'accesso ai servizi di cure mediche non
urgenti e altri servizi sanitarie e concorre alla gestione della
domanda assistenziale a bassa intensità/priorità, l'attivazione del
numero 116117 non è legata solo alla sostituzione dei numeri di
continuità assistenziale, ma anche al raccordo con il servizio di
emergenza-urgenza dalle ore 24:00 alle ore 08:00, in linea con il
documento integrativo dell'atto di indirizzo della medicina
convenzionata, approvato dal comitato di settore, comparto Regioni
sanità, nella riunione del 13 aprile 2016 e all'implementazione dei
servizi h24 secondo i contenuti dell'accordo sanitario regionale
del 7 febbraio 2013 e del patto per la salute 2014-2016, con
particolare riferimento alle funzioni in grado di assicurare la
continuità delle cure e d'intercettare prioritariamente la domanda
a bassa intensità.
Considerato inoltre che il numero 116-117 risponde alle seguenti
caratteristiche: è uno strumento di comunicazione rivolto a tutti i
cittadini, italiani e stranieri senza alcun obbligo di
registrazione preventiva; il numero è unico in Italia ed in Europa;
è un numero a chiamata rapida e non necessita di prefisso; il
numero è disponibile h24 per sette giorni a settimana; fornisce
assistenza e/o informazioni; il servizio non è limitato nel tempo;
non è richiesto all'utente alcun pagamento per la chiamata; le
chiamate possono essere effettuate da telefono fisso, mobile o
apparecchio pubblico; i dati personali vengono trattati nel
rispetto della privacy; la struttura organizzativa del servizio può
avere delle variazioni da Regione a Regione.
Atteso che, nonostante l'accordo del novembre 2016, tale
importante servizio non è mai stato attivato, mentre in moltissime
altre Regioni è stato attivato, considerato inoltre che per
fronteggiare l'emergenza Covid-19 la necessità dell'attivazione di
una centrale operativa regionale che svolga funzioni raccordo con
tutti i servizi e con il sistema di emergenza/urgenza è non solo
una necessità e una priorità ma anche - e lo sottolineo -  un
obbligo di legge, vista la citata prescrizione di cui all'articolo
8 comma 1 del D.L. 34/2020 che obbliga le Regioni a provvedere in
tal senso e che per l'attivazione del numero unico di cui sopra per
la Valle d'Aosta valeva già l'accordo riportato, accordo sancito
nel 2016 - quindi già anche la Valle d'Aosta - con questa mozione
si impegna il Governo regionale (visto il combinato disposto
dell'articolo 1 comma 8 del Decreto legge 34/2020 e dell'accordo
repertorio atti 221 CSR del 24 novembre 2016 ai sensi dell'articolo
5 comma 12 dell'intesa del 10 luglio 2014, repertorio atti 82 CSR,
patto per la salute 2014-2016, sancito tra il Governo, le Regioni e
le Province autonome di Trento e Bolzano sul documento recante
"Linee di indirizzo sui criteri e le modalità di attivazione del
numero europeo armonizzato a valenza sociale 116117) a dare mandato
alle varie strutture competenti dell'amministrazione e della USL
affinché attivino in tempi rapidi il numero europeo armonizzato
valenza sociale 116117, predisponendo la logistica per la centrale
operativa e individuando il personale da formare a tal fine.
Cos'è il numero 116117? È questo numero che andrà a cambiare il
rapporto tra cittadino e la sanità. È un numero
-
ripeto:
abbiamo sancito l'accordo Stato-Regioni nel 2016, c'è un obbligo,
tra l'altro previsto dal D.L. 34/2020
-
è un numero a cui fa
riferimento il cittadino per tutto ciò che non concerne
l'emergenza. Emergenza: 118, il 116117 è per tutte le altre
esigenze che riguardano il cittadino, il cittadino che ha problemi
di qualunque tipo, ha bisogno di un consulto, ha bisogno di una
visita, ha un problema di salute, ha un problema legato a tutto ciò
che riguarda anche la parte dei servizi sociali e quant'altro, ha
un numero a cui fare riferimento.
A questo numero corrisponde una centrale a cui devono essere
applicati un medico, un infermiere, un assistente sociale, cioè
tutte quelle figure che possono indirizzare il cittadino e
indirizzarlo verso un medico, o verso uno psicologo o un assistente
sociale, che gli dicano come prenotare una visita, gli dicano
appunto "Ti prenotiamo la visita da questa parte" e questo va anche
a togliere peso ai medici di medicina generale e quant'altro, senza
contare appunto che viene alleviato il servizio del 118.
Ho stampato tra l'altro, giusto ieri, perché davo soltanto
un'occhiata e ho detto: vediamo cosa fanno in Trentino e ho visto
un articolo del quotidiano online della Provincia Autonoma di
Trento del 18 settembre 2020: "Coronavirus, il piano di
riorganizzazione della rete assistenziale e territoriale della
Provincia. Approvato oggi dalla Giunta provinciale uno strumento
fondamentale per gestire l'emergenza da Coronavirus, si tratta del
piano di potenziamento e riorganizzazione della rete assistenziale
territoriale della Provincia", c'è tutto un articolo parecchio
lungo, si dice: "Sorveglianza attiva della popolazione nelle RSA,
potenziamento assistenza domiciliare, trattamento dei servizi
infermieristici territoriali, infermieri di famiglia, potenziamento
delle USCA, centrale operativa provinciale e numero europeo
armonizzato 116117. La centrale operativa 116117 nell'attuale
contesto di emergenza pandemica assorbirà anche le competenze della
centrale operativa prevista dal Decreto Rilancio
-
che era
il Decreto legge 34/2020
-
in particolare svolgendo le
funzioni in raccordo con tutti i servizi e con il sistema di
emergenza-urgenza, anche mediante strumenti informativi di
telemedicina".
Sono andata a vedere sul sito della Regione Lombardia: numero
unico 116117, ci sono le spiegazioni; quando chiamare il 116117:
assistenza, prestazioni o consigli sanitari non urgenti, consulto
di un medico di continuità assistenziale, ex guardia medica, perché
questo servizio viene appunto a recuperare anche tutto ciò che
riguarda la guardia medica, o di un pediatra di libera scelta,
accesso alla guardia medica turistica - questo è importantissimo
anche per tutti i turisti che ci sono sul territorio - (assistenza
medica generica a tutte le persone non residenti e presenti sul
territorio lombardo), situazioni di emergenza /urgenza sanitaria,
anche perché poi da qui vengono dirottate le chiamate sul 118,
richieste di soccorso sanitario e invio di mezzi di soccorso. Poi
non ho stampato altro ma sono solo due esempi.
Quindi: 1) c'è un obbligo di legge; 2) abbiamo già sottoscritto
e comunque c'è già stato l'accordo tra Stato, tutte le Regioni e le
Province autonome di Trento e Bolzano; 3) le altre Regioni sono
andate molto avanti con questo servizio; 4) siamo già in
stra-ritardo rispetto alle altre Regioni per attivare un servizio
che, ripeto, va a modificare completamente il rapporto del
cittadino con la sanità e quindi a favore del cittadino e va a
implementare moltissimo l'assistenza che viene data direttamente
all'utente che non sa bene dove andare e che per avere informazioni
dovrebbe andare direttamente in Ospedale per chiedere che cosa deve
fare o che dovrebbe chiamare il proprio medico di famiglia, che
sappiamo benissimo quanto siano oberati, non parliamo in questo
periodo ma immaginiamo di essere anche in una situazione normale,
perché il 116117 è nato ben prima del Coronavirus, invece che
oberare i medici di medicina generale che sappiamo benissimo quanto
sia difficile trovarli, ci sono delle fasce orarie ben stabilite in
cui sono rintracciabili, chiamando 116117 ci sono tutte le
professionalità a 360 gradi che possono prendere in carico il
paziente.
In più, dopo il Decreto legge 34/2020 è diventato anche un
obbligo di legge il fatto di avere questa centrale unica che
appunto metta in collegamento tutti i servizi e dia tutte le
informazioni al cittadino, cioè chi ha già attivato il 116117 poi
ha utilizzato la stessa centrale, anche come strumento per
accompagnare tutti i cittadini, i pazienti - ma non solo i
cittadini, anche tutti i turisti e quanti altri abbiano un problema
- per indirizzarli e spiegare esattamente quello che devono fare
dando anche tutte le informazioni per quanto riguarda il
Coronavirus, i tamponi e tutto quello di cui c'è necessità.
Per cui speriamo che questa mozione venga accolta, perché non
solo ci sono degli obblighi di legge ma perché siamo fortemente in
ritardo rispetto a tutte le altre Regioni e riteniamo che questa
sia un'iniziativa molto importante al servizio della collettività
soprattutto in un momento del genere in cui se partiamo perlomeno
forniamo un servizio ai cittadini.
Presidente -
Siamo ancora in discussione generale. Ha
chiesto la parola l'assessore Barmasse, ne ha facoltà.
Barmasse (UV) -
Con riferimento alla mozione di cui ha
appena parlato la collega Spelgatti, si evidenzia che ancor prima
che giungesse l'epidemia da Covid-19 le competenti strutture
dell'Assessorato alla sanità, salute e politiche sociali avevano
già iniziato un percorso di approfondimento e di confronto con
l'Azienda USL della Valle d'Aosta per implementare il nuovo numero
europeo 116117, il quale aveva prodotto degli esiti positivi anche
e soprattutto grazie al già performante sistema informativo della
centrale unica del soccorso, cioè della CUS, e con le opportune
integrazioni tecnologiche bene si presterebbe per garantire
l'attivazione del servizio di cui trattasi.
Poiché l'iniziativa era stata valutata positivamente, i
competenti uffici regionali avevano già attivato i primi contatti
con i referenti ministeriali per le attività di coordinamento
richieste e avevano svolto una serie di approfondimenti anche
mediante il confronto con le vicine Regioni Piemonte e Lombardia
dove il servizio, giustamente, è già attivo per ipotizzare un piano
d'intervento sul territorio regionale.
Infatti il servizio reso al numero europeo 116117 può essere
articolato e strutturato su diversi livelli, con il coinvolgimento
dei medici di continuità assistenziale e dei medici di assistenza
primaria e può assumere anche una valenza non solo prettamente
sanitaria ma anche sociale, che è cosa molto importante.
Purtroppo l'epidemia ha concentrato risorse e sforzi per
risolvere imminenti e urgenti problematiche, sottraendo tempo al
compimento di alcune altre attività.
Considerato tuttavia che l'attivazione del numero europeo 116117
può rappresentare una giusta ed efficace risposta anche alle
prescrizioni dettate appunto dall'articolo 1 comma 8 del Decreto
legislativo 34/2020, è sicuramente mio intendimento proseguire con
le operazioni necessarie all'istituzione di una centrale operativa
regionale per garantire il coordinamento delle attività sanitarie e
socio-sanitarie territoriali.
L'Azienda USL dal canto suo riconosce la necessità e l'efficacia
dell'istituzione di tale centrale operativa per la presa in carico
delle situazioni che richiedono cure mediche non urgenti e altri
servizi sanitari a bassa intensità e priorità che attualmente
spesso confluiscono appunto alla CUS 118, intasando questo tipo di
servizio.
Con riferimento alle contingenze determinate dalla recrudescenza
della pandemia, informo che l'Azienda USL per dare risposte agli
assistiti ha comunque provveduto a istituire un call center
operativo dalle ore 08:00 alle ore 22:00 sette giorni su sette e
ciò nelle more dell'attivazione della centrale operativa oggetto
della presente mozione, la quale comporta necessità logistiche
nonché il reclutamento e la formazione di risorse professionali
idonee attualmente purtroppo di difficile reperimento.
A ogni modo, confermo l'impegno dell'Assessorato a proseguire
con gli approfondimenti già avviati per concretizzare l'attivazione
del numero europeo armonizzato 116117 e della relativa centrale
operativa, i quali rientrano nelle azioni che ritengo necessarie e
urgenti per una riorganizzazione e un potenziamento della medicina
sul territorio.
Concludendo e condividendo pienamente le motivazioni della
mozione, cioè l'utilità del numero 116117, e rientrando queste
comunque, come ho già appena detto, nelle azioni che ritengo
necessarie e urgenti per una riorganizzazione e potenziamento della
medicina sul territorio, cioè l'attività dell'Assessorato che ho
l'onore di dirigere in questo momento, io chiedo che venga ritirata
la mozione.
Presidente -
La parola alla consigliera Spelgatti.
Spelgatti (LEGA VDA) -
Guardi Assessore, io la ringrazio
molto e mi fa molto piacere sicuramente il suo impegno, mi fa molto
piacere il fatto che lei prenda a cuore questo 116117, so che anche
gli uffici si erano già attivati a suo tempo per il discorso del
116117, ma c'è un "ma".
È successo parecchio tempo fa, cioè questa procedura poi è morta
nel nulla, stiamo palando dell'accordo del 2016 Stato-Regioni,
quindi anni fa si era attivata una procedura per portare avanti e
poi è rimasto tutto lettera morta. Quello che manca nel passaggio
che lei ha riportato è il buco temporale che incorre tra quando si
erano prese informazioni e tutto quanto e l'oggi. Non è che è
arrivato il Coronavirus e quindi hanno sospeso momentaneamente
questo discorso.
Questo discorso era caduto completamente nel vuoto ed è rimasto
nel vuoto per moltissimo tempo, per cui visto quello che lei ha
appena detto, quello che le hanno detto gli uffici, quindi il fatto
che comunque lo ritengano una cosa corretta anche se non hanno
specificato, ripeto, per quanto tempo e per quanti anni la cosa poi
è rimasta ferma, tanto che oggi appunto abbiamo dovuto attivare un
altro numero che non ha tutte quelle competenze, quelle funzioni e
quel personale dietro che avrebbe avuto la centrale, ma, visto e
considerato che ritengo che da quanto da lei affermato sulla
necessità di attivarlo e visto e considerato che non è così da
molto tempo, chiedo che la mozione venga sottoposta comunque al
voto, perché ritengo che sia importante, proprio anche alla luce di
quello che le hanno dichiarato gli uffici e soprattutto di quello
che lei ha detto, per cui non vedo perché non ci possa essere
un'unanime condivisione dell'Aula, anche se proposta dalla Lega
brutta e cattiva.
Presidente -
Ha chiesto la parola il consigliere Baccega,
ne ha facoltà.
Baccega (PA) -
Intanto voglio ringraziare l'assessore
Barmasse che ha dato riconoscimento al fatto che l'attività era già
stata avviata e che quindi proseguirà in quella direzione, questo
ci fa sicuramente piacere.
Per chiarire al Consiglio, essendo un Consiglio nuovo, quando un
dicastero come quello della sanità negli anni cambia cinque o sei
Assessori, è inevitabile che qualcosa rimanga nel cassetto ma non
perché ci sia la volontà di dire "Questo non lo voglio fare, questo
non lo posso fare", ma perché tutta quella attività di
programmazione e di pianificazione è incalzata da tutto quello che
succede nel quotidiano.
Noi abbiamo attivato nel nostro periodo tutta una serie di piani
che drammaticamente con il Covid si sono bloccati, parlo del piano
della cronicità che prevede un accordo chiaro, serio e approfondito
con i medici di medicina generale, il piano regionale delle liste
di attesa per cui abbiamo acquisito ben 4.800.000 euro dallo Stato
che in realtà non avrebbero dovuto essere riconosciuti alla Valle
d'Aosta, se non attraverso un'impegnativa battaglia che l'allora
Presidente e il sottoscritto hanno fatto.
Abbiamo in itinere il piano della salute e sul piano della
salute 2020-2025 avevamo concentrato anche l'attivazione del
116117, perché quel piano della salute prevedeva una serie di
percorsi, di condivisione con il territorio, quindi con la
popolazione, e quindi sarebbe stato il momento per comunicare che
cosa si andava a fare, questa era la scelta.
Avevamo già programmato cinque interventi sul territorio, ma a
febbraio ci hanno detto che non si possono più fare interventi di
quel tipo, interventi pubblici, e quindi ci si è bloccati.
È vero che è un accordo del 2016, ma nella misura in cui
pianificando e programmando avevamo deciso di occuparcene
-
ed è stato nel momento in cui abbiamo aggiornato il dipartimento di
emergenza
-
è successo quello che stiamo vivendo in questo
momento, da febbraio a oggi.
Io credo che questo sia un impegno che si debba prendere, che si
voglia prendere, sono sicuro che il percorso che ha sottolineato
l'Assessore sarà un percorso virtuoso che porterà al compimento di
questo progetto, quindi il nostro Gruppo sicuramente voterà questa
mozione, con convinzione anche.
Presidente -
Altri interventi in discussione generale?
Non vedo altre prenotazioni. Posso dichiarare chiusa la discussione
generale. Per dichiarazione di voto, consigliere Rollandin.
Rollandin (PA) -
Seulement deux aspects je voudrais
souligner. Compte tenu que, si j'ai bien apprécié l'intervention
qui a été faite sur ce thème, comme a été dit, urgent, qui n'a pas
pu être réalisé pour les raisons que vient de dire Baccega. Mais je
demanderais, en même temps, a la gentillesse de l'assesseur
compétent s'il peut vérifier le temps nécessaire dès aujourd'hui
pour aboutir à un résultat concret. Car, comme je crois,
l'assesseur et tous ceux qui sont dans cette salle connaissent la
difficulté de téléphoner, d'avoir un téléphone qui puisse dire :
"oui, je réponds". Pour 118, pour tous les autres, il faut rester
là des demi-heures pour aboutir à un résultat. 116117 je crois
qu'il doit être un numéro spécifique qui peut donner des réponses
réelles à des thèmes très délicats ; pas urgents, comme justement a
été dit, mais très délicats.
Donc, compte tenu que, si je ne me trompe pas, il y a aussi la
disponibilité financière pour réaliser ce système, qui est un
système européen, j'estime que dans ce sens il serait vraiment
absurde de ne pas l'avoir en Vallée d'Aoste.
Donc, si l'assesseur, au cours des séances qui vont suivre,
pourra nous donner un aperçu sur le temps nécessaire pour aboutir à
un résultat... car très souvent dans cette salle on est tous
d'accord, mais malheureusement on n'arrive pas à mettre un terme à
la réalisation des projets.
Presidente -
La parola all'assessore Barmasse.
Barmasse (UV) -
Grazie, consigliere Rollandin, per la
domanda.
In questo momento io non sono in grado di dire quali saranno i
tempi, questo sicuramente.
Istituire un numero come il 116117 non è semplice, forse più che
di persone è un problema organizzativo perché, come è già stato
ricordato non solo dal mio intervento ma anche da quello della
consigliera Spelgatti, non s'intende con questo numero dare delle
risposte solo di tipo sanitario, ma anche di tipo sociale e
psicologico; però come ce l'hanno fatta gli altri, io penso che ce
la faremo anche noi, ci vorrà magari del tempo, ma perché il tempo
è necessario e parlando con chi si è occupato di questo tipo di
problematiche mi è stato giustamente detto che non è un numero o un
centralino che si istituisce dall'oggi al domani, l'importante è
avere la volontà di farlo e d'impegnarsi in questo senso.
Presidente -
Vi sono altre richieste d'intervento per
dichiarazioni di voto? Non ne vedo, quindi possiamo passare alla
fase di voto. Dichiaro la votazione aperta. Invito il Consigliere
Segretario a sentire in remoto i Consiglieri assenti.
Appello nominale dei Consiglieri presenti in remoto sulla
piattaforma zoom.
Guichardaz Jean-Pierre (PCP)
-
Astenuto.
Restano Claudio (VdA Unie
)
-
Astenuto.
La votazione è chiusa.
Presenti: 35
Votanti: 14
Favorevoli: 14
Astenuti: 21 (Barmasse, Bertin, Bertschy, Caveri, Chatrian,
Cretier, Grosjacques, Guichardaz Erika, Guichardaz Jean-Pierre,
Jordan, Lavevaz, Malacrinò, Marguerettaz, Marquis, Marzi, Minelli,
Padovani, Restano, Rosaire, Sapinet e Testolin.)
Il Consiglio non approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK