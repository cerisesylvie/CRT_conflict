Consiglio Regionale della Valle d'Aosta - Oggetto del Consiglio n. 1847 del 8 giugno 2011 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CASA DA GIOCO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1847 del 8 giugno 2011 - Resoconto
OGGETTO N. 1847/XIII - Interpellanza: "Valutazioni in merito
all'andamento degli introiti della Casa da gioco di
Saint-Vincent".
Interpellanza
Preso atto delle notizie apparse recentemente sugli organi
d'informazione in riferimento alla frenata degli introiti della
Casa da gioco di Saint-Vincent avvenuta pare soprattutto nel mese
di aprile, nonostante le festività pasquali e del 1° maggio e le
celebrazioni del 150° anniversario dell'unità d'Italia;
Preso atto che il calo maggiore degli introiti si è
verificato nei cosiddetti "giochi lavorati", dove si registra un
minore incasso di oltre 1 milione di Euro nel primo quadrimestre
2011 rispetto all'anno precedente;
Considerato che presso la Casa da gioco opera un ufficio,
denominato Cassa Assegni, che ha il compito di concedere fidi ai
clienti dei "giochi lavorati" considerati solvibili, i quali
possono così giocare somme superiori alle garanzie offerte che in
parte non vengono più recuperate;
Considerato che le risorse finanziarie "messe in gioco" dal
Casinò di Saint-Vincent sono soldi pubblici di proprietà di tutti i
valdostani e che il trend registrato in questo primo quadrimestre
sembra far ripiombare la Casa da gioco nelle medesime condizioni
del 2009, anno horribilis per quanto riguarda gli introiti lordi,
smentendo clamorosamente gli annunci trionfalistici e forse un po'
azzardati lanciati solamente un mese e mezzo fa;
i sottoscritti Consiglieri regionali
Interpellano
il Presidente della Regione per sapere:
1) quali sono le sue valutazioni in merito all'andamento
degli introiti della Casa da gioco di Saint-Vincent nel primo
quadrimestre 2011;
2) quali misure si intendono predisporre per evitare il
ripetersi di flop dei conti quali quelli registrati nel 2009 e in
parte nel 2010 oltre al già annunciato "progetto" per incentivare
incassi e presenze che non pare abbia sortito grandi
effetti;
3) a quanto ammontano, ad oggi, in termini assoluti ed in
percentuale sul cambiato della Cassa Assegni, i crediti della Casa
da gioco, maturati nell'anno in corso 2011 e nell'anno precedente,
nei confronti dei clienti ammessi al servizio e non ancora riscossi
pur essendo scaduti i termini di rientro.
F.to: Chatrian - Giuseppe Cerise
Président
- La parole au Vice-président Chatrian.
Chatrian (ALPE)
- Grazie Presidente.
Una battuta prima di illustrare la nostra iniziativa. Quando la
macchina pubblica è efficiente ci trova sempre d'accordo, a priori,
non magari nei contenuti, come in questo caso, ma che questa
efficienza sia su tutti i dossier e soprattutto per tutti i
cittadini. Questo, da sempre...in questi tre anni abbiamo cercato
di stimolare e sollecitare in quella direzione, poi la battuta ci
sta, ma riteniamo che un'amministrazione debba in questo momento
essere più efficiente, per tutti. Non è demagogia, ma come più
volte in questa sede abbiamo esplicitato, ogni tanto su certi
dossier l'efficienza è altissima, mentre su tanti altri aiuti è
bassissima, lei lo sa meglio di me, perché è da diversi decenni che
conosce l'amministrazione pubblica!
Due considerazioni sull'iniziativa che abbiamo presentato. Non
farò grandi premesse, non volevamo creare alcun caos, mi spiace che
la casa da gioco si sia un po'...come posso dire? I ragionamenti,
piuttosto che il loro
modus operandi
, si fanno solo ogni tre
mesi...però, Presidente, capisce la nostra posizione, non abbiamo
tutte le informazioni che ha lei, non le conosciamo tutte, ne
conosciamo qualcuna; ci sembrava corretto e doveroso fare il punto
della situazione, perché oggi non parleremo solo di casinò, prima
abbiamo parlato del Grand Hôtel Billia, delle terme, quindi ci
sembrava doverosa questa iniziativa. I problemi lei li conosce
bene, conosce i conti, li conosciamo anche noi, non facciamo più
delle cronistorie sui grandi introiti e proventi lordi del 2000,
2002, 2004, 2006...ci fermiamo a questa legislatura, perché i
ragionamenti a bocce ferme bisogna farli su questa legislatura e, a
mio avviso, i primi 5 mesi segnano già un passo importante del
bilancio annuale, 5 mesi su 12 penso che un po' di posizionamento,
un ordine di grandezza dicano già qualcosa!
Il nostro gruppo è un po' preoccupato perché poi, a babbo morto,
siamo tutti bravi o meno bravi a dire: si doveva fare di più o di
meno. A nostro avviso i numeri hanno la loro importanza e sono
anche il risultato delle
performance
che una casa da gioco
mette nero su bianco. In questi tre anni abbiamo discusso più volte
della casa da gioco, lei in prima persona ha voluto la modifica del
disciplinare in poche settimane, ha detto: qui le cose non stanno
più in piedi e bisogna modificare il rapporto fra casa da gioco e
Amministrazione regionale perché
ce n'est plus comme autres
fois
, e fino a pochi anni fa l'iniezione del denaro pubblico
proveniente dal casinò era importante per il bilancio regionale,
solo fino a 4 anni fa erano quasi 40.000.000 di euro, mentre ad
oggi parliamo di somme non a due cifre, ma a una sola cifra,
8-10.000.000 di euro, anche se faremo i conti alla fine dell'anno.
Mi passi l'ordine di grandezza, ma i ragionamenti li dobbiamo fare
e non possiamo parlare di aria fritta.
Detto questo, qualche azione la conosciamo anche noi, cos'ha
fatto in questo anno e mezzo la casa da gioco: ha cercato di
consolidare il servizio offerto alla clientela VIP, così scrive
nero su bianco, ha organizzato ulteriori spettacoli mirati a
mantenere la clientela di prestigio, incrementa la presenza della
clientela VIP, anche se poi registriamo in questi giorni uno
sciopero ai tavoli di roulette francese a seguito della
preoccupazione per la mancanza di clienti, specialmente i VIP!
Leggo le notizie dalla casa da gioco, quindi c'è qualcosa che
cloche
: da una parte l'azienda dice che i VIP ci sono, sono
aumentati - numeri alla mano - non solo gli ingressi, ma i
giocatori di peso; dall'altra, chi fa sciopero dice che i giocatori
di peso li abbiamo persi e qualcun altro li ha recuperati, quindi
qualcosa non suona in sintonia! Allo stesso tempo le presenze di
clientela occasionale sono aumentate, il rilascio nel 2010 di circa
509 tessere VIP è stato messo in campo e l'attenzione continua ad
esserci per i clienti cosiddetti "VIP". Sempre nelle premesse, mi
incuriosisce quando si parla di andamento sugli emolumenti aleatori
roulette francese e Fairoulette, quando si dice che, in virtù della
contenuta pressione degli introiti e dei netti miglioramenti
produttivi, vi è una sostanziale tenuta dei valori procapite a
partire dal 2005 fino al 2011. Lei, Presidente, sa meglio di me che
in matematica se si cambia qualche indicatore, i conti possono
sempre tornare...il numero dei dipendenti è inferiore, quindi, pur
avendo meno introiti, il valore procapite rimane
tel
quel
o sulla stessa linea di orizzonte.
Detto questo, vorremmo sapere anzitutto quali sono le sue
valutazioni in merito all'andamento degli introiti della casa da
gioco in questi primi 5 mesi, dico 5 mesi perché riceviamo come
gruppo, ogni dieci giorni, la decade della casa da gioco e possiamo
fare dei paragoni con gli ultimi 4 anni, paragoni che ci vedono
preoccupati nella sostanza, nei proventi lordi. I proventi lordi,
al 31 maggio 2011, sono stati 39.800.000 euro; nel 2010, anno in
cui non siamo arrivati a quell'asticella minimale che doveva
arrivare ai 100.000.000 di euro di introiti, siamo stati sotto, era
di 40.400.000 e, nel 2009, di 38.400.000, chiudendo il 2008 con
44.000.000...questo è il paragone dal 1° gennaio al 31 maggio degli
ultimi 4 anni. La seconda domanda verte su cosa si intende
predisporre, quali azioni si intendono mettere in campo oltre a
quelle già messe. Lei non mi parlerà del passato, ma mi parlerà di
qual è l'intenzione della casa da gioco, quali azioni s'intendono
mettere sul tavolo per il futuro. E poi, con la terza, vorremmo
invece conoscere meglio e nel dettaglio a quanto ammontano i
crediti della casa da gioco nei primi 5 mesi del 2011,
paragonandoli a tutto il 2010, e a quanto ammontano le non
riscossioni, pur essendo scaduti i termini di rientro.
L'obiettivo era di conoscere la situazione della casa da gioco e
preoccupati, proprio per non arrivare al termine dell'anno e poi
fare il rendiconto terminale...certe azioni sono state messe in
campo, ma non hanno portato frutti, le difficoltà ci sono state, la
crisi, la difficoltà del gioco, la situazione italiana e quella
europea...penso che dopo i primi 5 mesi un piccolo stato dell'arte
si possa fare e penso che questa sia la sede più opportuna.
Merci.
Président
- La parole au Président de la Région,
Rollandin.
Rollandin (UV)
- Grazie Presidente.
Credo che sia legittimo e corretto che i colleghi si informino
sull'andamento del casinò e, per quanto ci riguarda, sicuramente è
importante anche poter dare alcune informazioni. Senza andare
troppo lontano, credo che sia da sottolineare che abbiamo iniziato
a fine 2008 con le discussioni in quest'aula, dove la segnalazione
era: Casinò di Saint-Vincent, ultimo fra i 4 casinò
italiani...Casinò di Saint-Vincent, oggi, è il primo fra i 4 casinò
italiani...questo credo sia un dato oggettivo.
Venendo alle risposte sui quesiti, vorrei dire che gli introiti
della casa da gioco nel primo quadrimestre 2001 sono stati
superiori del 3,37 percento rispetto a quelli del 2010, e del 6
percento rispetto a quelli del 2009; voglio specificare che il 2010
è stato, sempre facendo riferimento all'insieme del sistema gioco,
che non brilla certo...poi dirò quali sono le problematiche
generali...per aumenti, anzi, purtroppo si registrano in tutti i
casinò delle difficoltà. Il fatto che il 2010 sia stato un anno
sicuramente eccezionale e che nel primo quadrimestre ci sia un
aumento del 3,3 percento credo sia comunque significativo. Gli
interessi sono in aumento rispetto al 2010 del 9,29 percento e del
15 percento rispetto al 2009 e sono in crescita anche al netto dei
residenti in Valle d'Aosta. Questo, malgrado - come ha ricordato il
collega - la crisi, che purtroppo continua, e della sempre più
crescente concorrenza esercitata dai giochi di Stato, che pongono
il settore delle case da gioco in una crisi consolidata, sia a
livello italiano che internazionale.
Nel corso del 2010 il Casinò di Saint-Vincent è stata l'unica
casa da gioco a vedere una crescita del proprio fatturato e anche
nel corso del 2011 è quella che registra le migliori
performance
fra fatturato ed ingressi, considerato che la
maggior parte delle case da gioco concorrenti presentano nei primi
4 mesi dell'anno diminuzioni degli introiti superiori al 10
percento. Negli ultimi 2 anni il fatturato dei casinò europei è
diminuito di 9.228.000 e di 8.165.000 di euro, quindi di oltre l'11
percento. Nell'ultimo biennio la Casa da gioco di Saint-Vincent ha
visto aumentare la propria quota di mercato del 20,8 percento e del
23 percento a discapito della concorrenza.
Per quanto riguarda le valutazioni che si possono fare, credo
che si sia moderatamente soddisfatti e credo che la valutazione sia
positiva, i dati sono inequivocabili, e sono da considerarsi in
grado di ottenere, oltre ad andare in controtendenza, dei buoni
risultati in prospettiva. Certo, in questo caso le festività
pasquali - parlo del 2011 - avrebbero potuto dare un risultato
migliore, ma la loro collocazione non ha dato questo esito, mentre
le festività del 150° dell'Unità d'Italia, a marzo, e quella del
primo maggio, caduta di domenica, non hanno avuto la rilevanza che
potevano avere sotto il profilo delle entrate. Bisogna però
evidenziare come gli aumenti del gioco lavorato non vadano
analizzati fermandosi solo a un mese; qui parliamo di 4 mesi, non
abbiamo messo l'ultimo dove ci sono questi fatti, ma credo che se
presi in un periodo un po' più lungo, certi dati, come la vincita
di un grosso cliente, sono dati che possono influenzare nel mese,
ma che raccordati hanno un effetto mediato. Quindi ci sono delle
fluttuazioni normali. Da parte della casa da gioco non ci sono
state comunicazioni trionfalistiche, sono state comunicazioni
legate ai dati reali, che sono i numeri che ho ricordato.
Oggi il Casinò de la Vallée è l'unica realtà attiva sul fronte
degli investimenti e dello sviluppo delle strutture, oltre che
sull'ospitalità, e questo garantirà, una volta completate le opere,
un recupero in termini di quote di mercato. Per maggiore precisione
va detto che i dati aggiornati attestano il ritorno a pareggio del
progressivo annuale: a domenica 5 giugno gli introiti si attestano
a 41.531.000 euro e 41.726.000 euro nello stesso periodo del 2010
con una differenza negativa di 195.000 euro, pari allo 0,47
percento. Sempre al 5 giugno, dati positivi invece per gli
ingressi, che sono stati 270.513 contro 249.000, quindi un aumento
considerevole rispetto allo stesso periodo del 2010, con un
incremento dell'8,46 percento. Di questi, 25.325 sono nuovi
clienti, pari al 7,7 percento in più rispetto allo stesso periodo
del 2010 che aveva registrato 23.500 nuovi clienti.
Sulla seconda domanda:
"quali misure si intendono predisporre
per evitare il ripetersi di flop dei conti quali quelli registrati
nel 2009"
, le misure che sono state adottate riguardano il
potenziamento delle aree che curano le relazioni con la clientela
nel più ampio senso del termine, ed è stato implementato un sistema
moderno ed efficiente che ha permesso di fidelizzare, nel 2010,
oltre 12.000 clienti con i quali vengono tenuti regolari contatti
per aumentare le presenze. Per quanto attiene alla clientela VIP, è
stato potenziato il presidio, sia in termini di risorse umane che
dal punto di vista degli investimenti destinati all'accoglienza di
specifici tipi di clientela per ospitalità, viaggi, omaggi,
eccetera. L'attività di ricerca dei clienti VIP potenziali viene
condotta con la necessaria aggressività, nel senso di andare
direttamente sul mercato, con cadenza settimanale, programmando
visite nei luoghi di residenza dei clienti inattivi. Tornerò poi
sulla decisione di uno sciopero, che è solo di un'ora e che non era
di tutti i sindacati, ma lì c'è stato soprattutto un malinteso. Gli
investimenti per la realizzazione della sala
Evolution
hanno
permesso alla casa da gioco di migliorare la propria penetrazione
sul mercato dei giochi elettronici, così come i lavori di
ristrutturazione potranno dare una risposta positiva.
Ultima domanda:
"a quanto ammontano, ad oggi, in termini
assoluti ed in percentuale sul cambiato della Cassa Assegni, i
crediti della Casa da gioco"
. L'ufficio Cambio Assegni ha il
compito di concedere autorizzazione cambio e mai fidi, non
trattandosi di prestiti, ma di semplici autorizzazioni senza
garanzia alla provvista di mezzi di gioco, mediante il rilascio di
assegni in conto corrente e circolari, ed è rivolta a tutta la
clientela, non assolutamente solo ai giochi lavorati. L'attività
stessa è disciplinata da un'apposita procedura che ne prevede
l'autorizzazione. La gestione dell'ufficio Cassa Assegni negli
ultimi anni, a seguito di precise direttive, è stata impostata ad
una rigorosa attenzione della gestione della clientela e non ha
fatto registrare particolari situazioni di sofferenza. Per il 2010,
il valore assoluto degli assegni cambiati è stato, al 31 dicembre,
di 85.434.000 euro; l'attività di Cambio Assegni ha generato una
situazione media di crediti di 1.289.000 e nel 2011 sono stati
effettuati pagamenti per 295.000. Al 30 maggio 2011 i crediti
residuali ammontano a 994.000, pari a 0,53 della massa degli
assegni cambiati. Per quanto riguarda il 2011 la massa degli
assegni cambiati ammonta a 34.000.000 che ha generato credito per
977.000. Chiaramente non ci sono pagamenti effettuati dopo il
periodo della programmazione, che rientra nel complesso in quelle
previste.
Per gli altri casinò vorrei dire: per il Casinò di Venezia sono
raddoppiati i crediti inesigibili per 20.000.000 di prestiti ai
giocatori; il Casinò di Campione è sull'orlo del crack (una gara
per la gestione); i casinò svizzeri, stessa storia; Casinò di
Sanremo: allarme rosso per i conti, e così via. Quindi credo che
rispetto a questi dati l'evoluzione che ho aggiornato sia più che
positiva. Grazie.
Président
- La parole au Vice-président Chatrian.
Chatrian (ALPE)
- Grazie Presidente.
In sintesi lei ci dice: siamo moderatamente soddisfatti; questa,
riassumento, la sua risposta. In seconda battuta ci dice che nel
2008 eravamo l'ultimo casinò italiano e adesso siamo il primo. Solo
una battuta: peggio del 2008-2009 non potevamo andare, abbiamo
toccato il fondo, abbiamo perso quote di mercato spaventose, poi
lei conosce meglio di me gli ultimi 30 anni della casa da gioco!
Siamo passati da 150.000.000 di euro a 94, però abbiamo toccato il
fondo a livello di quota di mercato, da lì potevamo solo crescere.
Abbiamo raschiato il barile e oggi lei dice che nel 2011, per i
primi cinque mesi, siamo intorno al 23 percento di quote di
mercato. Registriamo questo suo dato. Volevo solo dire per
chiarezza che abbiamo toccato il fondo e adesso stiamo risalendo un
po' la quota di mercato, quando la nostra quota di mercato era più
importante in passato.
Seconda battuta...perché la nostra iniziativa? Lei oggi ci ha
fermato la pallina al 5 giugno...noi siamo preoccupati, perché
siamo, dopo 5 mesi abbondanti, a livello di proventi lordi sui dati
del 2010, un anno in cui sappiamo come ha chiuso il bilancio del
casinò con i proventi lordi, sotto i 100.000.000 e leggermente
superiori all'annata disastrosa del 2009. Sempre per non parlare di
storia, ma per parlare dell'oggi, nel momento in cui abbiamo
discusso il nuovo disciplinare ed il nuovo piano finanziario della
casa da gioco, la curva gaussiana dava un trend netto di risalita
dopo aver raschiato il barile: ecco perché volevamo fare qualche
considerazione ulteriore rispetto a quanto è stato detto, in questi
due anni, in questa sede.
Noi non possiamo essere moderatamente soddisfatti. Lei poi ha
detto che avrebbe aggiunto qualcosa sullo sciopero, ma
probabilmente non ne ha avuto il tempo; non mi convince questa sua
posizione che sostiene che la casa da gioco è stata brava a
riportarsi i giocatori di peso, perché da quello che si vede non è
così chiaro! Faremo altre iniziative cercando di capirne di più e
di avere risposte più puntuali dalla casa da gioco, ma lì c'è
qualcosa che non collima, quindi approfondiremo il perché, quali
azioni, cosa è stato fatto e cosa si deve ancora fare per poter di
nuovo aumentare i clienti VIP.
Per quanto riguarda la terza domanda, cosa volevamo
sapere?...poi lei è molto abile, ci porta fuori dai confini del
dibattito e ci dice che gli altri casinò hanno delle difficoltà per
quanto riguarda i crediti inesigibili. Sicuramente, in percentuale,
ne hanno di molto più impattanti rispetto alle nostre, ma la nostra
domanda era più diretta, voleva mettere in paragone il 2010 con il
2011...mi sembra che la percentuale sia nettamente più alta in base
agli introiti lordi 2011 rispetto al 2010...mi spiego meglio. Mi
sembra che i crediti di tutto il 2010 sono simili ai crediti
inesigibili dei primi 5 mesi del 2011: è questo che vorremmo
conoscere meglio, e faremo delle ulteriori iniziative per avere
tutti i dati che oggi lei ci ha elencato, per non andare in quella
direzione che, a nostro avviso, è pericolosa; lì penso sia
importante la selezione del giocatore di peso e non eventualmente
il prestare delle
fiches
a giocatori che non hanno quella
possibilità. Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK