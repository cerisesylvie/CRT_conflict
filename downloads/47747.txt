Consiglio Regionale della Valle d'Aosta - Oggetto del Consiglio n. 3920 del 18 settembre 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
EDILIZIA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3920 del 18 settembre 2024 - Resoconto
OGGETTO N. 3920/XVI - Interrogazione: "Tempistica del
recepimento dei contenuti di cui alla legge 105/2024 in materia di
semplificazione edilizia e urbanistica".
Bertin (Presidente) -
Punto n. 22. Risponde l'assessore
Sapinet.
Sapinet (UV) -
Ringrazio i colleghi per quest'iniziativa,
che ci permette di riprendere un po' il discorso che avevamo già
affrontato il 10 luglio con il collega Manfrin e di aggiornare i
colleghi per quello che sarà il percorso da qui a poco.
Ripercorro brevemente quanto avevamo comunicato nei giorni
scorsi, anche tramite un comunicato apposito, ricordando che con la
conversione in legge del decreto Salva Casa si cristallizzano
definitivamente le modifiche apportate dal DL n. 69/2024, il DPR n.
380/2001, il Testo unico dell'edilizia in materia di
semplificazione di edilizia e urbanistica. La Regione ha potestà
legislativa esclusiva in materia di urbanistica, nonché di tutela
del paesaggio nel rispetto dei limiti dello Statuto medesimo,
pertanto il testo di legge non è immediatamente applicabile, ma,
come sapete bene, necessita del recepimento da parte della Regione
stessa.
Come già comunicato lo scorso 20 giugno ai Comuni per il tramite
del CELVA, la legge regionale 11/1998 contiene una disciplina
specifica per tutti i temi affrontati dalla legge, che pertanto
solo per quanto non disciplinato dalla norma regionale hanno
applicazione le norme statali in materia di edilizia e di
urbanistica.
Fino da quando è stato approvato il decreto-legge, parliamo
quindi del mese di maggio, le novità introdotte sono state
esaminate dai tecnici dell'Assessorato per individuare le eventuali
integrazioni tecniche alla legislazione regionale più
corrispondenti alle caratteristiche e alle esigenze della nostra
comunità. Tali valutazioni sono sempre state orientate a tener
conto delle prerogative statutarie della Regione Autonoma Valle
d'Aosta in base alle quali ci siamo dotati di uno specifico
apparato normativo e regolamentare in materia di urbanistica ed
edilizia, quindi la legge regionale 11/1998, normativa urbanistica
di pianificazione territoriale della Regione Valle d'Aosta.
Sottolineo poi che la nostra legge regionale non è una replica
di quella nazionale, tratta già in modo completo, ad esempio, gli
aspetti delle difformità edilizie, dello strumento della sanatoria,
con la necessità di valutare quindi caso per caso se e come
procedere sempre salvaguardando i principi della semplificazione a
favore dei cittadini. Gli uffici stanno quindi procedendo con un
puntuale raffronto tra la nuova legge e con le corrispondenti norme
contenute nella legge regionale 11/1998 e nelle relative
deliberazioni attuative per fornire l'indicazione ai Comuni e
quindi ai cittadini su quanto continua a essere regolamentato dalla
legge 11 e quanto invece dovrà essere recepito nella legislazione
regionale.
Le modifiche necessarie alla normativa urbanistica regionale
saranno introdotte quindi nel testo di aggiornamento alla legge
regionale 11/1998, che è già stata predisposta e che poi ovviamente
avvierà il dibattito politico. Nel frattempo, a seguito del
dibattito che era nato sul tema della cosiddetta "Legge Casa", sono
state approvate con deliberazione della Giunta regionale 6 agosto
2024, delibera n. 913, alcune modifiche di integrazione alle
disposizioni attuative della legge regionale 24 del 4 agosto 2009
in materia di semplificazione delle procedure urbanistiche e la
riqualificazione del patrimonio edilizio in Valle d'Aosta, con la
quale si disciplinano gli ampliamenti volumetrici ammessi sul
patrimonio edilizio esistente per promuovere la riqualificazione,
passaggio che è stato oggetto di un confronto politico interessante
e assolutamente costruttivo.
Occorre sicuramente semplificare le procedure nel settore
edilizio e urbanistico nel rispetto delle prerogative statutarie,
questo percorso viene svolto in collaborazione con gli Enti locali,
con i professionisti, con gli operatori economici che lavorano per
assicurare lo sviluppo delle comunità locali. A breve quindi sarà
avviata la concertazione con gli Enti locali, professionisti e gli
operatori economici sul testo di prime modifiche della legge
11/1998, che era già in programma, una leggera manutenzione che
avrebbe anticipato il percorso poi più lungo di revisione del PTP;
modifiche della legge 11 che comprenderanno anche le norme di
coordinamento del decreto Salva Casa dell'ordinamento regionale, un
confronto quello con categorie, ordini e professionisti al quale
poi farà ovviamente seguito il lavoro in Commissione e il confronto
politico.
A tale proposito vorrei ricordare anche le iniziative del
deputato Manes, con il quale ci si è raccordati in questo periodo
più che altro su queste tematiche, il decreto-legge è stato
incardinato, la Camera dei Deputati in prima lettura, nello
specifico in Commissione ambiente. In tale Commissione l'onorevole
Manes, dopo un lavoro di confronto con le associazioni di
categoria, gli ordini professionali e con la Regione, che sono
stati sin da subito informati sull'avanzamento dei lavori in
Commissione, ha presentato, come componente delle minoranze
linguistiche, diversi emendamenti chiarificatori e semplificativi
dell'atto originale, emendamenti che in parte hanno tenuto conto
delle esigenze che da diversi anni vengono evidenziate dai diversi
portatori di interesse. Grazie a questa collaborazione, sono stati
raggiunti anche risultati importanti, come dicevamo prima, le
modifiche alla procedura di Legge Casa e poi le indicazioni
sull'equo compenso negli appalti pubblici, che poi sono arrivate
nel periodo alluvionale, quindi a livello comunicativo forse non è
stata data la rilevanza che questo passaggio meritava, e la
gestione degli affidamenti. Si intende quindi proseguire in questa
direzione anche per la prima revisione della normativa urbanistica
regionale, quindi un confronto con gli operatori del territorio e
poi ovviamente il dibattito politico che sarà presente.
Presidente -
Per la replica, la parola alla consigliera
Foudraz.
Foudraz (LEGA VDA) -
Ringrazio l'assessore Sapinet per
l'articolata risposta che ha fornito, però devo constatare che,
purtroppo, non ha adempiuto al suo compito, perché l'interrogazione
chiedeva una tempistica entro la quale dovrebbero essere recepiti
comunque i dettami della cosiddetta "legge Salva Casa". Io non è
che volevo il giorno preciso, però in linea di massima due, tre,
quattro mesi, entro la fine dell'anno, inizio dell'anno prossimo.
Va beh, così è, prendo atto di quello che mi ha detto.
Come ha ricordato lei, effettivamente, come gruppo consiliare,
avevamo già portato l'attenzione dell'Aula su questa tematica nel
corso del mese di luglio, infatti nella seduta dell'11 luglio, poco
prima che il decreto-legge 69 venisse convertito in legge. Questa è
una tematica che interessa più fasce di persone: dai proprietari di
beni immobili, dai professionisti tecnici e non meno gli uffici
tecnici, che poi sono quelli che sono deputati a mettere in pratica
e a rilasciare autorizzazioni ai fini dell'adeguamento edilizio
degli immobili.
In data 6 settembre, come anche lei ha riportato, è uscito un
comunicato stampa. Credo che sia stata una tempistica vorrei dire
quasi perfetta, perché io qualche ora prima avevo depositato
quest'interrogazione al protocollo affinché potesse essere trattata
nella seduta odierna e come per magia, dopo quattro ore che avevo
depositato l'atto, arriva il comunicato stampa, ma ben venga, se
questo serve a rendervi vivi, noi ne siamo contenti.
Essendo che sono ormai trascorsi quasi due mesi dall'entrata in
vigore della legge 105 del 24 luglio 2024, corre quindi l'obbligo
di dare gli strumenti corretti ai tanti professionisti del settore
e anche a tutti quei Valdostani che attendono di conoscere quali
siano i parametri fissati in legge e che la nostra Regione
intenderà recepire poiché sono notevoli le novità che riguardano la
disciplina sia della sanatoria, ma anche delle tolleranze
edilizie.
Ribadisco quindi nuovamente che l'auspicio del nostro gruppo
consiliare è ovviamente quello che questo dispositivo normativo
venga recepito in tempi brevi, proprio per andare nella direzione
di soddisfare le esigenze di tutti gli attori in causa: dai
proprietari di beni immobili, dai professionisti, che siano
architetti, ingegneri, geometri, e per agevolare anche il lavoro
dei tanti operatori che si trovano nei vari uffici tecnici
comunali.
Io spero per la fine di quest'anno... ci posso contare? Lei
adesso replica?
(intervento dell'assessore Sapinet, fuori microfono)
...perfetto, grazie.
Presidente -
Visto che è stato sollecitato, un
minuto.
Sapinet (UV) -
Effettivamente entro novembre si pensa di
andare in Giunta, poi da lì è avviato il percorso in
Commissione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK