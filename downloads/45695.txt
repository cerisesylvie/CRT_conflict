Consiglio Regionale della Valle d'Aosta - Oggetto del Consiglio n. 2350 del 20 aprile 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Inquinamento
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2350 del 20 aprile 2023 - Resoconto
OGGETTO N. 2350/XVI - Interrogazione: "Notizie in merito allo
sversamento accidentale di idrocarburi nella Dora nel Comune di
Pollein".
Bertin (Presidente) -
Punto n. 27. Risponde l'assessore
Sapinet.
Sapinet (UV) -
Si premette che la struttura operativa
economia circolare, rifiuti, bonifiche e attività estrattive è
competente, ai sensi del titolo quinto, "Bonifica dei siti
contaminati", parte quarta del decreto legislativo n. 156 del 2006,
il quale prevede, tra l'altro, che al verificarsi di un evento che
sia potenzialmente in grado di contaminare un sito, il responsabile
metta in opera le misure necessarie di prevenzione e ne dia
immediata comunicazione a Comune, Provincia, Regione e Prefetto
della Provincia. La struttura economia circolare rifiuti, bonifica
e attività estrattiva è a conoscenza degli eventi oggetto
dell'interrogazione, sia in quanto destinataria della comunicazione
di cui sopra e di una nota dell'ARPA Valle d'Aosta, sia in quanto
gli uffici della struttura sono stati informati per le vie brevi
dell'accaduto dal personale del Corpo forestale e dall'ARPA della
Valle d'Aosta, e appunto si sono recati immediatamente sul posto
per un sopralluogo.
Di seguito la risposta ai quesiti. Il primo quesito: si chiede
l'esatta dinamica, l'entità dei fatti e la situazione allo stato
attuale. Martedì 4 aprile 2023, durante la movimentazione di un
bulk
di gasolio nel piazzale esterno di un'impresa
commerciale, si è verificato lo sversamento di circa 800 litri
dello stesso. Le maestranze della società hanno provveduto
immediatamente a tappare la tubazione di scarico delle acque
bianche in uscita dal piazzale e per mezzo di un autospurgo hanno
iniziato ad aspirare e lavare le tubazioni di scarico e le caditoie
presenti. Nel tardo pomeriggio del giorno seguente, quindi
mercoledì 5 aprile, un cittadino ha segnalato al Corpo forestale la
presenza di idrocarburi nell'alveo della Dora, sponda destra, in
corrispondenza dell'area industriale nel comune di Pollein e il
Corpo forestale, intervenuto, ha chiesto l'intervento dei tecnici
dell'ARPA. Sul luogo si è rilevato che a partire da uno scarico in
Dora, per circa 90 metri sulla porzione asciutta dell'alveo, si
estendeva una contaminazione che in parte si immetteva nella Dora
Baltea. Per contenere la contaminazione, è stato chiesto
l'intervento dei Vigili del fuoco che hanno installato barriere
assorbenti. Per evitare l'eventuale maggiore contaminazione del
sito e contenere gli effetti dello sversamento, il personale dei
Vigili del fuoco posizionava nell'alveo del fiume, in
corrispondenza del sito, dei materassini assorbenti e dei cordoni
galleggianti, detti "salsicciotti", utilizzati per trattenere la
frazione superiore del composto, al fine di consentirne
l'aspirazione e il corretto smaltimento.
Il Corpo forestale ha poi individuato l'area di possibile
origine e un dipendente dell'impresa di cui sopra, contattato per
le vie brevi dall'ARPA, è intervenuto sul posto riferendo dello
sversamento accidentale del giorno precedente. Pertanto, è
risultato evidente che una porzione dello sversamento del 4 aprile
non era stata contenuta, comportando la dispersione rilevata, che è
stata identificata quindi in idrocarburi e acque di lavaggio del
piazzale. È stato allertato il depuratore di Brissogne per la
potenziale presenza di idrocarburi in fognatura ed è stato
contattato anche il Consorzio regionale pesca per valutare la
sospensione cautelativa della pesca. L'ARPA ha poi prelevato
campioni di acque superficiali e di acque contaminate.
Il mattino del 6 aprile 2023, sia il Corpo forestale, sia
l'ARPA, hanno contattato per le vie brevi la struttura economia
circolare, rifiuti bonifiche e attività estrattive per metterla al
corrente dell'accaduto e nel primo pomeriggio si è svolto un
sopralluogo congiunto tra la struttura, l'ARPA e il Corpo
forestale, in presenza anche della ditta probabilmente
responsabile, nel corso d'acqua. Tra l'altro, in questa fase si è
preso atto dell'attività di aspirazione delle acque contaminate
nella zona dell'alveo e di asportazione del terreno palesemente
interessato dall'evento che era ancora in atto. Al termine della
rimozione saranno quindi prelevati quattro campioni di fondo scavo
lungo il tratto di alveo interessato dallo sversamento e un
campione di bianco ambientale, sui quali saranno ricercati i
parametri di idrocarburi, BTEX e IPA. Si è concordato di mantenere
in sede i materiali assorbenti per lo meno fino al risultato delle
analisi e si è ricordato di bonificare il tratto di tubatura
comunale sino al punto di scarico.
Il secondo quesito: si chiede quali conseguenze ha avuto tale
evento sul tratto della Dora interessato e sulle zone limitrofe. Le
conseguenze che sono note a oggi sono la presenza di idrocarburi
nell'alveo della Dora sponda destra in corrispondenza dell'area
industriale del Comune di Pollein, per la quale il soggetto
responsabile della potenziale contaminazione ha immediatamente
messo in atto le necessarie misure di prevenzione.
Si è in attesa della comunicazione relativa agli esiti di tale
intervento e si procederà ai sensi dell'articolo 242 del decreto
legislativo n. 152 del 2006; poi magari le darò una copia.
Il terzo quesito: se sussistano pericoli per la fauna e la flora
riparia, nonché per la popolazione. Fermo restando che tutto quanto
attiene a valutazioni afferenti agli aspetti di natura
igienico-sanitaria connessi all'evento di cui trattasi non è di
competenza della struttura economia circolare, rifiuti, bonifiche
ed attività estrattive, ma è di competenza del Sindaco e
dell'azienda USL della Valle d'Aosta, al momento non vi sono
evidenze per la sussistenza di pericoli per la fauna e la flora,
nonché per la popolazione. Per quanto riguarda poi le conseguenze
ambientali sul corpo idrico e sulla flora e fauna circostanti, al
momento non è possibile formulare alcuna ipotesi, essendo in corso,
come detto poc'anzi, le attività di polizia giudiziaria di
legge.
Presidente -
Per la replica, la consigliera Minelli.
Minelli (PCP) -
Grazie Assessore. Avevamo depositato
quest'interrogazione immediatamente, perché i fatti si sono
verificati proprio appena prima della scadenza termini: eravamo in
Consiglio, quindi l'avevamo appreso dagli organi di informazione e
non c'erano delle notizie più precise. Qualcosa poi si era saputo
nei giorni successivi, ma ci interessava meglio capire quello che è
avvenuto, e la sua ricostruzione è stata puntuale, nel senso che
sono state evidenziate le operazioni che sono state fatte, i
sopralluoghi e anche informazioni che non erano state reperite in
altro modo, quali effettivamente il tipo di sversamento che c'era
stato, la sua entità e anche il fatto che fosse stato interessato
il Consorzio pesca.
Credo che sia importante una delle cose che lei ci ha detto,
cioè che quando si verificano episodi di questo tipo, c'è un
protocollo, scattano delle procedure che sono fondamentali: uno,
per contenere l'entità di un danno che si può anche verificare, ma
che appunto deve essere messo in conto e quindi poter avere
l'immediatezza negli interventi; secondariamente, credo che sia
importante la seconda parte dell'intervento, cioè il fatto che il
monitoraggio e il prelievo dei campioni sia effettuato anche in un
momento successivo.
Certo è che, al di là dello spurgo immediato di cui che lei ci
ha detto, che è stato fatto da parte dei responsabili, se ho capito
bene l'arrivo in Dora di questa quantità di gasolio
è avvenuto per il dilavamento del piazzale, se ho capito bene,
quindi di conseguenza la ditta che è stata definita potenzialmente
responsabile, credo che lo sia a tutti gli effetti.  Lei poi,
in conclusione, ha anche detto che c'è un'indagine. Io però credo
che quando ci sono in campo delle risorse anche abbastanza
significative, penso, dal punto di vista economico da parte della
Regione, se poi sono accertate delle responsabilità, è corretto che
siano poi anche imputate da un punto di vista finanziario a chi,
accidentalmente o comunque per problemi che non possiamo adesso
identificare, abbia avuto quest'incidente.
L'auspicio è che si portino a termine queste verifiche, non solo
nel più breve tempo possibile ma anche in un tempo un pochino più
dilatato, in modo da poter capire se le conseguenze a cui facevamo
riferimento e che adesso non possono essere accertate, lo siano in
un tempo successivo.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK