Consiglio Regionale della Valle d'Aosta - Oggetto del Consiglio n. 1667 del 23 giugno 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ACQUE
Acque pubbliche
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1667 del 23 giugno 2022 - Resoconto
OGGETTO N. 1667/XVI - Interpellanza: "Predisposizione di un
provvedimento normativo per attuare il passaggio da deflusso minimo
vitale a deflusso ecologico nei torrenti regionali".
Sammaritani (Presidente) -
Passiamo ora alla trattazione
del punto 41 all'ordine del giorno. Per l'illustrazione, la parola
alla consigliera Minelli.
Minelli (PCP) -
Torniamo su un tema che è già stato
affrontato durante lo scorso Consiglio regionale, ma con una
prospettiva diversa e partendo da considerazioni altrettanto
differenti. Tutti sappiamo che la produzione di energia da
idroelettrico rappresenta il settore più remunerato della finanza
pubblica, attraverso gli incentivi verdi che sono normati e che
rispondono a una serie di possibilità, ma anche di obblighi.
È noto a tanti, ma lo spieghiamo per chi ci segue e non conosce
nel dettaglio la materia, che per ogni prelievo di acqua da fiumi e
torrenti, il concessionario di un impianto idroelettrico deve
garantire un deflusso minimo vitale al corso d'acqua di cui fa uso,
il cosiddetto DMV. Questa denominazione oggi è cambiata e si parla
più correttamente di deflusso ecologico, termine che ormai in molti
paesi sostituisce il precedente. La differenza tra le due
terminologie non è banale, ma è di tipo concettuale e riguarda un
diverso approccio alla questione, ritenendo in buona sostanza che
non sia corretto e sufficiente concentrarsi su una quantità d'acqua
che rappresenta il minimo per la vita di un fiume e di un torrente.
Il concetto di deflusso ecologico rappresenta infatti un'evoluzione
di quello di deflusso minimo vitale, perché con esso si passa dal
garantire una portata istantanea minima al garantire un regime
idrologico per il raggiungimento degli obiettivi ambientali, come
viene richiesto dalla direttiva quadro in materia di acque che è la
n. 2060.
In pratica, l'attuazione di questo deflusso ecologico avviene
attraverso alcuni fattori correttivi del DMV, che permettono di
calcolare la portata da rilasciare in un corpo idrico in funzione
sia di una componente idrologica che di una componente ambientale,
che è volta a mantenere o di raggiungere l'obiettivo della
conservazione degli
habitat
naturali e la fruizione degli
stessi. Le norme attuali non prevedono che i dati relativi alle
misurazioni vengano comunicati alle autorità che concedono
l'autorizzazione, spesso i dati non vengono nemmeno registrati;
quello che si deve fare è registrare e trasmettere i dati della
produzione di energia. Quindi, il controllo del rispetto del
cosiddetto DMV da noi si può fare solo attraverso un sopralluogo
diretto da chi ne ha l'autorità e con gli strumenti manuali e
tradizionali.
Altrove, in altre realtà, per esempio in Lombardia, da tempo i
controlli vengono effettuati in modo diverso, attraverso il
telecontrollo e in collaborazione con ARPA. Dal 2016 infatti la
Regione Lombardia, con un decreto, ha fissato le modalità e i tempi
di attuazione degli obblighi di installazione dei sistemi per la
misurazione e il monitoraggio telematico in continuo del DMV per le
derivazioni di acqua superficiale. E l'ARPA Lombardia ha
predisposto anche il modello di progetti che i gestori devono
compilare per la richiesta di allacciamento alla rete DMV, in
un'ottica che è improntata alla corretta gestione di questa
problematica.
Da noi, in Valle d'Aosta, è almeno da circa dieci anni che la
Regione non riesce a ottenere che venga rispettato il deflusso
minimo vitale nei torrenti regionali. È noto come l'azione penale
che si è intrapresa si sia risolta, in buona sostanza, con una
dichiarazione d'impotenza da parte delle strutture e non si può
negare che nel tempo ci sono state varie situazioni che hanno
superato i confini del rispetto delle regole, mettendo in pericolo
la salvaguardia ecologica del sistema fluviale, cosa per cui sono
state comminate delle sanzioni che, tuttavia, sono molto basse se
rapportate a quelli che possono essere i guadagni di un aumento
della produzione.
Fin dal 2015 è emerso un problema di prelievi eccedenti e il
danno anche che questo comporta per le casse regionali. Come è già
stato ricordato in quest'aula, ci sono 163 casi di sanzioni che
sono rimaste in sospeso, per le quali si contesta il fatto che un
prelievo superiore a quanto concessionato possa costituire
potenzialmente un illecito e quindi prevedere una sanzione. Nel
complesso, gli importi di queste sanzioni, sommati ovviamente,
riguardano delle somme che sono sottratte, in buona sostanza, alla
collettività.
Noi crediamo che, al fine di superare quest'inefficacia, come è
stato rilevato, dell'azione penale, ma anche evitare che si
verifichi un rimpallo di responsabilità tra enti accertanti
successivi e per scongiurare il rischio di arrivare ad avere i
corsi d'acqua in secca, sia necessario un intervento da parte del
Governo regionale. Questa è una necessità sempre più impellente, la
necessità di regolamentare l'uso delle acque pubbliche, in
previsione di future gravi diminuzioni della disponibilità idrica
in conseguenza dei cambiamenti climatici, cosa di cui ormai abbiamo
contezza anche oggi, che notiamo anche oggi senza nemmeno poi
pensare a quello che sarà il futuro, che evidentemente potrà essere
anche più critico.
Temiamo anche che, qualora non si intervenisse, si potrebbe
arrivare a ipotizzare un'inadempienza della Regione con un danno
patrimoniale per i mancati introiti. In ogni caso, sulla base di
quella direttiva europea che ho citato precedentemente, bisogna
attivare il passaggio dal deflusso minimo vitale al deflusso
ecologico. Credo che siamo in ritardo, perché mi sembra che questo
dovesse realizzarsi entro il 31 dicembre del 2021; infatti, come
dicevo, altre Regioni hanno già provveduto.
Abbiamo ascoltato la risposta dell'assessore Marzi
all'interpellanza del collega Marquis lo scorso Consiglio, relativa
alle sanzioni ai concessionari. In questa risposta si affermava che
sono in corso degli approfondimenti sulle motivazioni delle
pronunce del Tribunale di Aosta circa le recenti sentenze sul tema
e che la Regione è sul pezzo e disposta a cambiare l'attuale iter.
Naturalmente la nostra valutazione però va in una direzione diversa
rispetto a quella che aveva prospettato il collega Marquis, che in
quell'occasione ha proposto di ritirare tutti i contenziosi in
essere. Crediamo invece che ci debba essere un intervento normativo
che permetta di gestire la situazione più correttamente e nel
rispetto delle leggi, tenuto conto dell'importanza che i corsi
d'acqua rivestono come beni comuni, come elementi importanti anche
da un punto di vista paesaggistico e turistico della nostra
regione, senza dimenticare naturalmente il loro ruolo nell'economia
agricola che, in questi giorni, è forse quella che si pone come più
importante.
Per questo chiediamo se si intenda predisporre in tempi brevi un
provvedimento per attuare il passaggio da DMV a DE, secondo le
indicazioni fornite dalle direttive europee, allo scopo di
salvaguardare gli ecosistemi acquatici e il mantenimento degli
obiettivi ambientali dei corpi idrici. In caso affermativo, se si
intenda prevedere che questo provvedimento dia alle strutture
competenti, agli enti, gli strumenti e le risorse per controllare
il rispetto del deflusso ecologico, affinché non si verifichino dei
fenomeni di prelievo eccessivo da parte dei concessionari, con il
conseguente degrado di fiumi e torrenti. Queste sono le domande che
poniamo.
Presidente -
Per la risposta la parola all'assessore
Marzi.
Marzi (SA) -
L'importante tema del deflusso ecologico è
stato oggetto di particolare confronto sui tavoli tecnici di
discussione, avvenuto durante l'iter di aggiornamento del Piano di
tutela delle acque. Ricordo che fin dal 1995 la Regione si è dotata
di una disciplina del deflusso minimo vitale e che con il PTA del
2006 tale disciplina è stata ulteriormente raffinata ed estesa a
tutti i concessionari idroelettrici. Oggi, pertanto, tutti coloro
che derivano acqua a scopo idroelettrico o nell'ambito di una
sperimentazione, oppure fissato per una concessione, rilasciano a
valle della propria derivazione una portata d'acqua per
salvaguardare l'ecosistema fluviale. Sono limitati i casi di non
ottemperanza ai decreti di concessione, come rilevato dal Corpo
forestale nell'ambito delle proprie attività di controllo del
territorio.
Per maggior dettaglio, la portata viene rilasciata a valle della
derivazione, in modo che il corso d'acqua possa conservare le sue
caratteristiche naturali anche in presenza delle pressioni o di
quelle che, più banalmente, vengono definite sottrazioni di acqua.
La definizione non è quella formale della legge, perché quello che
conta è come viene calcolata la portata. Dal PTA del 2006 in
Regione questa portata è calcolata secondo un sistema congruente
con la definizione di deflusso ecologico, tanto che l'autorità di
distretto del fiume Po, in una sua audizione alla Commissione
parlamentare agricoltura e produzione agroalimentare del 16
novembre del 2021, dichiarava la totale coerenza tra la disciplina
attuativa delle Regioni, la disciplina dell'autorità di distretto e
il decreto direttoriale che norma il deflusso ecologico a livello
nazionale, che tra l'altro è una copia di quello distrettuale.
Pertanto, le vigenti disposizioni adottate dalla Regione autonoma
Valle d'Aosta sono già allineate alle indicazioni fornite
dall'Autorità di bacino distrettuale del fiume Po per gli
adeguamenti previsti dalla Direttiva Quadro Acque in termini di
deflusso ecologico. Anzi, il criterio 2 dell'allegato G alle norme
di attuazione del PTA, utilizzato in particolar modo per le nuove
derivazioni idroelettriche, quelle insomma concessionate
successivamente all'entrata in vigore del PTA, prevede dei rilasci
addirittura superiori a quelli proposti dall'Autorità di
bacino.
La nostra Regione inoltre sta anche adottando, oltre a quanto
previsto a livello padano, delle metodologie molto più raffinate
(quella che viene tecnicamente definita la metodologia MesoHABSIM)
su un numero di casi e un'estensione territoriale che non ha eguali
a livello nazionale. Per questo la Valle d'Aosta è citata dagli
attuali responsabili del Ministero della transizione ecologica,
competenti in materia di tutela dell'ambiente e quindi delle acque,
quale esempio virtuoso nel panorama nazionale.
È da evidenziare inoltre che sul territorio regionale sono
attive sperimentazioni che coinvolgono complessivamente
ottantacinque impianti idroelettrici, per raffinare ulteriormente
la determinazione dei rilasci da garantire a valle delle
derivazioni. Le sperimentazioni utilizzano la sopracitata
metodologia MesoHABSIM, espressamente prevista dal decreto
direttoriale del Ministero dell'ambiente, della tutela del
territorio e del mare, quale metodica per approfondire le
valutazioni di primo livello fornite dalle Autorità di bacino
distrettuali.
Pertanto, a fronte di quanto espresso, in relazione ai quesiti
posti, non vi è la necessità di predisporre in tempi brevi il
provvedimento normativo per attuare il passaggio da deflusso minimo
vitale a deflusso ecologico, perché le vigenti disposizioni
adottate dalla Regione sono già allineate alle indicazioni fornite
dall'Autorità di bacino distrettuale del Po in termini di deflusso
ecologico.
Presidente -
Per replica consigliera Minelli.
Minelli (PCP) -
Grazie Assessore per la sua risposta.
Prendiamo atto che non ravvisate questa necessità, perché "già
siamo allineati alle dispositive date dal Ministero". Io faccio
riferimento ad azioni che sono state fatte da altre Regioni che,
pur avendo anch'esse una situazione che dal Ministero era giudicata
positiva, hanno sentito l'esigenza di normare questo passaggio per
istituzionalizzarlo, per renderlo più manifesto, dal deflusso
minimo vitale al deflusso ecologico: il Veneto a fine 2021, il
Consiglio regionale del Piemonte che si è espresso il 2 novembre
sempre del 2021. Perché non c'è soltanto una questione di portate e
di rilasci che possono essere congrui rispetto a quello stabilito
dalla legge, ma c'è proprio una diversa maniera d'intendere quello
che è il tipo di rilascio. È un paradigma diverso che, a nostro
avviso, sarebbe opportuno invece in qualche maniera definire da un
punto di vista anche tecnico e normativo, in modo che non si parli
più di deflusso minimo vitale, ma di deflusso ecologico.
Per quanto riguarda la situazione che lei ha evidenziato, quindi
la virtuosità della nostra regione, manteniamo dei dubbi, ma
riteniamo che la discussione che ci sarà a breve, nelle prossime
settimane e nei prossimi mesi, sul PTA e sui suoi allegati, lei ha
citato in particolare l'allegato 2, sarà sicuramente un momento
importante. In questi giorni abbiamo fatto anche la richiesta di
poter vedere le sentenze, quelle che citava il collega Marquis
nella sua iniziativa dello scorso Consiglio. Abbiamo visto che il
Tribunale superiore delle acque pubbliche ha deciso che il
superamento della portata media annua non costituisce un illecito.
Questa posizione del Tribunale è fatta sulla base di
un'interpretazione letterale, a nostro avviso anche un po'
stiracchiata, di un regio decreto del 1920. Bene ha fatto invece la
Regione a opporsi, perché le sue concessioni si basano sulla
potenza nominale media annua e non sulla portata media annua; sono
due cose diverse. Infatti, è la portata annua che, se è eccessiva,
porta via l'acqua al torrente nel complesso dell'anno e quindi lo
riduce, in sostanza. La portata massima, se viene superata, vuol
dire che in quel momento nel torrente c'è moltissima acqua e quindi
il danno non è così evidente, e non è comunque limitato al momento
specifico. È vero che il Tribunale si è pronunciato in questo
senso, rimane però aperta completamente la strada del recupero del
canone e del sovracanone, come anche la possibilità per la Regione
d'intervenire, nel caso in cui succeda, e ci sono dei casi di
maltolto, di recuperarlo in qualche maniera e fare delle norme.
Noi riteniamo che una riflessione in questo senso sia
importante. Abbiamo capito che non c'è questa volontà, ma nel caso
invece si fosse ravvisata la necessità di mettere mano anche a
questa situazione, a nostro avviso sarebbe importante che gli
attori coinvolti fossero in primo luogo il Corpo forestale, che in
questi anni ha effettuato i controlli, ma anche l'ARPA, i
rappresentanti del Consorzio pesca, perché sono evidentemente
interessati alla questione, i rappresentanti delle associazioni
ambientaliste. Chiedere che ci sia un'ulteriore riflessione in
questo senso credo che sia lecito, ma avremo modo di discuterne
anche durante tutto il percorso che in Commissione farà il PTA.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK