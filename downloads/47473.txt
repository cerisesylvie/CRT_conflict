Consiglio Regionale della Valle d'Aosta - Oggetto del Consiglio n. 3742 del 19 giugno 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Famiglia, tutela dell'infanzia
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3742 del 19 giugno 2024 - Resoconto
OGGETTO N. 3742/XVI - Interpellanza: "Soluzioni per
contrastare il problema del calo demografico nella
Regione".
Bertin (Presidente) -
Punto n. 49. Consigliere Ganis, a
lei la parola.
Ganis (LEGA VDA) -
Questa iniziativa riprende una nostra
interpellanza presentata dal nostro gruppo nel settembre 2023: già
allora si trattava del problema della crisi demografica nella
nostra Regione.
Occorre precisare che il tema del calo demografico è all'ordine
del giorno: negli ultimi decenni il tasso di natalità è diminuito
in modo costante, lo abbiamo più volte evidenziato in questo
Consiglio, portando così l'Amministrazione ad una serie di sfide
sociali ed economiche.
Ricordo però che alcuni Stati hanno invertito il
trend,
inserendo un'introduzione massiva di politiche a sostegno delle
famiglie e pare che stia dando dei risultati, ma quali possono
essere le cause che contribuiscono al calo delle nascite?
Il precariato lavorativo, che non permette ai giovani e alle
giovani coppie di avere dei figli, i cambiamenti nei modelli
sociali (nel contesto attuale le donne sono sempre più impegnate
nel mondo del lavoro e spesso diventa difficile conciliare carriera
e maternità).
Inoltre, secondo i dati Istat basati sui consumi delle famiglie,
il costo di mantenimento di un figlio di età compresa tra 0 e 5
anni si attesta sui 530 euro al mese, per poi scendere a 390 per un
figlio di età da 6 a 18 anni.
Tenuto conto anche dello stipendio italiano medio che si aggira
intorno a 1.800 euro per gli impiegati e 1.500 euro per gli operai,
530 euro al mese incidono notevolmente sul budget familiare.
Permettetemi ora di fare un breve
excursus
sulla
situazione della nostra Regione: ad oggi, secondo i dati Istat, la
popolazione residente in Valle d'Aosta, definita sulla base del
censimento al 31/12/2022, ammonta a 123.130 residenti, in calo
rispetto al 2021, e rappresenta solo lo 0,2% della popolazione
italiana.
Vorrei citare inoltre alcuni dati: l'età media si è innalzata
rispetto al 2021, si passa da 46 a 47 anni, gli stranieri censiti
sono circa 8.382 e rappresentano il 6,8% della popolazione
regionale.
Il tasso migratorio con l'estero si attesta al 4 per mille
circa, mentre la migrazione interna ha fatto registrare un saldo
positivo di 67 persone (dati Istat).
In una Regione, la nostra, che a livello demografico ha perso in
un anno circa 230 residenti con 781 nati e 1.530 morti, si cerca
oggi di fare il punto della situazione, domandandosi anche come
poter arginare il crollo demografico
In risposta alla nostra iniziativa presentata l'11 ottobre 2023,
il Presidente della Regione ci rassicurava, sottolineando che nel
DEFR vi erano presenti una serie di iniziative volte a migliorare
la situazione occupazionale, garanzie stabili per il futuro dei
nostri giovani.
Permettetemi una considerazione: oggi la situazione lavorativa,
soprattutto tra i giovani, non è così stabile e rosea, quindi ben
vengano anche i sostegni per acquistare la prima casa, come ha ben
evidenziato il Presidente, ma poi se manca una certa stabilità
lavorativa, di conseguenza viene a mancare anche quella familiare,
quindi il tema sarà pure complesso ma va affrontato, perché le
misure a sostegno della natalità non hanno risolto il problema, e i
dati lo confermano.
Ora, in merito a queste considerazioni, si interpella
l'Assessore competente per conoscere quali siano le possibili
soluzioni che l'Amministrazione regionale intende mettere in atto
al fine di contrastare il problema del calo demografico nella
nostra Regione.
Presidente -
Risponde l'assessore Marzi.
Marzi (SA) -
La questione del calo demografico emerge
come un tema sociale di estrema importanza e complessità, che
necessita di un approccio integrato tra i diversi livelli di
Governo e tra le varie politiche di settore.
Nonostante le azioni di sostegno alle famiglie, prettamente di
carattere economico, messe in campo sia dallo Stato che dalle
Regioni, per cercare di invertire la curva negativa della natalità
in Italia, i dati confermano una tendenza in peggioramento; ciò
dimostra che l'incentivo economico da solo non può bastare e che il
tema debba essere trattato a livello di sistema nazionale,
considerate tutte le dimensioni del fenomeno attraverso politiche
coordinate che possano contribuire a garantire un futuro
demografico equilibrato e sostenibile per l'intera nazione.
È a livello nazionale che occorre
in primis
ragionare
sulle politiche del lavoro fiscali, migratorie e di
welfare
,
in modo da rendere il sistema Paese più flessibile, competitivo e
in linea con l'economia degli altri Paesi europei.
In ambito regionale, evidenziamo quanto ultimamente abbiamo
messo in campo anche con la finalità di contribuire all'inversione
del preoccupante fenomeno della denatalità.
Nell'ambito delle politiche sociali, in accordo con il
territorio, abbiamo deliberato nelle ultime settimane la riduzione
del 20% delle rette a carico delle famiglie per i servizi di asilo
nido e di spazio gioco. Inoltre, proseguiamo il percorso per
soddisfare al meglio le richieste degli Enti locali rispetto al
finanziamento di posti aggiuntivi di asili nido e spazio gioco.
Grazie alla continuità delle risorse che il Consiglio assegna al
territorio, i posti di asili nido del biennio 2022-2023 sono
aumentati del 17%; se si realizzerà la previsione di nuovi posti
per il 2024, la percentuale di incremento nel triennio sarebbe di
oltre il 33%, per un numero complessivo di 862 posti.
L'offerta complessiva di servizi educativi, intesi come servizi
di nidi d'infanzia, spazio gioco e tate familiari, presenti nella
nostra regione al 31 dicembre 2023 è pari al 43,35% della domanda
potenziale, di cui il 39,72% offerte dal sistema pubblico e il
3,63% dal sistema privato.
A fine 2024, sulla base dell'esito della ricognizione effettuata
presso gli Enti locali, l'offerta complessiva dovrebbe raggiungere
la percentuale del 47,80%, tra le più alte in Italia; ciò significa
che 1.107 bambini della prima infanzia sui 2.316 presenti avrebbero
accesso a servizi educativi, di cui il 92% nell'ambito del sistema
pubblico.
Nel corso del 2023 il Dipartimento politiche sociali ha avviato
in via sperimentale un servizio educativo e pedagogico a sostegno
della neo-genitorialità completamente gratuito. Tale servizio vuole
rispondere al bisogno di accompagnamento e cura delle famiglie con
il supporto delle risorse presenti nella comunità locale che
aiutano a rilevare precocemente le situazioni di difficoltà.
Il servizio è complementare agli interventi offerti dall'Azienda
USL ed offre consulenze individualizzate di gruppo alle
neo-famiglie con un
focus
specifico sul ruolo del papà,
attività domiciliare di orientamento per il miglior utilizzo dei
servizi di prima infanzia presenti sul territorio.
Dal primo gennaio di quest'anno è attivo, attraverso la
procedura di co-progettazione, il nuovo centro per le famiglie, al
quale abbiamo dato recente rilievo con una conferenza stampa
dedicata sabato mattina.
Le sue attività sono rivolte a tutte le famiglie presenti sul
territorio regionale e pongono la centralità della famiglia sin dai
primi momenti della sua costituzione e lungo ogni fase del suo
ciclo di vita, favorendo quindi lo scambio di competenze e il
confronto tra pari, quale importante stimolo per interpretare al
meglio possibile il ruolo genitoriale educativo che assiste il
proprio familiare in situazioni di difficoltà.
Il Dipartimento politiche del lavoro e della formazione del
collega Bertschy ha comunicato inoltre di aver avviato la
sperimentazione di un
voucher
di conciliazione dedicato agli
utenti del programma GOL per l'erogazione dei servizi diversi dalla
prima infanzia agli anziani alle persone con disabilità.
Inoltre, il Dipartimento ha comunicato di aver programmato, già
per l'anno in corso, uno studio con l'Università della Valle
d'Aosta per un'approfondita analisi del bisogno dei servizi di
conciliazione di tutta la popolazione.
Il suo richiamo alla proposta di legge sul fattore famiglia mi
consente di informare l'intero Consiglio rispetto a quanto
relazionato nel corso dell'audizione della quinta Commissione
consiliare lo scorso 29 maggio.
In quella sede ho riconosciuto come la proposta abbia già
riportato l'attenzione sul tema che, di fatto, è oggetto di un
percorso già avviato con la legge regionale 24/2016 di stabilità
regionale 2017-2019, che prevedeva l'istituzione di un apposito
gruppo di lavoro interistituzionale per lo sviluppo del fattore
famiglia.
Ho ricordato che il gruppo, poi costituito nel 2017 con il
compito di elaborare fattori proporzionali al carico familiare per
il calcolo delle tariffe dei servizi appunto a carico delle
famiglie stesse, non abbia ancora concluso il percorso avviato.
Per quanto espresso quindi, anche prendendo atto di attenzione
rinnovata sul tema con la presentazione della PL 120, abbiamo
lavorato, nel rispetto di una linearità politica amministrativa in
ordine a quanto abbiamo riportato, con l'obiettivo di riprendere il
lavoro interrotto, attualizzarlo e portarlo a termine.
Pertanto, lo scorso 16 maggio abbiamo scritto a tutti i soggetti
che partecipavano al gruppo di lavoro al fine di costituirne la
composizione sulla base dell'attuale struttura assessorile in
ragione della mutata macro organizzazione della Regione rispetto al
2017.
Il gruppo di lavoro ricostituito ha ora il compito di riprendere
il percorso iniziato e non concluso e di produrre il documento di
analisi finale.
Nel contesto della proposta della 120, si inserisce appieno il
parere di astensione del CPEL dello scorso 23 ottobre, trasmesso ai
Presidenti del Consiglio e della Regione della proposta di
legge.
Il CPEL, nel condividere l'importanza e la necessità di
garantire alle famiglie eque modalità di accesso alle prestazioni,
evidenzia diversi aspetti da tenere in considerazione prima di
definire ogni decisione in merito.
Il CPEL stesso infatti ritiene imprescindibile un ulteriore e
maggiore approfondimento sulla realizzazione di studi e simulazione
anche attraverso l'istituzione di un tavolo di lavoro
interistituzionale.
Di fatto, uno degli aspetti fondamentali che spesso si
evidenzia, e che anche la sua iniziativa connota, è il fatto che
spesso, ahimè, le famiglie vengono individuate come oggetti di
contributi e iniziative, mentre quello che deve diventare il vero
oggetto del contendere è il fatto che le famiglie devono diventare
i soggetti che attuano le politiche a proprio sostegno.
Questo però è una parte del problema, perché se la politica e
l'Amministrazione possono dare una mano, in realtà per la soluzione
di questo problema, prima di tutto, ci vuole una presa in carico di
matrice comunitaria, perché non possono sicuramente essere le leggi
o i contributi a fare in modo che tutti quanti noi ci si renda
conto di dove malamente stiamo andando.
Presidente -
Per la replica, consigliere Ganis.
Ganis (LEGA VDA) -
Ovviamente, a mio avviso, sono le
famiglie quelle che soffrono maggiormente, comunque un tema
completo certamente, ma che va affrontato - come ha detto
giustamente lei - in un contesto nazionale però partendo
innanzitutto dalla nostra Regione, mettendo in atto tutte le misure
necessarie.
Lei ne ha evidenziate alcune, collaborando anche con l'Assessore
competente.
Abbiamo gli investimenti in politiche familiari, come asilo
nido, contributi alle famiglie, ma che possono - a mio avviso -
incentivare la natalità, ma occorrono anche altre misure. Lei non
le ha citate, io ne cito alcune: sostegno alle donne e ai padri
separati che spesso, come le ho detto, non riescono a conciliare
lavoro e figli. Questa è una misura che può essere gestita anche a
livello regionale. Poi rafforzare il congedo parentale e, per
quanto riguarda gli aiuti economici alle famiglie, rivedere alcuni
parametri, perché se una persona vive da sola con un figlio a
carico e possiede una casa, non è ricca e dovrebbe accedere
anch'essa a tutti gli aiuti concessi, sia a livello nazionale sia a
quelli regionali.
È chiaro, come lei ha ben evidenziato, il tema è molto
complesso, ma occorre intervenire in tempi brevi perché si è
calcolato che fino al 2040 ci saranno solo 5 milioni di giovani in
meno; una carenza, questa, di forza lavoro, una forza lavoro che
dovrebbe inserirsi in quel tessuto produttivo, economico, nazionale
e regionale, una carenza che già oggi noi tocchiamo con mano.
Mi permetta, Assessore, di ricordare la nostra proposta di legge
che vede come primo firmatario il collega Lavy, e che ha come
finalità quella di contrastare lo spopolamento dei piccoli Comuni
aumentandone l'attrattività, grazie a dei contributi mirati per le
famiglie appunto.
Una proposta di legge a nostro avviso da valutare e da
valorizzare.
Noi continueremo a vigilare sull'argomento, dato che sono le
famiglie quelle che soffrono maggiormente.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK