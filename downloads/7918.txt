Consiglio Regionale della Valle d'Aosta - Oggetto del Consiglio n. 2338 del 12 novembre 1986 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2338 del 12 novembre 1986 - Resoconto
OGGETTO N. 2338/VIII - NOTIZIA CIRCA L'INTENDIMENTO DELLA
SOCIETÀ AUTOPORTO, A PARTECIPAZIONE REGIONALE, DI SPONSORIZZARE UNA
SQUADRA DI CALCIO. - (Interpellanza)
PRESIDENTE:
Do lettura dell'interpellanza presentata dal
Consigliere Viberti:
INTERPELLANZA
APPRESO
da fonti giornalistiche che la "Società
Autoporto" avrebbe intenzione di sponsorizzare una squadra di
calcio;
CONSIDERATO
che la Regione ha una consistente
partecipazione in tale società;
PREOCCUPATO
per voci non controllate circa il
possibile impiego di fondi societari destinati alla promozione
delle attività autoportuali per la sponsorizzazione di cui
sopra
SI INTERPELLA
l'Assessore al Turismo, Urbanistica e Beni Culturali nonché
la Giunta per conoscere le valutazioni in merito a
tali
notizie nonché gli intendimenti della Giunta regionale in merito
all'uso dei citati fondi.
PRESIDENTE:
Ha chiesto la parola il Consigliere Viberti;
ne ha facoltà.
VIBERTI (N.S.):
Da un po' di tempo vanno molto di moda le
sponsorizzazioni delle squadre di calcio ed in questa lotta chi non
ha forze sufficienti e non conta abbastanza è destinato proprio a
rimetterci. Se poi ci si mette di mezzo anche la Società Autoporto,
credo che anche i più forti debbano cercare di fare bene i loro
conti, perché essa è una di quelle realtà economiche che hanno ben
pochi concorrenti nella nostra Regione, specie dopo
l'incentivazione che le abbiamo dato con un congruo versamento e
con la conseguente nostra partecipazione azionaria pari a circa il
35% del capitale societario.
Un giornale ha riferito appunto l'intenzione della società
Autoporto Valle d'Aosta di sponsorizzare una squadra di calcio. Noi
siamo preoccupati che i nostri "amati" autisti di T.I.R. non
possano usufruire di tutte le incentivazioni promesse e per le
quali, mi pare, dovevano essere stanziati 250 milioni, senza
ovviamente ricorrere all'organizzazione di partite di calcio sul
piazzale, ma, probabilmente, col mettere a loro disposizione dei
servizi migliori.
Siccome quella notizia non era molto precisa, mi sono permesso
di chiedere all'Assessorato al Turismo, Urbanistica e Beni
Culturali ed a tutta la Giunta di conoscere le valutazioni
dell'Amministrazione in merito e quali sono i suoi intendimenti
sull'uso dei fondi citati. Chiedo quindi se è già stato fatto
qualche cosa in proposito, augurandomi che questo "qualche cosa"
non coincida con la sponsorizzazione della squadra di calcio.
Mi sono rivolto in modo particolare all'Assessore al Turismo
perché, tutto sommato, anche gli autisti dei T.I.R. rappresentano
per la nostra Regione un introito che può essere assimilato a
quello che ci viene fornito dal comune turista, anche se si tratta
di persone che viaggiano per lavoro, ma che comunque spendono i
loro soldi qui in Valle. Nel caso di eventuali "promozioni" è
possibile affermare che esse possono, quindi, essere assimilabili a
quelle che vengono fatte nel settore turistico.
Mi siedo in attesa di avere delle risposte precise in
merito.
PRESIDENTE:
Ha chiesto la parola l'Assessore al Turismo,
Urbanistica e Beni Culturali Borbey; ne ha facoltà.
BORBEY (D.C.):
Quando è giunta questa interpellanza mi
sono premurato di chiedere all'Autoporto notizie in merito agli
interventi di spesa in attività promozionali e di assistenza
previsti dall'art. 4 della legge regionale 73 del 28 novembre 1975,
citata dal Consigliere Viberti, nella quale si prevedono appunto
250 milioni da destinare ad attività promozionali e di assistenza.
La Società Autoporto mi ha fatto sapere che, sempre in base a
quanto previsto dalla legge regionale n. 73, nel 1986 essa aveva
erogato importi per 270 milioni, nei quali non sono assolutamente
inclusi i 35 milioni che il Consiglio di Amministrazione
dell'Autoporto ha deliberato di spendere per sponsorizzare l'U.S.
Aosta Calcio. Si tratta di una delibera autonoma del Consiglio di
Amministrazione dell'Autoporto, nel qua le è presente anche la
Regione con il 35% del capitale societario, e mi risulta che la
stessa sia stata presa all'unanimità di voti dei Consiglieri
presenti. Probabilmente il Consiglio di Amministrazione ha ritenuto
che la sponsorizzazione dell'U.S. Aosta Calcio sia una forma di
promozione valida perché i colori rosso e nero sono anche i colori
della città di Aosta nel cui comprensorio l'autoporto è
inserito.
A titolo personale posso concordare con la scelta
dell'Autoporto, anche per ché non penso che ci sia nulla di strano
che quella società abbia sponsorizzato i colori rosso e nero, che
sono i colori della città e della Valle d'Aosta.
PRESIDENTE:
Ha chiesto la parola il Consigliere Viberti;
ne ha facoltà.
VIBERTI (N.S.):
Io sono soddisfatto d'aver appreso che i
soldi impegnati dalla Società Autoporto non rientrano nei fondi
destinati alla promozione che deve essere realizzata all'interno
dell'Autoporto stesso.
Quella Società è libera di fare tutte le sponsorizzazioni che
crede e mi auguro che l'Amministrazione regionale, per la parte che
le compete, dia sempre le opportune "dritte" a coloro che la
rappresentano e se le "dritte" sono quelle di sponsorizzare, anche
attraverso la Società Autoporto, l'U.S. Aosta Calcio, faccia pure.
Noi non abbiamo dei problemi in questo senso.
Sono un po' meno soddisfatto per le notizie e gli intendimenti
della Giunta in merito all'uso dei citati fondi, per ché mi si è
detto che sono stati impegnati 270 milioni, però non mi è stato
detto per che cosa. In più non mi è stato detto per che cosa
verranno impegnati nel prossimo anno.
Anche se a malincuore, pertanto, non posso dichiararmi
soddisfatto delle risposte dell'Assessore al Turismo, Urbanistica e
Beni Culturali, che, ancora una volta, ha perso l'occasione per
dare una risposta esauriente e completa ad un Consigliere
regionale.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK