Consiglio Regionale della Valle d'Aosta - Oggetto del Consiglio n. 1755 del 2 febbraio 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
BENI CULTURALI
Interventi vari
NOMINE E INCARICHI DI CONSULENZA E SPECIALI
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1755 del 2 febbraio 2016 - Resoconto
OGGETTO N. 1755/XIV - Interrogazione: "Aggiudicazione di
forniture all'impresa Akhet con procedure di affidamento
diretto".
Viérin M. (Président) -
Point 4 à l'ordre du jour. La
parole à l'Assesseur Rini.
Rini (UV) -
Merci Monsieur le Président.
Venendo puntualmente alle risposte, per quanto riguarda la sua
prima domanda, la richiesta che a suo tempo fece il collega Ferrero
di accesso agli atti, ex articolo 116, riguardava proprio quelli
che sono gli affidi diretti, a questo ci si riferiva, e il dato che
le è stato fornito è relativo proprio agli affidi diretti.
Venendo al secondo punto, l'ammontare complessivo dei lavori
relativo agli affidi diretti per il periodo di nove anni indicati è
di 1.334.092, IVA inclusa. Anche se questa cifra è ovviamente presa
nel suo insieme, detta così, anche a fronte dei nove anni di
periodo, può sembrare significativa, ma si tratta in media di 148
mila euro annuali, IVA inclusa, suddivisi a loro volta in tanti
piccoli interventi, spesso attivati con procedura d'urgenza, al
fine di limitare per quanto possibile gli eventuali disagi alla
cittadinanza. Si ricorda che la normativa regionale in materia è la
legge 20 giugno 1996, n. 12, che disciplina proprio i limiti e le
modalità di realizzazione in materia di opere e lavori pubblici
secondo criteri che tengano presente dell'efficienza e
dell'efficacia. La legge sopracitata al Capo VIII bis stabilisce le
disposizioni in materia di lavori concernenti i beni culturali. Si
sottolinea che gli affidi diretti di cui si tratta sono stati
effettuati nel pieno rispetto di quanto prevede la normativa agli
articoli 44 undecies e 15 ter, comma 9, per la specificità dei
lavori, e del d.lgs. 163, Codice dei contratti pubblici di lavori,
forniture e servizi, al Capo II, articoli dal 197 al 205. Si
precisa inoltre che la ditta Akhet ha partecipato e si è
aggiudicata la gara relativa allo scavo e all'indagine archeologica
di piazza Roncas lati sud-est, ovest e sud realizzati nel periodo
2006/2011. In conseguenza di ciò, i lavori effettuati in tale
periodo - e successivamente al Museo archeologico regionale per
ragioni di continuità scientifica - sono stati affidati alla ditta
Akhet S.r.l., in quanto è il soggetto che ha elaborato la
documentazione grafica, fotografica e le relazioni inerenti il
sottosuolo circostante il museo stesso, e quindi perfettamente a
conoscenza della complessa stratificazione presente nel sottosuolo
dell'area museale - così come peraltro è stato fatto per diversi
altri casi presenti in Valle d'Aosta - e in grado pertanto di
armonizzare e di mettere a sistema l'insieme delle conoscenze
archeologiche in questa limitata parte della nostra città. Comunque
tali affidi sono stati effettuati ovviamente nel rispetto della
normativa esistente in materia.
Si fa rilevare che in ambito locale le ditte in possesso della
certificazione necessaria per operare nel settore dei beni
culturali, in maniera particolare in quella dei beni archeologici,
non sono molte, e la conoscenza del territorio nell'ambito degli
aspetti scientifici dell'archeologia sono di fondamentale
importanza per una corretta e puntuale riuscita dell'intervento
stesso. In funzione della particolare attenzione dei decisori
politici regionali per le ricerche archeologiche e dei relativi
finanziamenti, si comunica che nel periodo preso in esame le ditte
archeologiche presenti sul mercato valdostano hanno operato
esattamente in eguale misura per conto dell'Amministrazione
regionale, in ossequio al noto principio generale della rotazione
che cerchiamo sempre di portare avanti. Si sottolinea inoltre che
gli interventi archeologici, con particolare riferimento alla
nostra complessità stratigrafica urbana - l'abbiamo visto in tante
altre realtà, ultimamente - normalmente hanno necessità di
ulteriori approfondimenti e difficilmente in una sola campagna
precisa di scavi, anche se programmati, è possibile concludere e
soprattutto giungere a risultati che siano da un lato
soddisfacenti, ma soprattutto scientificamente corretti. Spesso è
necessario ritornare criticamente proprio su questi depositi
stratigrafici lasciati in posto al fine di comprovare e avvalorare
l'interpretazione stessa della ricerca.
Infine, venendo all'ultima domanda che appare essere
particolarmente tendenziosa, effettuata anche con un intento che
può sembrare come accusatorio nei confronti dell'ufficio - io tengo
a precisare qui con quanta serietà e professionalità operano
quotidianamente le strutture della Soprintendenza per i beni e le
attività culturali -, si ribadisce in questa sede che i tecnici
competenti da sempre applicano puntualmente le norme di legge
vigenti, tenendo conto della specificità, della frammentarietà e in
alcuni casi - li conosciamo bene, collega, ne è a conoscenza anche
lei - dell'urgenza per la realizzazione dei compiti di tutela.
Collega Ferrero, io credo che sia un valore aggiunto essere
riusciti ad intervenire puntualmente in quelle situazioni di
criticità. Purtroppo in Italia, benché vi sia un immenso patrimonio
archeologico e di beni culturali, non sempre questo è stato fatto,
e gli esempi sono sotto gli occhi di tutti, quindi io credo che
questo sia un elemento importante.
Devo ammettere, collega, che trovo singolare che venga richiesto
al Consiglio regionale di discutere di lavori specifici e
frammentari come quelli archeologici riferendosi esclusivamente ad
un'unica ditta che ha la comprovata capacità e professionalità per
operare nel settore, perché - come le ho detto prima - nello stesso
periodo altre ditte presenti sul territorio hanno effettuato
lavori, per lo stesso tipo di importo, nello stesso periodo preso
in esame.
Presidente -
La parola al Consigliere Ferrero.
Ferrero (M5S) -
Grazie Presidente.
Non era mia intenzione mettere sotto accusa nessuno o qualcuno
in particolare. Rilevare però che nell'arco di nove anni una ditta
ottiene 57 affidi di forniture a trattativa privata, senza nessun
tipo di accertamento, denota anche in questo caso come i principi
di rispetto di certi canoni da parte della Giunta regionale siano
quanto meno singolari, perché quando si parla di buon andamento,
equità nello svolgimento ed efficacia dell'azione amministrativa,
qui mi pare che per 57 affidi...e se poi andiamo a vedere,
purtroppo non tutti i provvedimenti sono scaricabili da Internet,
ma ritengo che l'80-90 percento di questi affidi sia stato fatto
dallo stesso dirigente, che quindi ha fatto lo stesso tipo di
valutazione e lo stesso controllo sui lavori, dal punto di vista di
chi guarda fuori, non mi pare che sia un'operazione di una grande
trasparenza! Dire che c'erano poche ditte non assolve chi doveva
effettivamente assegnare i lavori dal fatto di fare anche uno
straccio di gara.
I lavori sono tutti urgenti. Mi rivolgo a tutti gli Assessori
all'istruzione e cultura che si sono succeduti (prima erano
Assessori alla pubblica istruzione). Se voi andate a vedere i
provvedimenti dirigenziali e le delibere dell'Assessorato che
riguardano la Soprintendenza, da 25 anni trovate su tutti la stessa
dicitura: all'interno dell'Assessorato non ci sono le
professionalità che consentono di svolgere questo o quel lavoro.
Sono 25 anni che nessuno si è accorto che mancano quelle
professionalità, di conseguenza si ricorre agli incarichi,
ovviamente fiduciari, ad affidi diretti. C'è quindi una specie di
elusione, nei termini di legge, per carità, ma qui continuate a
nascondervi dietro il dito che la legge lo consente. Oltre la legge
c'è anche il buon senso, c'è anche quanto deve apparire ai
cittadini, perché se 57 affidi vengono fatti quasi dallo stesso
dirigente alla stessa ditta, non si vuole mettere in croce nessuno,
ma qualche sospetto potrebbe anche venire: perché sempre a questi?
Perché sono in pochi? Fate uno straccio di gara anche con due, tre,
quattro ditte, ma fate un confronto! Poi questa è la stessa ditta
che si occupa di scavi e a cui è stata affidata l'organizzazione
della mostra che c'entra poco con l'attività di scavo. Perché a
quelli a cui è già stata affidata la questione dei lavori di scavo
viene affidata un'ulteriore fornitura che riguarda le mostre? Qui
vengono effettivamente alla luce dei grossi interrogativi: una
ditta che arriva da Roma e che poi, guarda caso, trasferisce la sua
sede legale a Roisan...ma questo è gossip, dove ha anche la casa
uno dei dirigenti che ha fatto il maggior numero di affidi, questo
è gossip, quindi è un caso.
Comunque non è arrivata la risposta che avrei voluto sentire. La
risposta è come al solito elusiva, della serie "abbiamo fatto tutto
bene", 1,334 milioni di euro di affidi fatti così, senza gara, per
voi è la regola, c'è la comprovata capacità e c'è sempre un'urgenza
nel fare i lavori. Magari se si esaminasse un pochettino meglio
qual è la situazione dei beni archeologici e dove si devono fare
gli interventi, si potrebbe evitare di utilizzare sempre questa
"urgenza massima" che poi fa sempre scegliere chi volete voi.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK