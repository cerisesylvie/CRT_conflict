Consiglio Regionale della Valle d'Aosta - Oggetto del Consiglio n. 2032 del 19 ottobre 2011 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Stoccaggio e smaltimento rifiuti
PARTECIPAZIONE E INIZIATIVA POPOLARE
Referendum e iniziativa popolare
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2032 del 19 ottobre 2011 - Resoconto
OGGETTO N. 2032/XIII - Petizione per richiedere un confronto
fra esperti in merito alla realizzazione tra un impianto di
trattamento a freddo dei rifiuti ed un impianto di
pirogassificazione, nonché una contemporanea moratoria del bando di
gara per l'impianto di pirogassificazione. (Reiezione di una
risoluzione. Approvazione di un'altra risoluzione)
Petizione
Al Presidente del Consiglio della Regione Valle
Noi cittadini valdostani sosteniamo la richiesta di CONFRONTO
tra esperti - individuati fra le parti - tra un impianto di
trattamento a freddo dei rifiuti proposto dal Comitato
ValleVirtuosa e lo scenario di pirogassificazione proposto
dall'Amministrazione regionale. Chiediamo contemporaneamente una
MORATORIA del bando di gara per l'impianto di pirogassificazione in
modo da permettere il confronto richiesto.
Seguono le firme di 11.007 cittadini
(omissis)
Président
- Collègues, le 3 juin 2011 une pétition signée
par 11.007 citoyens qui demandent une confrontation entre experts
sur la réalisation d'un système de traitement à froid des déchets
et du système de pyrogazéification et, contextuellement, une
moratoire sur l'appel d'offres lancé par la Région pour la
réalisation du pyrogazéificateur a été présentée à la Présidence du
Conseil, aux termes de l'article 36 du Règlement intérieur. Le
Bureau de la Présidence, par sa délibération n° 85/2011, a décidé
de la recevabilité et de l'admissibilité de la pétition, et a
ouvert l'instruction en demandant des informations et des
éclaircissements au Président de la Région, à l'Assesseur au
territoire et à la Commission du Conseil "Aménagement du
territoire". Par lettre en date du 23 septembre 2011 l'Assesseur au
territoire a envoyé ses observations et, en date de 10 octobre
2011, le Président de la III
e
Commission a transmis à la
Présidence un rapport conclusif sur la question.
Aux termes du 4
e
alinéa de l'article 36 du Règlement
intérieur la pétition est soumise à l'examen du Conseil. La
discussion est ouverte.
La parole au Président de la III
e
Commission, le
Conseiller Comé.
Comé (SA-UdC-VdA)
- Grazie Presidente.
I preamboli li ha già illustrati lei, quindi evito di leggere la
parte che riguarda sia il momento in cui è stata presentata la
petizione, sia tutti gli interventi che sono stati fatti da parte
dell'Ufficio di Presidenza. Come ha detto lei, abbiamo inviato il
10 ottobre, a seguito di una serie di audizioni che la commissione
ha deciso di sentire...per predisporre, come per tutte le
petizioni, un testo da presentare all'aula consiliare.
In relazione alla petizione di cui in oggetto e assegnata alla
III Commissione consiliare in data 23 giugno, mi pregio comunicarle
le risultanze degli approfondimenti svolti dalla stessa. In data 8
luglio 2011, la Commissione ha proceduto all'audizione di una
delegazione degli amministratori comunali che hanno costituito il
Comitato ValleVirtuosa.
Il Signor Chaussod ha ricordato il percorso che ha portato alla
costituzione del Comitato, ha illustrato le preoccupazioni generate
nella popolazione dall'ipotesi di realizzazione di un impianto di
pirogassificazione, evidenziando che tale tecnologia è scarsamente
sperimentata e che la problematica delle emissioni è
particolarmente sentita dai cittadini. Ha precisato inoltre che
l'impianto risulta sovradimensionato per le esigenze della Regione,
in considerazione della legislazione regionale vigente che prevede
una riduzione della produzione di rifiuti indifferenziati e ha
espresso, pertanto, il timore che si possano in futuro smaltire
rifiuti provenienti da altre Regioni italiane, citando, ad esempio,
il caso di Napoli. Ha riferito di ritenere che la scelta
dell'impianto di pirogassificazione sia in contrasto con altre
scelte effettuate dalla Regione e dagli enti locali finalizzate ad
ottenere riconoscimenti di aree di notevole interesse ambientale e
paesaggistico. Ha ribadito che le richieste della petizione sono
finalizzate ad ottenere un confronto tra tecnici con sistemi
alternativi al pirogassificatore, quali il trattamento meccanico
biologico e ha fatto presente che con l'aumento della raccolta
differenziata si allungherebbe la durata del IV lotto della
discarica.
Il Signor Tamone ha ricordato che il Consiglio comunale di
Etroubles ha adottato una deliberazione finalizzata a richiedere
all'Amministrazione regionale una moratoria dell'appalto in corso
per la realizzazione di un pirogassificatore in Valle d'Aosta e di
attivare un confronto tecnico fra le varie soluzioni percorribili.
Ha illustrato i contenuti della deliberazione, ribadendo
l'opportunità di attivare anche in Valle d'Aosta la raccolta
dell'umido, al fine di raggiungere gli obiettivi di raccolta
differenziata fissati dalle normative vigenti. Ha chiesto infine
all'Amministrazione regionale un'attenta riflessione in merito alla
decisione di procedere alla realizzazione di un
pirogassificatore.
Il Signor Momigliano Levi ha ribadito che il Comitato
ValleVirtuosa chiede un confronto tra tecnici in merito ai diversi
sistemi di trattamento dei rifiuti ed ha auspicato che si adotti un
sistema di smaltimento dei rifiuti più rispettoso dell'ambiente e
della salute. Ha ricordato che la città di Aosta presenta già
attualmente diverse criticità dal punto di vista ambientale e ha
fatto presente che dove i sistemi di pirogassificazione sono stati
adottati, oltre a problemi di funzionamento, sono emerse
problematiche connesse alla salute in relazione alle emissioni di
tali impianti.
Il Signor Curtaz ha fatto presente che citare l'esempio di
Napoli appare poco serio dal punto di vista della correttezza
intellettuale e ha dichiarato di ritenere opportuno che il
confronto avvenga su basi tecniche tra i tecnici incaricati dalla
Regione per la realizzazione del pirogassificatore e tra altri
tecnici indicati dal Comitato ValleVirtuosa.
Il Signor Chaussod ha ribadito che l'intento della petizione è
quello di richiedere un confronto tra esperti di natura
tecnico-scientifica su due diversi scenari e non un confronto tra
gli amministratori del Comitato ValleVirtuosa e la Commissione
consiliare o l'Assessore regionale competente e ha precisato che
nel volantino sono espresse le preoccupazioni della popolazione. Ha
affermato di ritenere inusuale il fatto che si pongano delle
questioni tecniche agli auditi e ha riferito di non essere nelle
condizioni di fornire delle risposte a tali domande. Vorrei solo
precisare che le richieste che sono state formulate erano quelle
sul documento, che era stato pubblicato, presentato, distribuito e
firmato dal Comitato ValleVirtuosa, e quindi distribuito in tutte
le località. Noi pertanto ci siamo attenuti esclusivamente a
chiedere le questioni che loro avevano citato nella loro locandina.
Ha precisato infine che se associare i rischi per la salute con la
presenza di impianti di trattamento a caldo dei rifiuti è
considerato terroristico, non riesce a definire il fatto che si
paragoni la situazione di Aosta con quella di Napoli e ha ricordato
che anche con la soluzione proposta dall'Amministrazione regionale
una quota di rifiuti verrebbe smaltita in Germania.
Il Signor Avetrani ha fatto presente che la scelta della
tecnologia della pirogassificazione preclude ai Comuni la
possibilità di effettuare delle scelte virtuose nell'ambito della
raccolta dei rifiuti e ha citato, ad esempio, la possibilità di
gestire distintamente la frazione organica del rifiuto.
Chaussod ha chiesto un chiarimento in merito all'intendimento
della Commissione di audire a campione alcuni sottoscrittori della
petizione.
Il Signor Donnet infine ha chiesto che il Comitato ValleVirtuosa
sia informato in merito alle modalità di scelta dei firmatari che
saranno auditi e che qualche rappresentante del Comitato possa
partecipare sia all'eventuale estrazione che alla successiva
audizione.
In data 20 luglio il sottoscritto ed i Capigruppo consiliari
hanno deliberato all'unanimità, di demandare al Comitato
ValleVirtuosa l'individuazione di un campione di 15 cittadini
firmatari la petizione da audire in una prossima riunione della
commissione. In data 23 settembre la commissione ha audito un
campione di cittadini firmatari la petizione; hanno partecipato
alla riunione i signori Leonardo Tamone, Luca Barbieri, Carlo
Vettorato, Alessandro Bortot, Andrea Desandré, Fabrizio Roscio,
Jean-Louis Aillon, Paolo Meneghini e le signore Anna Gamerro,
Jeanne Cheillon, Elisa Desandré, Rosetta Bertolin, Lorenza Palma e
Carola Carpinello, i quali hanno manifestato ampiamente la loro
contrarietà alla realizzazione di un pirogassificatore e hanno
condiviso, in particolare, le considerazioni espresse dai signori
Roscio, Vettorato, Aillon e della Signora Palma che sono di seguito
riportate.
Il Signor Roscio ha presentato un documento il quale fa
riferimento ad un'analisi oggettiva del ciclo di vita (LCA), svolta
nel 2007 dal professor Giugliano del Politecnico di Milano, che è
stata strumento di indagine nel recente passato per comparare due
scenari di smaltimento dei rifiuti in Valle d'Aosta: il primo
basato sul termovalorizzatore, il secondo sul piano regionale dei
rifiuti e quindi anche attraverso il trattamento meccanico. Tale
studio ha preso in considerazione quattro indicatori: il
riscaldamento globale, l'acidificazione, la tossicità umana e la
formazione fotochimica di ozono. Da tale ricerca è emerso che lo
scenario basato sulla termovalorizzazione risulterebbe migliore per
gli ultimi tre requisiti sopraindicati. Ha rammentato che nel mese
di aprile del 2009 l'Agenzia regionale per la protezione
dell'ambiente (ARPA) ha svolto una relazione in cui mette in
discussione lo studio redatto dal professor Giugliano e pone in
evidenza alcune criticità; in particolare, sottolinea che nella
valutazione dell'impatto sulla salute umana e sull'ambiente
dell'impianto in questione non è stato tenuto conto delle relative
ricadute su scala locale, ma solo su quella globale, senza fare
quindi una considerazione più specifica rispetto alla dimensione
territoriale della nostra Regione. Ha sottolineato che tale
documento pone delle conclusioni contrastanti rispetto allo studio
LCA ed opinabili in merito ai fattori di emissione che sarebbero
prodotte da tale impianto. Ha sostenuto che l'analisi LCA risulta
essere superata, in quanto si basava sulla realizzazione del
termovalorizzatore, dal momento che la scelta dell'Amministrazione
regionale è ora quella di perseguire la realizzazione del
pirogassificatore per lo smaltimento dei rifiuti. Ha ritenuto che
il recupero di materia, l'impatto sulla salute umana su scala
locale, l'economicità e le possibilità evolutive degli impianti
possano costituire una parte degli indicatori che dovranno essere
presi in considerazione per la predisposizione di una nuova
valutazione LCA in relazione allo scenario del pirogassificatore,
oltre ad altri parametri che dovranno essere determinati da un
tavolo di lavoro tecnico. Ha fatto presente, infine, che le linee
guida di gestione dei rifiuti nelle aree di montagna stabilite
dalla Commissione Europea nell'anno 2000 prevedono che nelle zone
alpine, compresa la Valle d'Aosta, a causa della delicatezza del
contesto territoriale e della difficoltà di dispersione degli
inquinanti, non bisognerebbe ricorrere ad impianti di
incenerimento. Ha ritenuto, come premessa irrinunciabile, il
rispetto delle gerarchie stabilite dalla normativa nazionale ed
europea per lo smaltimento dei rifiuti ed un piano regionale per la
riduzione degli stessi che, a fronte di azioni ed investimenti,
restituisca risultati misurabili e valutabili. In quest'ottica, ha
sottolineato che sarebbe opportuno potenziare il recupero di
materia, raggiungendo su tutto il territorio regionale la quota
minima di raccolta differenziata del 65 percento entro la fine di
dicembre 2012. Ha concluso affermando che, in mancanza di uno
studio comparativo fondato su parametri oggettivi e condivisi,
vengono a mancare trasparenza e condivisione nell'azione del
Governo regionale e che, per evitare tensioni crescenti, è
auspicabile un confronto serio con le istituzioni.
Il dottor Vettorato ha riferito che esistono solo studi negativi
sugli effetti gravissimi sulla salute prodotti dall'incenerimento
dei rifiuti e che gli stessi emergono dai dati statistici ed
epidemiologici evidenziati da migliaia di studi, per la maggior
parte, di fonte anglosassone o americana, difficilmente
confutabili, i quali dimostrano che i Paesi in cui ci sono molti
inceneritori, negli ultimi 20 anni, da quando si è sviluppata la
medicina ecologica, si sono resi conto delle conseguenze
estremamente dannose legate all'uso degli stessi. In particolare,
ha sostenuto che l'utilizzo di un impianto del genere nel nostro
territorio, che presenta delle peculiarità dal punto di vista
geografico e dimensionale, porterebbe un aumento di malattie
cancerogene - che colpirebbero innanzitutto le fasce più deboli di
età - e mentali, fino ad arrivare alla demenza, causate dagli
effetti deleteri dei metalli pesanti. Per queste motivazioni, una
componente medica ha prodotto della documentazione in merito ed
invita la popolazione e l'Amministrazione regionale a rinunciare
all'uso di inceneritori. Fa presente che, purtroppo, i dati della
qualità dell'aria in Valle d'Aosta e di quelli dell'Atlante
epidemiologico e dell'Atlante della mortalità in Valle d'Aosta non
sono così confortanti, in quanto emerge che i casi di mortalità per
cancro e per malattie cardio-circolatorie sono superiori alla media
nazionale.
Il dottor Aillon conferma che gli inceneritori producono
sostanze cancerogene e pertanto contribuiscono a generare malattie
cardio-polmonari e respiratorie causate dalle polveri di metalli
pesanti, di diossine e di particolato fine e ultrafine che,
entrando in circolo nel corpo umano, riescono ad arrivare a livello
sistemico. Esprime perplessità sulla scelta dell'Amministrazione
regionale di adottare un pirogassificatore di grandi dimensioni per
un territorio piccolo come il nostro e sarebbe più opportuno
investire i fondi stanziati per incentivare maggiormente la
raccolta differenziata.
La Signora Palma ha formulato alcuni rilievi di ordine giuridico
ricordando che la Corte costituzionale nella sentenza n. 61/2009,
riguardante la legge regionale n. 31/2007, ha evidenziato che la
Regione Valle d'Aosta difetta tanto di una competenza statutaria
generale in materia di tutela dell'ambiente, quanto di un titolo
statutario specifico in materia dei rifiuti. Ha precisato che la
competenza regionale sull'argomento deriva esclusivamente dalla
delega alle Regioni in materia di gestione. Ha ricordato che
l'articolo 4 della direttiva CEE 98 del 2008 e l'articolo 179 del
decreto legislativo n. 152/2006 prescrivono la gerarchia delle
tipologie di trattamento dei rifiuti, ed ha sottolineato che il
recupero energetico è considerato in via subordinata ad altri
trattamenti. Ha rammentato che le succitate normative stabiliscono
dei principi fondamentali quali l'obbligo di trattare i rifiuti in
modo da evitare impatti negativi sull'ambiente e sulla salute umana
e ha concluso ritenendo che l'accoglimento della moratoria da parte
dell'Amministrazione regionale sarebbe una scelta responsabile.
In data 29 settembre la commissione ha audito la dott.ssa
Zublena, Assessore al territorio e ambiente, il Signor Fulvio
Bovet, funzionario dello stesso Assessorato e il dottor Giovanni
Agnesod, direttore dell'ARPA.
L'Assessore Zublena ha ricordato che il confronto tra le varie
tecnologie per lo smaltimento dei rifiuti è stato effettuato nel
corso degli anni nell'ambito di diversi studi e ha fatto presente
che alcuni rappresentanti del Comitato ValleVirtuosa sostengono che
gli studi comparativi sono stati effettuati da tecnici incaricati
dall'Amministrazione regionale, e pertanto propensi ad assecondare
la volontà dell'Amministrazione stessa. Ha rammentato che dal
confronto, secondo il metodo LCA, tra il trattamento
meccanico-biologico con utilizzo della discarica ed il
termovalorizzatore, era emerso che quest'ultimo era migliorativo ed
ha evidenziato che il pirogassificatore rispetto al
termovalorizzatore è meno impattante avendo una taglia più ridotta.
Ha riferito, rispetto all'ipotizzata moratoria del bando di gara,
che le procedure sono in fase avanzata essendo già pervenute le
offerte ed avviate le attività della commissione aggiudicatrice. Ha
altresì ipotizzato che una decisione di sospendere la gara possa
creare dei contenziosi con le imprese che partecipano alla gara. Ha
sottolineato l'evoluzione della posizione del Comitato
ValleVirtuosa, evidenziando che nello scenario alternativo proposto
è previsto il conferimento del CDR prodotto ad impianti fuori Valle
per un trattamento di combustione e che pertanto il vero quesito
sia: "chiudiamo il ciclo dei rifiuti in Valle d'Aosta o meno"
indicando che nello scenario previsto dall'Amministrazione
regionale solo un quantitativo fra il due ed il quattro percento
circa dei rifiuti verrebbe smaltito fuori dal territorio regionale,
in quanto non sarebbe ipotizzabile la realizzazione di una
discarica per tale tipologia di rifiuti. Ha fornito alcune
precisazioni in merito alle attività di sperimentazione che la
ditta aggiudicataria dell'appalto dovrà mettere in atto. Ha
ribadito che la scelta del pirogassificatore rispetto al
termovalorizzatore è stata fatta in quanto maggiormente rispondente
alla realtà locale e meno impattante dal punto di vista ambientale.
Ha concordato sul fatto che ogni attività umana comporta
l'emissione di inquinanti ed ha fatto presente che la Plaine di
Aosta è soggetta ad una puntuale attività di monitoraggio della
presenza di inquinanti. Ha ribadito, inoltre, che rispetto alla
situazione attuale l'incidenza stimata dall'ipotesi della
realizzazione del pirogassificatore è da considerarsi trascurabile.
Ha sottolineato che in merito a questa tipologia di problematiche
vi è un approccio eccessivamente emotivo ed ideologico.
Il Signor Bovet ha fornito alcune informazioni inerenti alla
composizione della commissione che valuterà le offerte pervenute
per la realizzazione dell'impianto di pirogassificazione e della
successiva gestione ed alle attività esplicate dalla stessa. Ha
illustrato la tempistica delle varie fasi delle procedure connesse
alla gara di appalto precisando che l'avvio del procedimento risale
al 26 novembre 2010; ha sottolineato che si potrebbe verificare
l'ipotesi che entrambe le offerte non siano ritenute ammissibili
dalla commissione.
Il Signor Agnesod ha spiegato il ruolo avuto dall'ARPA
nell'analisi dei documenti Giugliano e Fanelli, ricordando che
l'ARPA aveva rilevato due problematiche: l'incongruenza di alcuni
dati di partenza e di alcune debolezze della tecnica di analisi
LCA, in quanto non tiene sufficientemente conto delle specifiche
realtà locali, mentre risulta assolutamente valida se applicata su
scala globale. Ha ricordato che l'ARPA ha effettuato un confronto
tra lo scenario del pirogassificatore e lo scenario proposto dalle
associazioni ambientaliste; ha riferito inoltre che l'ARPA ritiene
che l'impianto di pirogassificazione in corso di progettazione non
abbia degli impatti significativi sulla qualità dell'ambiente
locale e fornisce alcune informazioni in merito al complesso
normativo che definisce i valori limite delle emissioni. Ha
sottolineato che il pirogassificatore rispetto al
termovalorizzatore, già per il fatto di avere delle dimensioni più
ridotte e di trattare un quantitativo inferiore di rifiuti,
garantisce una riduzione delle emissioni anche in considerazione
dello sviluppo delle tecnologie.
L'Assessore Zublena ha ribadito che gli studi effettuati dalla
Regione prima di individuare la tecnologia da utilizzare per il
trattamento dei rifiuti sono stati resi pubblici tramite la
pubblicazione sul sito internet dell'Amministrazione regionale.
In data 5 ottobre 2011 la commissione ha audito il Signor Albert
Lanièce, Assessore alla sanità, salute e politiche sociali.
L'Assessore Lanièce ha riferito di non voler entrare nel merito
delle scelte tecniche ed ha precisato che già nel 2007, quando si
era ipotizzata la realizzazione di un impianto per la
valorizzazione energetica dei rifiuti, l'Assessorato della sanità
aveva già predisposto una valutazione di impatto sanitario
preliminare. Ha fatto presente che le emissioni dei
termovalorizzatori rispettano ampiamente i limiti di legge, e che
relativamente ai pirogassificatori sono disponibili i primi studi
su sei impianti per ciò che riguarda gli inquinanti e da essi
risulta che le emissioni nocive sono decisamente inferiori rispetto
ai termovalorizzatori. Ha fornito alcuni dati inerenti alle
emissioni di metalli pesanti, furani, diossine, ossido di azoto
evidenziando che tali dati, da un punto di vista sanitario, sono
confortanti in relazione alla costruzione dell'impianto di
pirogassificazione e ha infine ricordato che negli impianti di
trattamento meccanico-biologico si riscontra una presenza massiccia
di ammoniaca. Ha contestato alcune affermazioni in merito al fatto
che la Valle d'Aosta sia in testa alle classifiche per morti
connesse ai tumori e ha spiegato che l'aumento di alcuni
riferimenti inerenti all'incidenza ed alla prevalenza dei tumori in
Valle d'Aosta è strettamente correlata all'attività di diagnostica
preventiva, e che i dati della Regione sono in linea con le altre
Regioni dell'Italia settentrionale. Questa è la parte di tutte le
audizioni che la commissione ha effettuato in questo periodo.
Come commissione, poi, abbiamo elaborato una parte conclusiva.
La commissione ha suddiviso le richieste formulate nella petizione
- e una era il confronto - in due parti. Sulla parte dove viene
accolto in termini pratici il confronto vi è stato un voto
all'unanimità ed è questa parte:
"Pur ritenendo congruo il
numero di incontri con il pubblico organizzati dall'Amministrazione
regionale (ben nove nel corso degli anni 2010-2011) per rendere
note le ragioni ambientali, sanitarie, tecniche ed economiche della
scelta approvata dal Consiglio regionale in data 24 marzo 2010
(scelta sulla quale non c'è stato neanche un voto contrario)
relativamente al trattamento finale dei rifiuti in Valle
d'Aosta; preso atto della petizione sottoscritta da 11.007
cittadini che chiedono un ulteriore confronto tra esperti per
comparare il sistema di trattamento a freddo così come proposto dal
Comitato ValleVirtuosa e quello approvato dal Consiglio regionale;
ritenendo importante che i cittadini abbiano la possibilità di
ricevere la più ampia informazione su una materia di così grande
rilevanza; all'unanimità dei suoi componenti, invita il Consiglio
ad accogliere la richiesta di confronto".
La seconda parte riguardava il bando di gara, la moratoria:
"La commissione, inoltre, ricordato che il bando di gara è stato
pubblicato nel novembre 2010 e che il termine per la presentazione
delle offerte era fissato per il 6 giugno 2011; preso atto che la
petizione è stata presentata in data 3 giugno 2011 e che per la sua
ricevibilità e ammissibilità necessitava ancora di una valutazione
da parte dell'Ufficio di Presidenza del Consiglio regionale e che
la petizione stessa è stata assegnata alla III Commissione in data
23 giugno 2011; constatato che la fase del bando in cui le offerte
dovevano essere presentate si è conclusa già prima dell'avvio
dell'iter in Commissione
(tuttavia abbiamo fatto un'altra
considerazione, siamo andati oltre a quello che chiedeva la
petizione)
; considerato che gli organi e gli uffici competenti
stanno espletando la procedura di gara e che, ad oggi, non sussiste
alcun presupposto tecnico e/o giuridico che giustifichi la
sospensione di tale attività e che, come si evince da fonti
giurisprudenziali - quali diverse sentenze del Consiglio di Stato e
del Tar della Valle d'Aosta - l'amministrazione pubblica conserva
la possibilità
(su questo avevamo dato a tutti i componenti
della commissione le diverse sentenze, TAR della Valle d'Aosta, TAR
della Toscana, TAR della Calabria e alcune sentenze del Consiglio
di Stato)
di valutare la persistenza dell'interesse pubblico
all'esecuzione delle opere fino all'aggiudicazione definitiva e
che, anche in caso di eventuale revoca dell'aggiudicazione
provvisoria, non può essere accolta la richiesta di indennizzo da
parte del soggetto aggiudicatario
(questo lo si evince dalle
sentenze)
; ritiene pertanto, sulla base delle considerazioni
sopra esposte e a maggioranza dei suoi componenti, di non poter
proporre al Consiglio l'accoglimento della richiesta di
moratoria"
.
Grazie.
Presidente
- È stata depositata alla Presidenza del
Consiglio una proposta di risoluzione che prego di voler
distribuire; poiché può essere utile per quanto riguarda il
dibattito, propongo di provvedere alla sua iscrizione...chiedo
scusa, siamo in argomento.
La parola alla Consigliera Carmela Fontana.
Fontana (PD)
- Grazie Presidente.
La questione della gestione dei rifiuti in Valle arriva oggi ad
affrontare uno snodo centrale che, dal nostro punto di vista, non
si può semplicemente ridurre ad una questione polemica fra
ideologie contrapposte o fra piccoli interessi elettorali, come in
questi anni di discussione ci è capitato troppo spesso di vedere.
Si tratta infatti di una problematica fondamentale del mondo
moderno, quella di trovare una soluzione allo smaltimento dei
rifiuti che, se continuiamo a produrre di minuto in minuto e senza
le adeguate politiche di riduzione, di riciclaggio e di
smaltimento, finirebbero per sommergerci. Si tratta quindi non di
fare una scelta, ma di fare tutte quelle scelte che, agendo tutte
insieme, possano contribuire alla soluzione. La parola chiave che
dovrebbe fondare questa nostra discussione e guidarci nel nostro
ruolo di amministratori dovrebbe essere sempre "responsabilità",
verso il futuro e le nuove generazioni, e "partecipazione", con i
cittadini, al fine di creare prospettive realistiche.
Cercherò di ripercorrere le tappe fondamentali che hanno
caratterizzato la questione di cui discutiamo oggi. È dal 2005 che
la politica valdostana cerca una soluzione valida per dare una
risposta alla fine, annunciata, della discarica di Brissogne. Già
allora era chiaro che l'evoluzione demografica ed economica della
Valle d'Aosta imponeva un cambiamento radicale nella gestione dei
rifiuti, sia sul versante della produzione e dei comportamenti
individuali e collettivi, sia su quello del loro trattamento. Nel
2005 l'Amministrazione regionale ci prospetta l'ipotesi di
costruire il classico inceneritore, bruciando la massa di rifiuti
prodotti, per trarne una valorizzazione energetica, di bonificare
la discarica e di lavorare concretamente per la riduzione dei
rifiuti e per la raccolta differenziata. Parte così l'iter
amministrativo fatto di consulenze, progettazioni, indagini, del
percorso di valutazione politica e di decisione propria degli
organi istituzionali, fino alla scelta della Giunta regionale del
marzo 2008, in cui si dà il via libera all'impianto di
termovalorizzazione ed al recupero ambientale della discarica di
Brissogne. Un anno dopo, nel 2009, si cambia idea, si decide di non
procedere più allo smantellamento della discarica e di costruire
accanto al termovalorizzatore anche un impianto sperimentale per la
produzione di combustibili da rifiuto (CDR). Passa ancora un anno,
e con la deliberazione del 24 marzo 2010 si decide di abbandonare
la scelta dell'inceneritore per una tecnologia meno invasiva e
pericolosa come quella del pirogassificatore.
La posizione del PD è sempre stata coerente, ci siamo assunti la
responsabilità di cercare anche dall'opposizione una soluzione
complessiva del problema, cercando di far presente
all'Amministrazione che concentrare tutte le energie sulla scelta
di bruciare o gassificare i rifiuti era, e rimane, una soluzione
parziale in assenza di politiche forti per ridurre la produzione di
rifiuti, la loro differenziazione, il loro riciclaggio.
Con il nostro voto favorevole alla delibera n. 1117 volevamo
dare un preciso segnale politico: concentriamo le energie sul
cambiamento vero, quello dei comportamenti quotidiani di tutti,
dell'assunzione di responsabilità collettiva e del coinvolgimento
di tutti i cittadini nei confronti dell'ambiente, per fare della
Valle d'Aosta un esempio di responsabilità e di partecipazione. Un
capovolgimento dei pesi e delle misure, in cui i valdostani vengono
chiamati a farsi carico in prima persona della gestione e della
salvaguardia dell'ambiente, sperimentando un diverso modello di
sviluppo delle nostre città e della nostra vita quotidiana. A più
riprese abbiamo chiesto che si desse gambe agli obiettivi di
incrementare la raccolta differenziata, la riduzione ed il
riciclaggio dei rifiuti attraverso emendamenti e prese di posizione
sui capitoli finanziari dell'Amministrazione. Un sistema realmente
innovativo per la gestione dei rifiuti deve, per il Partito
Democratico, basarsi su una partecipazione collettiva, su una
sensibilità diffusa fatta di comportamenti e di scelte quotidiane e
su un modello di sviluppo sostenibile, capace di comprendere anche
le soluzioni tecnologiche più avanzate, per trattare in tutta
sicurezza ciò che non si può riciclare o differenziare.
Oggi 11.000 cittadini - il 10 percento dei valdostani - ci
chiedono un confronto, una discussione aperta e pubblica sulle
alternative senza preclusioni e rigidità, capace di coinvolgere
tutti. Se le parole chiavi, come ho cercato di dire all'inizio,
sono "responsabilità" e "partecipazione" e se siamo convinti che
non risolveremo il problema dei rifiuti senza una convinta adesione
di tutti i cittadini al cambiamento necessario degli stili di vita,
di produzione e di gestione dei rifiuti, non possiamo che aderire
alla larga richiesta della petizione e predisporre concretamente un
confronto su larga scala.
Prima di concludere, vorrei ringraziare il Presidente della III
Commissione per la disponibilità e l'apertura al confronto e tutti
i commissari per il lavoro di approfondimento svolto sul tema,
riconoscendo l'importanza dell'ulteriore confronto tra esperti e
tecnici, che preveda l'utilizzo della metodologia LCA e che sia
concordato fra Amministrazione regionale ed il Comitato
ValleVirtuosa. È indispensabile che tale confronto avvenga prima
che si sia provveduto all'aggiudicazione provvisoria della gara di
appalto in corso, perché il confronto, se costruttivo, non è mai
una perdita di tempo, ma è una risorsa. Grazie.
Presidente
- La parola al Consigliere Tibaldi.
Tibaldi (PdL)
- Grazie Presidente.
Come ricordava prima la collega Fontana, sono ormai sei anni che
questo Consiglio e la III Commissione, della quale faccio parte
solo dal 2008, ma alla quale ho partecipato per alcuni lavori anche
nella precedente legislatura proprio su questo tema, si occupano
della tematica dello smaltimento finale dei rifiuti. Poiché siamo
in dirittura d'arrivo con l'esaurimento della discarica, è
inevitabile che si proceda un po' celermente all'individuazione di
una soluzione.
Sia la collega Fontana che il Presidente Comé hanno ripercorso
le tappe dell'
excursus
un po' rocambolesco delle scelte
inizialmente fatte da questo Consiglio, che prima andavano verso
l'ipotesi di un termovalorizzatore con anche smaltimento dei
rifiuti già conferiti e stoccati in discarica, e nel 2010 verso una
visione un po' innovativa, anche se sperimentale, di un sistema di
pirolisi e gassificazione. Distinguo "pirolisi" e "gassificazione",
perché nel linguaggio parlato si tende, secondo una visione
ideologica, a definire il termovalorizzatore genericamente
inceneritore ed il sistema di pirolisi e gassificazione,
pirogassificatore, un tutt'uno, quando invece sono due sistemi
distinti. Questo lo abbiamo potuto verificare, come membri della
commissione, avendo partecipato ad alcuni sopralluoghi in Italia ed
in Norvegia; si tratta di due sistemi distinti che vengono
utilizzati per prodotti distinti.
Allora, venendo al nocciolo della questione, senza ripetere le
conclusioni che ha citato il Presidente Comé, che hanno trovato
l'unanimità sul largo confronto che si vuole instaurare con coloro
che hanno sottoscritto la petizione, e la maggioranza per quanto
riguarda invece lo stop all'adozione degli atti amministrativi
inerenti le procedure di appalto per l'avvio del sistema di
trattamento finale dei rifiuti, devo dire che innanzitutto mi ha
stupito in questi numerosi incontri che abbiamo avuto con i
rappresentanti del Comitato ValleVirtuosa una certa presunzione che
è stata sottolineata, nel voler affermare...come se coloro che in
quei momenti ci parlavano fossero gli unici a preoccuparsi della
salute dei valdostani e dell'ambiente che ci circonda!
Credo che tutti noi siamo essere umani che respirano la stessa
aria dei cittadini che hanno sottoscritto la petizione di
ValleVirtuosa, tutti abbiamo famiglie con figli, e credo che il
livello di attenzione nei confronti del fattore salute e del
fattore ambiente sia al massimo...non è che ci sono 11.000 persone
in Valle d'Aosta che hanno questa attenzione più elevata, e ce ne
siano 90.000 o la differenza - 110.000, considerando anche i minori
- che sono completamente disinteressati! Ogni stimolo
all'amministratore...ben venga, l'amministratore pubblico è fatto
per essere sollecitato, ricevere suggerimenti, ma certi
suggerimenti ci sono stati mandati all'indirizzo come dei moniti,
come per dire: i consiglieri qua sono quasi incapaci nel compiere
delle decisioni, cioè il decisore politico non ha affrontato
compiutamente tutti quei fenomeni di rischio, di convenienza,
eccetera, che in questi sei anni avrebbero dovuto essere
sviluppati, affrontati e possibilmente conclusi! Ho sentito - come
anche altri colleghi - far riferimento al fatto che un sistema di
pirolisi e gassificazione aggiungerebbe, con le emissioni aeree e
con i residui che derivano dai vari processi chimico-fisici, altro
inquinamento, e questa mi sembra un'affermazione talmente ovvia che
è stata valutata anche dai componenti della commissione e dai
consiglieri, quando il 24 marzo 2010, a stragrande maggioranza,
incluso anche il PD, 30 consiglieri su 35 votarono per questo
indirizzo verso il trattamento a caldo. Credo che queste
valutazioni siano state fatte - ripeto - non con la cognizione di
causa e con gli elementi di conoscenza che ha un medico, ma pur
sempre da parte di persone che si accingono ad affrontare con
umiltà e con attenzione un problema che sta a cuore a tutti.
Abbiamo apprezzato il dottor Vettorato, che in commissione ha
evidenziato questo fatto, dicendo che si tratta di inserire uno
strumento inquinante nel cuore della Valle d'Aosta, uno strumento
che va ad aggiungersi ad altri elementi inquinanti che ci sono
nella nostra regione, da quelli industriali a quelli domestici -
come i condomini - a quelli usuali e quotidiani che ognuno di noi
utilizza, come l'auto che non ci regala aria pura quando
l'utilizziamo per venire da casa al Consiglio regionale ad
ascoltare questo dibattito. Forse
in primis
i medici sanno,
io non lo sono e l'ho appreso più tardi, ma una semplice bistecca
alla brace è un grosso problema di inquinamento, un'emissione
flatulenta di un bovino è un problema ambientale, il telefonino con
le sue radiazioni è un problema sanitario, senza considerare le
sigarette...insomma, se facciamo la somma di tutti i fattori
potenzialmente pericolosi per la nostra salute, o torniamo
all'epoca delle caverne, oppure decidiamo di assumere
consapevolmente determinati rischi nel limite di quelle che sono
delle garanzie che tutti vogliamo avere e dei limiti che tutti
vogliamo rispettare, oppure si fa nuovamente un salto
all'indietro!
Torno un attimo al
barbecue
- perché è curiosa questa
faccenda - che tempo fa è stato messo sotto accusa per le sue
potenziali implicazioni sulla salute; la cottura alla brace fa sì
che i cibi - penso che la carne alla brace piaccia un po' a tutti,
soddisfa il palato, la gola, è un momento di piacere che ogni tanto
ci piace concederci e condividere con gli amici -, soprattutto la
carne rossa, sprigionino sostanze potenzialmente dannose e
cancerogene, ammine eterocicliche, idrocarburi policiclici,
aromatici, e diossina. Uno studio della Food Standard Agency
americana di qualche tempo fa ha mostrato che due ore di
barbecue
- lo dico come futuro consiglio per quando si va a
fare il picnic con gli amici -, il tempo di cottura di quattro
bistecche, quattro petti di tacchino e otto salsicce, rilasciano
nell'aria una quantità di diossina pari a 220.000 sigarette, un
livello sette volte superiore a quello ammesso per gli
inceneritori. È naturale che il
barbecue
è entrato a pieno
titolo nei fattori di rischio tumore, anche di quei tumori che sono
chiamati "big killer", che sono quelli che uccidono con una certa
violenza (come il tumore al colon e il tumore allo stomaco oltre
che al tumore alle vie respiratorie). Questo per dire che siamo
tutti disponibili ad un largo, aperto, sereno confronto sulla
materia, perché il fattore ambientale ed il fattore salute ci
stanno a cuore. Ci dispiacerebbe che il confronto fosse utilizzato
come una tecnica dilatoria per andare oltre i sei anni, già
stigmatizzati dalla collega Fontana, e quindi rubare magari un
altro paio di anni per evitare di individuare una soluzione, oltre
che per giocare sul filo del rasoio ideologico un argomento che ben
si presta a queste sfumature. Non è infatti difficile immaginare
che la partita pro o contro un sistema di trattamento a caldo, che
prevede comunque una combustione, genera emissioni; non sono
emissioni né profumate, né che migliorano lo stato dell'aria, ma
sono emissioni che vanno controllate e tenute sotto certi livelli
non solo di legge, ma decisamente più bassi. Pensavo che il
Presidente Comé ne facesse cenno, in relazione ad una visita che
abbiamo fatto recentemente in Norvegia, dove abbiamo visto il
funzionamento di due sistemi di gassificazione, abbiamo constatato
che i livelli emissivi sono molto bassi; non dico che non ci sono
livelli emissivi, sono emissioni che rientrano nell'alveo degli
agenti inquinanti, ma sono mantenute ben al di sotto del livello di
legge e soprattutto il livello di tolleranza per il nostro
organismo.
Ben venga il confronto, come è stato auspicato e come la
commissione unanimemente ha deciso, affinché gli esperti dell'una e
dell'altra teoria possano misurarsi sui vantaggi e gli svantaggi
dell'una e dell'altra soluzione, perché non penso che la soluzione
che propone il Comitato ValleVirtuosa sia esente da rischi...non è
che c'è il bene tutto da una parte ed il male tutto d'altra! Anche
il trattamento meccanico biologico ha degli evidenti fattori di
difficoltà di trattamento e di smaltimento finale di questa
frazione di rifiuti, che non vanno sottovalutati. Ben venga il
confronto e sia un confronto fatto da persone competenti, più
competenti di quelle che compongono la commissione, perché più
volte noi, membri della commissione, siamo stati definiti come non
all'altezza della situazione! Quindi dopo questo intervento mi
siedo e mi rimetto alle decisioni dell'aula, perché forse la voce
in capitolo ci verrà tolta.
Mi piacerebbe però sentire anche dagli esperti di ValleVirtuosa
un qualcosa di più costruttivo e meno presuntuoso rispetto non solo
a quello che ho sentito in questa sede ed in commissione, ma
soprattutto rispetto a quello che ho letto nell'ultimo documento
che è stato inviato ai Capigruppo e di cui ho avuto copia stamani,
dove in un paio di paginette due signore che non conosco Lara Artaz
e Erika Gallizioli ci trasmettono questo documento che si intitola
Modalità di svolgimento del confronto
, in una maniera molto
democratica, per dire: "il confronto si svolgerà così". Non una
proposta di modalità di svolgimento del confronto, ma il confronto
si svolgerà secondo determinate regole, che loro fissano, perché se
avete letto questo documento, a parte la premessa, dice sulle fasi
del confronto:
"Le parti, Regione Valle d'Aosta e Comitato
ValleVirtuosa, designeranno i rispettivi rappresentanti, al fine di
realizzare un tavolo di confronto i cui obiettivi saranno..."
e
ne elencano nove! "
Lo studio
- nel secondo paragrafo, quando
si parla di studio LCA -
si occuperà..."
e ci spiegano di
cosa si occuperà lo studio, per procedere poi agli indicatori
energetici ed ambientali dove si ammonisce che
"le parti
individueranno aree di interesse ambientale e, per ognuna di esse,
concorderanno opportuni indicatori, e dovranno poi emergere dal
tavolo di confronto 5 punti"
...cinque punti precisi, tassativi,
e nelle considerazioni finali si aggiunge (e qui mi permetto di
sottolineare questa presunzione che tocca l'apice):
"La
decisione finale sulla gestione dei rifiuti è prerogativa del
decisore politico",
e fino lì va bene, si sono ricordati che
fino a prova contraria ci sono 35 rappresentanti che, per cinque
anni,
pro tempore
, hanno la potestà di assumere qualche
decisione ogni tanto! Allora
"la decisione finale sulla gestione
dei rifiuti è prerogativa del decisore politico, che ancora poco
conosce ed apprezza gli strumenti della LCA"
...non siamo nati
"imparati" come qualcuno di ValleVirtuosa, però un po' alla volta
ci arriviamo anche noi! E
"basa le scelte più su parametri di
natura tecnico-impiantistica, tarati su obiettivi e contesti
ristretti e su esigenze di budget piuttosto che su obiettivi di
ottimizzazione energetico ambientale del sistema"
...
Considerazioni di queste due signore...non so se rappresentano le
11.000 persone che hanno sottoscritto, ma se andate a rileggervi
questo documento, se lo avesse mai scritto la III Commissione, o
una Giunta regionale, o un Consiglio regionale, si griderebbe: "ah,
lì ci sono i dittatori, lì ci sono gli interessi, lì ci sono le
persone che si credono degli dei"! Ci è stato detto: qui c'è
l'Olimpo degli dei, la commissione si è presa sberle a destra e a
manca, ben vengano le sberle perché servono anche a noi per
svegliarci, ma il confronto...che si faccia partendo tutti quanti
da un piedistallo più umile, perché non guasta per nessuno, né per
noi, che dobbiamo imparare, né per voi di ValleVirtuosa, che avete
la pretesa di insegnare!
Sulla base di queste considerazioni, dico che il nostro gruppo
ha già manifestato in commissione e ribadirà in quest'aula la sua
disponibilità a votare la risoluzione che è stata condivisa con la
maggioranza; ci dispiace che la minoranza non l'abbia condivisa, in
particolare il PD, che ha fatto un percorso insieme a noi...mi
riferisco alla collega Fontana che si è aggregata volentieri ai
sopralluoghi, purtroppo definiti "gite" da qualche elemento di
ValleVirtuosa, ma che gite non sono state, e anche lei ha potuto
annotare, fare domande per capire quali sono queste procedure che
in altre Regioni d'Italia e d'Europa sono in fase di realizzazione
o sono già state realizzate e funzionano, e come funzionano!
Ripeto: noi daremo ancora una volta l'adesione a questa
disponibilità di confronto ed a portare - se ci saranno - le
volontà politiche avanti, quelle in cui crediamo e abbiamo creduto.
Auspichiamo - e credo tutta la maggioranza - la necessità
inderogabile e direi urgente di trovare una soluzione al
trattamento finale dei rifiuti in Valle d'Aosta.
Qualcuno evocava lo scenario di Napoli o della Campania, non lo
voglio rievocare io, non sono stato io a farlo, ma penso che dalla
Valle d'Aosta un esempio di efficienza possa giungere, anche
attraverso un proficuo confronto al quale non ci sottraiamo, però
che sia destinato ad una decisione ferma e convinta di questo
Consiglio, o perlomeno della maggioranza che lo sorregge.
Presidente
- La parola alla Consigliera Carmela Fontana,
per fatto personale.
Fontana (PD)
- Volevo rispondere al collega Tibaldi. Io
non mi sono defilata da questa responsabilità, ho solo fatto una
riflessione; ho già detto che l'ho votata, abbiamo lavorato e ho
reso merito al Presidente che ci ha dato questa opportunità, ma
visto che siamo in tempo e che ci viene chiesto un ulteriore
confronto, dopo quello che ho sentito dal dottor Vettorato, questo
farebbe piacere anche a me e mi darebbe maggiore tranquillità. Non
penso di essermi ritirata dalle mie responsabilità, ci tenevo a
chiarire questo.
Presidente
- La parola al Consigliere La Torre.
La Torre (FA)
- Grazie Presidente.
Questo è un periodo in cui si discute molto del ruolo della
politica, è uno degli argomenti centrali. In realtà però bisogna
dire con chiarezza che il ruolo della politica è quello di fare
delle scelte, perché non si amministra senza scelte! È scontato che
quando si fanno scelte, quando i governi e le amministrazioni fanno
scelte importanti, sempre esiste chi è a favore e chi è contro:
questo è valso per le centrali nucleari, vale per i grandi
insediamenti industriali e a volte anche per le scelte
urbanistiche...è normale che sia così! Ma è all'interno di questa
normalità che si deve svolgere un confronto corretto, ed un
confronto corretto non esclude le parti, perché le parti, sempre,
proprio perché sono parti, porteranno a favore delle loro posizioni
tesi a sostegno sia di chi è a favore sia di chi è contro. Questa,
ripeto, credo sia una cosa normale.
Ciò che non è normale è quando la politica non vuole fare le
scelte, quindi non decide, e in quel momento non fa il suo lavoro,
cioè dare delle risposte ad una collettività. In questo caso quello
che stiamo facendo è assumerci le nostre responsabilità, perché si
parte da alcuni fatti che sono oggettivi: quello di una discarica
che possiamo definire "a cielo aperto", che è arrivata al IV lotto,
quindi alla conclusione del suo ciclo che è già identificato in un
periodo temporale abbastanza preciso (può variare, ma di poco) di
due-tre-quattro anni nella migliore ipotesi, e la certezza che una
soluzione che deve essere presa come indicato da noi, comunque
richiede in ogni caso una cantierizzazione di 36 mesi. Su questo
non c'è alcun dubbio. Allora sarebbe criminale non prendere una
decisione da parte della classe politica, lo dico con convinzione,
così come è legittimo che chi ritiene che questa decisione non sia
giusta chieda un confronto. È in questo senso che il lavoro della
commissione credo sia stato un lavoro onesto, che andava sostenuto,
che forse non andava strumentalizzato come è stato fatto oggi,
presentando una mozione firmata da una parte della minoranza. Non è
corretto, perché la commissione ha svolto un ruolo anche al di
sopra delle parti e andava dato merito al Presidente di questo.
Mi dispiace che non ho potuto firmare la risoluzione perché non
faccio parte della commissione; la prossima volta la devi far
firmare ai Capigruppo, te lo dico pubblicamente, perché avrebbe
dato un senso più forte alla risoluzione. Credo che sarebbe più
giusto, come ha detto anche Tibaldi, portare avanti un confronto
serio: noi, su una posizione chiara che ci siamo assunti e, gli
altri, legittimamente portando avanti le loro ragioni. Non ci
dimentichiamo però che non c'è niente di più inquinante di una
discarica a cielo aperto e oggi noi abbiamo una discarica a cielo
aperto.
Credo che abbiamo il dovere come classe politica di dare una
risposta e stiamo cercando di darla; poi, legittimamente, ci
confronteremo.
Presidente
- La parola al Consigliere Bertin.
Bertin (ALPE)
- Grazie Presidente.
Questo, come giustamente veniva sottolineato in precedenza, è un
argomento che il Consiglio regionale e le commissioni hanno
affrontato in molte occasioni; pertanto è un po' inutile ripetere
qui le nostre posizioni. Abbiamo avuto l'occasione in questi due
anni di esprimere le nostre opinioni, le nostre contrarietà, le
nostre perplessità sulle scelte fatte in questi anni. Anni che ci
hanno visto passare da scenari oggettivamente molto diversi,
utilizzando una definizione molto calzante che ha usato prima il
collega Tibaldi, situazioni "rocambolesche": siamo partiti
dall'idea che l'inceneritore era l'unica scelta possibile per la
Valle d'Aosta e per la gestione dei rifiuti, e un po' cavalcando
nel 2008 l'effetto Napoli, cioè la solita sceneggiata napoletana
sui rifiuti che puntualmente salta fuori. Da lì abbiamo avuto una
serie di passaggi e di inversioni ad U ed altri cambiamenti di
fronte, per alla fine arrivare alla scelta del pirogassificatore;
due anni di tempo, che a mio avviso sarebbe stato bene utilizzare
per un confronto con tutta la popolazione, per fare un salto di
qualità nelle scelte pubbliche.
Questo è un settore molto delicato, nel quale la partecipazione
dei cittadini è fondamentale per avere dei risultati; parlo non
tanto del trattamento finale, ma in generale della gestione
rifiuti; senza una partecipazione attiva dei cittadini è molto
difficile ottenere dei risultati, la consapevolezza dei cittadini è
fondamentale. Da questo punto di vista è estremamente importante
questa petizione, perché segnala - e le istituzioni dovrebbero
esserne contente - un interesse da parte della cittadinanza
rispetto a questa problematica e per le istituzioni non può che
essere una cosa positiva. Undicimila firme raccolte in poco più di
tre mesi sono un fatto eccezionale, è la petizione che ha raccolto
più firme in assoluto in un tempo molto breve. Un fatto eccezionale
che segnala un'attenzione da parte dei cittadini ed una voglia di
partecipare, di capire. Le scelte calate dall'alto, come si è fatto
per decenni con questa enfasi del decisionismo, ormai sono
superate, è un modo vecchio di fare la politica che sempre più va
accantonato inevitabilmente. Questi due anni potevano essere
un'occasione di confronto, di informazione, di consapevolezza da
parte di tutti, sia dei decisori politici che della
cittadinanza.
Come abbiamo ripetutamente affermato in questi anni, per quanto
ci riguarda, le decisioni che comportano conseguenze permanenti sul
nostro futuro, la nostra salute ed il benessere collettivo, devono
essere prese in modo consapevole, informato e il più possibile
partecipato. Purtroppo mancano da questo punto di vista ancora
degli strumenti che permettano in modo chiaro la partecipazione dei
cittadini.
Questa petizione può essere ancora l'occasione per sperimentare
qualcosa di nuovo, 11.000 cittadini chiedono un confronto ed è
giusto, anche perché meritorio da parte di questi cittadini che,
usando un termine berlusconiano, a tempo perso si sono impegnati,
si sono documentati, in modo molto efficace e hanno portato le loro
tesi, chiedendo un confronto tecnico-scientifico per i due scenari:
quello dell'Amministrazione e quello proposto da loro e prima dal
Comitato Rifiuti Zero, in generale dal mondo ambientalista e da chi
ritiene che bruciare i rifiuti in Valle d'Aosta sia una follia da
diversi punti di vista. Pertanto hanno chiesto un confronto
tecnico-scientifico fra queste due possibilità, cosa che fra
l'altro,
en passant
, visto che ogni tanto mi si accusa di
essere troppo benevolo nei confronti del Comitato, avevo già
chiesto anch'io nel 2010. Allora naturalmente l'ipotesi di una LCA
era stata rifiutata, dicendo che tutto era già stato fatto e che
non era necessaria. Oggi, grazie a Dio, si ritiene importante
questo confronto fra i diversi scenari. Noi siamo molto favorevoli
a questo aspetto e non possiamo che essere soddisfatti.
Abbiamo presentato una risoluzione, che illustrerò brevemente.
Prendendo atto della petizione sottoscritta da 11.007 cittadini che
chiedono il confronto, considerando anche il parere favorevole
espresso all'unanimità dalla III Commissione il 7 ottobre,
ritenendo essenziale un'informazione corretta ed un confronto con i
cittadini su queste tematiche, il Consiglio regionale accoglie
positivamente la richiesta di un confronto avanzata dalla petizione
e impegna la Giunta regionale a predisporre, secondo modalità da
stabilirsi in accordo con il Comitato promotore della petizione, un
confronto tecnico-scientifico trasparente fra le varie soluzioni
possibili, e invita contemporaneamente a sospendere
l'aggiudicazione provvisoria dell'appalto. Questo è, nella
sostanza, quanto chiede la nostra risoluzione proposta
all'attenzione del Consiglio. Grazie.
Presidente
- La parola al Consigliere Prola.
Prola (UV)
- Grazie Presidente.
Alcune precisazioni in merito alla petizione, che credo siano
quanto mai necessarie, al di là dei vari dibattiti che abbiamo già
avuto in moltissime occasioni. Scorrendo infatti tutto l'elenco
delle varie discussioni che abbiamo avuto in merito al trattamento
rifiuti nelle svariate sedi ci si perde; se poi analizziamo la
documentazione prodotta in questi anni - sottolineo, documentazione
che è reperibile fino all'ultima lettera sul sito dell'Assessorato
dell'ambiente, e quindi credo che possiamo tranquillamente
rigettare l'accusa di essere poco trasparenti -, penso che questa
documentazione sia degna di un trattato scientifico internazionale
per la numerosa raccolta dei dati con le varie considerazioni,
analisi, confronti proposti, scenari vari, riferimenti
bibliografici contenuti. È dal 2003 che discutiamo del problema e
secondo i periodi e secondo le proposte nascono sempre movimenti e
comitati. Al di là della sicura buona fede dei vari firmatari le
varie iniziative e della petizione in discussione, ho un forte e
fondato dubbio - e anche una certezza - che esista una forte
pressione politica ed ideologica da parte di quei movimenti che
cavalcano comunque e sempre le varie proteste, dall'ospedale alla
ferrovia, all'autostrada, ai rifiuti, e sono soprattutto
provenienti da un'unica area politica.
Nel merito del problema, lungo l'intero percorso decisionale
durato ben otto anni, la posizione e le istanze dei comitati hanno
avuto numerosi cambiamenti. La scelta del termovalorizzatore,
inizialmente effettuata dalla Giunta regionale nel 2008, è stata
osteggiata da subito con l'avvio di tutta una serie di iniziative
di contrasto. Le obiezioni erano sulla taglia, troppo grande, il
termovalorizzatore era un ostacolo alla riduzione dei rifiuti,
sarebbe stata una fonte di emissioni troppo rilevante.
A seguito della riconsiderazione per una tecnologia più
innovativa con una forte diminuzione di impatto ambientale ed
inquinante, con una taglia più ridotta ed un'enorme flessibilità
per i trattamenti di tutti i rifiuti, la riduzione delle scorie e
l'esclusione anche del reperimento di un'area per le discariche,
furono inizialmente date espressioni favorevoli su questa
tecnologia, come da dichiarazioni anche dai rappresentanti del
Comitato Rifiuti Zero ad un'emittente locale. Da quel momento è
cambiata la strategia: l'attività principale è stata quella di
contrastare la scelta di chiudere il ciclo del trattamento dei
rifiuti in Valle d'Aosta, e l'azione prioritaria di fatto si è
orientata sulla non localizzazione dell'impianto, proponendo un
sistema che era già stato analizzato, approfondito, discusso
dall'Amministrazione regionale e non ritenuto virtuoso per la
nostra realtà, auspicando di bruciare e trasferire il problema
fuori dalla Valle d'Aosta. Perché questo succederà con la proposta
di ValleVirtuosa: dove si brucia non si sa, perché da oggi è
impossibile reperire nella Regione a noi vicina, ad esempio,
inceneritori disponibili o cementifici. Se in un primo momento la
Regione veniva accusata di non aver fatto alcun confronto, oggi si
riconosce il fatto che il confronto fra tecnologie c'è stato, ma si
contestano due aspetti: gli studi sono stati fatti da consulenti
della Regione e questi hanno tratto le conclusioni che il
committente voleva, alimentando chiaramente un pesante clima di
sospetto. Il confronto era stato fatto fra TMB e
termovalorizzatore, mentre ora, secondo l'interpretazione del
comitato, trattiamo uno scenario completamente diverso, in quanto
parliamo di pirogassificatore, che è una tecnologia diversa e
chiaramente qui richiedono il confronto.
Qui nasce, secondo me, una stonatura rispetto alle varie
informazioni date dal Comitato ValleVirtuosa nell'incontro avuto
con la commissione; sugli aspetti sanitari il medico presente nella
delegazione in riunione con la III Commissione ha sempre parlato di
evidenze scientifiche note esclusivamente sui termovalorizzatori.
Nella riunione con la III Commissione si è affermato che
inceneritore è uguale a termovalorizzatore che è uguale a
pirogassificatore, parificando di fatto in un'equazione i sistemi
di bruciatura. Al contrario, nella petizione si smentisce questa
uguaglianza e si ricusa lo studio comparativo fra i due sistemi,
affermando che non è valido per il gassificatore, perché hanno
cambiato lo scenario di riferimento. Qui mi soffermo anche
sull'aspetto più fuorviante delle affermazioni fatte nell'incontro
con la III Commissione, dove sono state illustrate alcune evidenze
scientifiche sulle correlazioni esistenti fra termovalorizzatori e
tumori, mai citando che stiamo parlando di una tecnologia
completamente differente, che le emissioni sono decisamente
inferiori a qualsiasi termovalorizzatore. Qui di fondo esiste una
contraddittorietà ed una chiara approssimazione, che è stata
rafforzata anche nell'incontro in III Commissione dall'intervento
di un rappresentante, il quale, zittendo tutti, ha continuato ad
affermare che non esiste un solo impianto funzionante di
pirogassificatore.
Bene, non voglio entrare nel merito dei dati medico-scientifici,
cito solo alcuni dati per evidenziare quali sono i livelli di
emissione dei gassificatori, dati che sono stati forniti durante le
visite a Malagrotta, nelle visite in Norvegia, e anche
dall'Assessore Lanièce in audizione in III Commissione. Ci sono
degli abbattimenti che arrivano al 99 percento delle emissioni,
cito solo il PM10 più del 90 percento, diossine e furani più del 90
percento dell'abbattimento, sotto i limiti di legge. Si potrà
quindi disquisire sui numeri, contestando i limiti di legge o
ribaltando le opinioni sui risultati attesi dall'impianto, ma mi
permetto di non banalizzare i limiti di legge che sono già posti al
di sotto di un potenziale pericolo per la salute, e non
semplificare i risultati importanti che questa tecnologia acquista
nell'abbattimento dei fumi di emissione. È evidente che questo tipo
di impianti ha una differenza sostanziale sull'impatto delle
emissioni rispetto ai termovalorizzatori; non bisogna essere dei
luminari per capire che se bruciamo un solido, come avviene negli
inceneritori, avremo una quantità di emissioni decisamente più alta
rispetto ad un impianto, il gassificatore, che brucia un materiale
ridotto a gas.
Continuiamo la rappresentazione della non realtà che viene
presentata dai rappresentanti del Comitato e passiamo ad analizzare
la proposta, ma non per analizzare la proposta, bensì per
puntualizzare alcuni aspetti e fare alcune domande per attuare la
soluzione del TMB, domande che serviranno per il confronto. Per
attuare la soluzione del TMB dobbiamo modificare radicalmente la
raccolta dell'umido urbano con conseguenti maggiori costi (più del
20 percento), dobbiamo avere una configurazione impiantistica molto
più complessa: parliamo di un impianto di selezione meccanica,
parliamo di un impianto di termovalorizzazione che è da ricercare
fuori Valle, parliamo di un impianto di biostabilizzazione, di una
nuova discarica, di un impianto di compostaggio, di fanghi di
impianti di depurazione di cui dobbiamo trovare il sistema per
eliminarli, parliamo di rifiuto organico differenziato. E poi
restano dei residui da smaltire in discarica per circa 15.000
tonnellate annue. Abbiamo delle emissioni di polveri ed odori per
la selezione meccanica, acido solfidrico per la biostabilizzazione,
del percolato in falda. Non avremo alcun recupero energetico per la
frazione secca leggera che viene avviata all'inceneritore fuori
Valle. Tutto questo, secondo me, ha costi decisamente superiori
rispetto alla nostra soluzione, fra impiantistica, raccolta
organica, trasporti fuori Valle, smaltimento fanghi, depurazione e
rifiuti ospedalieri, costi di gestione impianti e discariche. Anche
qui ValleVirtuosa omette sempre di parlare dei costi di gestione,
mentre si parla esclusivamente dei costi di investimento.
Vi sono altre criticità su cui vorrei porre alcune domande: il
fatto che comunque il sistema non sarà autosufficiente, ma dovrà
dipendere dallo smaltimento fuori dalla Regione, delle
problematiche dovute al reperimento di una nuova area per la
discarica...dove la mettiamo? Vorrei che qualcuno me lo dicesse! La
mettiamo ad Arvier, a Fénis o nella piana di Fénis, nella discarica
di Issogne (ex Follioley), o la mettiamo in Bassa Valle? Mi
piacerebbe capire dove questa discarica verrà localizzata, dove
collochiamo gli enormi spazi che sono richiesti per
l'impiantistica, che i vari impianti richiedono per i trattamenti a
freddo. E ancora: l'incertezza sui costi e sulla regolarità del
conferimento fuori Valle e l'incertezza dello smaltimento
dell'ammendante, che non può essere utilizzato in agricoltura, ma
solo per recuperi ambientali...dove lo mettiamo? Qual è la
disponibilità dei terreni attualmente? Qual è la possibilità di
utilizzo? Non abbiamo mai avuto risposte! Non avremo nessun
recupero energetico per la frazione secca leggera che viene spedita
fuori Valle, tutta una parte di rifiuti viene smaltita, anche qui,
fuori (farmaci, funghi della depurazione, rifiuti sanitari,
carcasse animali).
Sulla sospensione delle attività attuali, io dico: delle
attività amministrative sono in corso - credo che già prima Tibaldi
ha sottolineato -, dobbiamo decidere; eravamo al capolinea nel
Consiglio quando è stato deciso di scegliere il pirogassificatore,
adesso abbiamo iniziato la corsa e penso che abbiamo fatto un paio
di fermate, quindi sarà impossibile arrestare la corsa. Siamo
immersi dai rifiuti, in 20 anni abbiamo raddoppiato la quantità di
rifiuti - sei quintali annui pro capite - e non possiamo più
permetterci di nascondere o sotterrare, come abbiamo fatto finora.
Abbiamo poco tempo e non possiamo neanche affidarci ai fantastici
scenari di riduzione non supportati da dati oggettivi e reali o
mistificazioni della realtà, come ci vengono suggerite dalle paure
alimentate da una campagna puntellata di slogan ed affermazioni
costruite, mettendo insieme documenti di studi generici o comunque
svolti in altri contesti e non verificabili. E questo per evitare
la "sceneggiata napoletana", come diceva Bertin, perché credo che i
napoletani non siano molto contenti di questa sceneggiata.
Ben venga il confronto, ma bisognerà essere obiettivi su quale
sarà il tema: dobbiamo bruciare fuori o dentro la Valle? perché
questo è il tema, perché bruciare si brucerà sempre! Quindi
bruciamo fuori? Portiamo il problema altrove? Ci saranno anche le
mamme, là, con i loro figli e le loro famiglie, ma li portiamo
fuori e risolviamo il problema...quindi il primo problema da
affrontare è appunto la chiusura o no del ciclo in Valle.
Tanti elementi mancano nella proposta di ValleVirtuosa...per
essere "trasparenti" dovrebbero informare dove hanno idea di
piazzare tutti i loro impianti. La nostra scelta è stata
responsabile e qui mi permetto di sottolineare anche l'analisi che
la III Commissione in tutti questi anni ha fatto...credo che abbia
analizzato ed umilmente cercato di capire ed approfondire le
proposte. Abbiamo analizzato e discusso, le nostre proposte sono
supportate da tanti elementi che sono stati presi in
considerazione. È stata una scelta ponderata, seria, prudenziale e
anche economica. Non sono convinto che le stesse richieste di
serietà e responsabilità sottendessero alle innumerevoli
affermazioni, agli slogan, ai messaggi lanciati dal Comitato
ValleVirtuosa, idee e conoscenze approssimative e volutamente
finalizzate ad aumentare dubbi e sospetti verso l'operato
dell'Amministrazione.
Grazie.
Presidente
- La parola al Consigliere Donzel.
Donzel (PD)
- Per quanto riguarda il percorso del
partito, credo che il Capogruppo Fontana abbia ricostruito con
precisione e dettaglio la questione. Sono però sollecitato dagli
interventi dei colleghi, su alcune riflessioni, soprattutto quelle
dell'ultimo intervento di Prola, che ha sostenuto a spada tratta il
confronto, facendo già un primo confronto in aula.
Forse non ci siamo capiti: il confronto che ci chiede la
petizione è un confronto tecnico-scientifico, non chiede a noi di
ripetere se siamo a favore di una soluzione oppure contro...
(interruzione del Consigliere Prola, fuori microfono)
...è sicuramente interessante vedere che Prola ha già preso
posizione prima di sentire le risultanze del confronto
tecnico-scientifico!
Io mi atterrei, visto che voterò una mozione che chiede un
confronto, ad esprimermi poi con maggiore determinazione al termine
del confronto e non già anticipare prima tutte le ragioni per cui è
valida una scelta piuttosto che l'altra, cioè il confronto dovrebbe
essere fatto secondo il criterio di dire: andiamo lì a vedere cosa
ci dice. Per la precisione, questo atteggiamento neutrale almeno in
avvio è quanto ha sostenuto il dottor Agnesod in III Commissione,
responsabile dell'ARPA, che dice: "lo studio comparativo si può
fare", ed è registrato, perché gliel'ho fatta apposta questa
domanda, quindi non è un'invenzione di 11.000 cittadini sparsi qua
e là che, senza informazioni, mettendo insieme dei pezzetti,
decidono che si può fare questa cosa. Questa cosa la dice il
direttore dell'ARPA che si può fare, che ha un alto valore
scientifico e poi dice un'altra cosa, dice: "certo, state attenti,
dipende dai dati che si mettono dentro questo grande laboratorio
scientifico che è uno studio LCA", ed ecco perché - scusi, Tibaldi
- forse io l'ho letta con un'altra angolatura la lettera che è
arrivata. Penso che quelle persone volessero suggerire alcune idee
rispetto a ciò che va preso in considerazione per quanto riguarda
lo studio comparativo, cioè è chiaro che l'Amministrazione si
confronterà con qualche soggetto per decidere chi sono i soggetti e
con quali modalità va fatto questo studio comparativo.
Oggi, quindi, non replicherò con dati scientifici se le feste
dell'Unità sono inquinanti perché continuiamo a fare le costine
alla griglia...da qui la forte preoccupazione che è venuta dal
collega Tibaldi di questo grave danno che arrecherebbe il PD alla
salute dei valdostani con le feste dell'Unità...probabilmente
questa preoccupazione non avrà risposta oggi, in quest'aula, però
stiamo attenti che dentro questo giochino della "carne alla
griglia" c'è la volontà di smontare cose che hanno una grossa
serietà ed una grossa gravità. Così come il fatto di dire che non
bisogna evocare Napoli e, così facendo, la si evoca, con un
giochino retorico rispetto al quale neanche Cicerone avrebbe avuto
possibilità di competere!
Tempi stretti: guardate che quando diciamo ai cittadini che ci
sono tempi stretti per le decisioni...siamo noi gli imputati dei
tempi stretti, perché di tempo questa Amministrazione regionale per
decidere negli anni ne ha avuto; ha avuto maggioranze larghissime
ed è la stessa Amministrazione regionale che ha cambiato idea, che
aveva votato un termovalorizzatore e poi ha deciso di cambiare
idea, no? Quindi quando si allude ad un'eventuale perdita di tempo,
probabilmente di tempo l'Amministrazione ne ha perso non
accorgendosi che la discarica cresceva. Dovevano essere i cittadini
a lamentarsi che la discarica era maleodorante o non era piuttosto
la politica che doveva attivarsi per...prima che i cittadini
lanciassero un vero e proprio allarme? E quanti abbiamo sentito,
anche in quest'aula, essere entusiasti dell'idea di bruciare una
discarica, che sollevava infiniti problemi, tant'è che poi in piena
serenità si è cambiato idea, si è detto: la discarica non la si
brucia, la si bonifica lasciandola lì dov'è, cercando di ridurre al
massimo il danno delle esalazioni. Quindi creare prima la
situazione di emergenza, crearla volutamente, per poi dire: adesso
bisogna decidere in fretta, non c'è più tempo per studiare...non è
una cosa che ci onora come classe dirigente, tanto per
precisare!
Poi vorrei anche precisare che non c'è alcuna intenzione da
parte nostra di cavalcare alcunché; leggo piuttosto qui un'ANSA del
22 settembre virgolettata di La Torre, intitolata:
"Sul
pirogassificatore decidano i cittadini"
...leggo:
"A questo
punto ci rimettiamo alla volontà dei cittadini"
, quindi è un
sentire che ci accomuna tutti. Alla fine la politica ha il compito
di decidere, ma ci sono dei momenti in cui i cittadini vengono
prima, e l'esempio più tipico è il caso dell'energia nucleare: se
avessimo sentito scienziati di destra, di sinistra, l'ho citato in
quest'aula, la Margherita Hack che difendeva a spada tratta le
centrali nucleari...alla fine ha deciso anche la massaia il suo
destino ambientale! Quindi quando i cittadini chiedono qualcosa,
non è che sminuiscono la dignità di chi fa politica, assolutamente;
non è che mettono in dubbio se siamo più o meno bravi ad esercitare
il nostro mestiere, ma fanno una cosa che è prevista dalla
Costituzione italiana, cioè quella di partecipare alla vita
politica! E visto come va la partecipazione alle elezioni
recentemente - il dato del Molise è interessantissimo, c'è una
bassissima affluenza che penso non rallegri nessuno di quelli che
fanno seriamente attività politica -, che ci siano momenti di
partecipazione popolare in cui chi più chi meno si documenta,
studia, si interessa alle sorti della sua comunità, non può che
rallegrare chi fa politica, perché questa è la partecipazione
prevista dalla Costituzione. Qui non abbiamo lanci di estintori,
lanci di pietre, non abbiamo 11.000 "black bloc", tanto per
capirci; abbiamo gente che partecipa democraticamente, attraverso
strumenti previsti dall'ordinamento regionale come la petizione,
alla vita "democratica" di questa Regione!
Allora non è che dobbiamo rispondere oggi che risposte deve
darmi ValleVirtuosa...se ValleVirtuosa ha spiegato bene il TMB o
non lo ha spiegato bene, lo decideranno gli scienziati che faranno
il confronto tecnico-scientifico, non è che devo andarlo a chiedere
a ValleVirtuosa! ValleVirtuosa...è lei che dice agli scienziati di
fare il confronto, non è che deve venire...questa non è dunque la
sede dove andiamo a parlare se l'ammendante possiamo utilizzarlo
nei riordini fondiari o non utilizzarlo, lo deciderà il comitato
tecnico-scientifico se abbiamo possibilità di recupero o meno, non
è che dobbiamo deciderlo noi, qui, ora! Se abbiamo già deciso prima
che in Valle d'Aosta di nuovo il compostaggio non si può fare, come
risultato da una votazione fatta in quest'aula, che tutti
volutamente sembrano dimenticare...ma in quest'aula una petizione
popolare che chiedeva di fare il compost è stata votata dalla
minoranza e rigettata dalla maggioranza! Quindi anche questi
episodi segnalano prese di posizione che sono state fatte, a mio
avviso, e che hanno alimentato ulteriori dubbi nei cittadini,
perché la petizione sul compost che è stata rigettata è un segnale
che non va nell'idea di qualcuno che lavora a pancia piatta sulla
raccolta differenziata, tanto per capirci!
Altra questione: a seconda delle giornate, a seconda di dove
tira il vento, si accende il TG3 e si sente dell'
exploit
della raccolta differenziata di un Comune o di una Comunità
montana...poi magari si viene in Consiglio a fare i lugubri: non ce
la faremo mai, va tutto male... Allora, delle due l'una: o esiste
il percorso di virtuosità che qualche volta viene declamato al TG3
dai nostri amministratori locali - e mi pare che si possa
perseguire quella strada -, oppure non esiste, e questo dovrebbe
essere il primo interrogativo che muove tutti, non tanto la
soluzione finale che pure è importante ed è oggetto di discussione,
ma di tutto ciò che sta a monte, per evitare che qualunque
soluzione finale sia insostenibile; altrimenti, se non c'è la
riduzione del rifiuto, se non c'è la raccolta differenziata,
nessuna soluzione finale, che sia a freddo, che sia a caldo, ha un
senso: è una soluzione che si presenta sbagliata.
La petizione chiedeva anche una moratoria...adesso la parola
"moratoria" sembra una parolona terribile, ma ci terrei a fare una
precisazione, perché questo è stato oggetto di discussione in III
Commissione durante una seduta alla quale ero presente. Abbiamo
chiesto che ci fosse fatta chiarezza rispetto ai costi che avrebbe
subito l'Amministrazione se fermava le procedure di appalto, a cosa
andavamo incontro nel bloccare l'appalto, eccetera...ci è stato
detto intanto che i tempi potevano essere relativamente lunghi,
quindi che non eravamo ad un'aggiudicazione immediata, che c'era
tanto materiale ancora da esaminare. Comunque la stessa
Amministrazione non è stata in grado di darci una posizione
definitiva rispetto al fatto che tranquillamente, non essendo
prevista nel bando alcuna data definitiva per l'aggiudicazione
provvisoria dell'appalto, questa può essere fatta slittare
dall'Amministrazione per consentire i tempi del confronto.
Non riusciamo a capire questo allarmismo creato ad arte, che non
risponde a quanto riferito dai tecnici in commissione, i quali non
sono stati in grado di dire con certezza il danno effettivo;
l'unica cosa certa è che non esiste una data in cui assolutamente
bisogna aggiudicare l'appalto. Allora perché non far slittare
questa data? Perché non rispondere al 100 percento "sì" alla
petizione popolare, se questo non comporta danno per
l'Amministrazione? Allora si cerca il dolo, allora si cerca
volutamente l'aggiudicazione provvisoria per poi dire: adesso se
succede qualcosa, bisogna rifondere le ditte...non bisogna
rifonderle? Da questo punto di vista sarei dell'avviso che ci siano
tutte le condizioni per non procedere all'aggiudicazione
provvisoria dell'appalto, se crediamo che il confronto sia vero e
sincero, da cui dobbiamo aspettare l'esito per fare la scelta.
Altrimenti verrebbe da dire: di fatto si va avanti il più in fretta
possibile, si aggiudica l'appalto perché poi si dirà: ma la scelta
è fatta, la politica - come dice La Torre - ha già fatto la sua
scelta, quindi solo il referendum può fermare il tutto.
Penso che una politica che dice "sì" ad un confronto
scientifico, lo debba dire fino in fondo, cioè essere pronti ad
ascoltare quel responso prima di prendere qualunque altra decisione
in merito. Questo mi sembra l'atteggiamento, senza dire a priori se
si è favorevoli ad una scelta oppure no, di rispetto nei confronti
di cittadini, che stanno semplicemente facendo politica nei termini
previsti dalla Costituzione e dai regolamenti di questo Consiglio.
Quindi nulla di eversivo, nessun attentato al lavoro di nessuno, ma
solo la politica che fa di uno Stato, di una Regione, dei luoghi di
democrazia.
Si dà atto che dalle ore 17,24 assume la presidenza il
Vicepresidente André Lanièce.
Presidente
- La parola al Consigliere Agostino.
Agostino (UV)
- Grazie Presidente.
Velocemente, perché non voglio far perdere tempo su cose che
ormai sono state discusse e ridiscusse e mi trovo perfettamente
d'accordo con quello che hanno detto i colleghi Prola, Comé e
Tibaldi. Continuo - e questa domanda l'ho fatta anche ricevendo in
commissione il Comitato ValleVirtuosa - a pormi una domanda che mi
assilla e che leggo anche nelle conclusioni del Comitato
ValleVirtuosa...essi sostengono che gli studi comparativi sono
stati effettuati da tecnici incaricati dall'Amministrazione
regionale, pertanto propensi ad assecondare la volontà
dell'Amministrazione stessa...ma a me cascano le braccia! Ma quali
interessi abbiamo in una materia così delicata a non dare il meglio
di noi stessi, a non incaricare i tecnici ad andare verso una
soluzione la più adeguata, la migliore in assoluto, soprattutto
pensando
in primis
alla salute dei cittadini! Continuo a
dire che non trovo questa virgola che mi faccia cambiare idea! Qual
è questa virgola con cui l'Amministrazione, il Presidente della
Regione, gli Assessori, la maggioranza, non vada verso la soluzione
più adeguata per la nostra
petite Région
! Vorrei che questa
virgola mi fosse trovata! Qui continuano invece a gonfiare dati da
una parte quando si parla di interessi di parte, sminuendo gli
altri, quelli che sono dalla parte della Regione, e danno ragione
alla Regione. Quindi continuo a non trovare questa virgola.
Chiedo a tutti gli undicimila firmatari...giustamente, come ha
detto Bertin, le firme sono state raccolte in tre mesi...come sono
state poste anche le domande; collega Bertin, se vengo a chiedere a
lei o a tutti i pensionati: firma un foglio con cui da domani
chiediamo allo Stato di aumentarvi le pensioni...le raccolgo in tre
ore quelle firme lì! Vorrei che in una materia così delicata non si
speculasse e non si facesse del terrorismo, soprattutto perché
adesso c'è una maggioranza in Regione e...bisogna darle addosso a
tutti i costi? anche se la cosa va bene per i cittadini? Non se ne
tiene minimamente conto! Continuo a chiedere che interesse abbiamo
ad andare verso una soluzione piuttosto che verso un'altra...i
tecnici incaricati dalla Regione avranno mica solo un budget come
per dire: guarda se vai verso lì ti do questo, sennò...ma
assolutamente! Saranno ben liberi e non sono mica la commissione
politica! Lì sono tecnici veramente all'altezza della situazione,
fior fiore di tecnici! Quindi continuo a non trovare questa
virgola, che mi viene messa lì per poter firmare, continuo a non
trovarla!
Presidente
- Se nessun altro chiede di intervenire,
dichiaro chiusa la discussione generale. Il Consiglio regionale
prende atto della petizione.
Il Consiglio
Premesso che:
- in data 3 giugno 2011 è stata presentata alla Presidenza
del Consiglio, ai sensi dell'articolo 36 del Regolamento interno
per il funzionamento del Consiglio, una petizione popolare,
sottoscritta da 11.007 cittadini ( di cui 387 online), per
richiedere un confronto fra esperti in merito alla realizzazione
tra un impianto di trattamento a freddo dei rifiuti ed un impianto
di pirogassificazione, nonché una contemporanea moratoria del bando
di gara per l'impianto di pirogassificazione;
- a norma del suddetto articolo 36, l'Ufficio di Presidenza,
con deliberazione n. 85/2011 del 22 giugno 2011, nel decidere sulla
ricevibilità ed ammissibilità della petizione, ne ha avviato
l'istruttoria con richiesta di informazioni al Presidente della
Regione in quanto legale rappresentante della Regione,
all'Assessore al territorio e ambiente, in quanto competente in
materia di gestione dei rifiuti e di tutela delle acque
dall'inquinamento, e alla Commissione consiliare competente assetto
del territorio;
- l'Assessore al territorio e ambiente, con lettera in data
23 settembre 2011, prot. n. 9398/TA, ha trasmesso un rapporto con
cui provvede a fornire le necessarie osservazioni in merito alla
petizione in oggetto;
- il Presidente della III Commissione consiliare permanente
"Assetto del territorio", con lettera in data 10 ottobre 2011,
prot. n. 7855, ha comunicato le risultanze degli approfondimenti
svolti.
Ai sensi del quarto comma dell'articolo 36 del Regolamento
interno.
Prende atto
della petizione e della documentazione ad essa
relativa.
Presidente
- Adesso passiamo ad analizzare le due
risoluzioni collegate, iniziando dalla risoluzione presentata dai
gruppi PD e ALPE, che è già stata illustrata precedentemente dal
collega Bertin.
La parola al Consigliere Comé.
Comé (SA-UdC-VdA)
- Grazie Presidente.
Prima di entrare nel testo della risoluzione, che la commissione
ha voluto presentare...ma proprio perché devo dire che su questa
questione si è dibattuto ampiamente in commissione e c'è stato il
voto unanime di tutti i componenti, di maggioranza e di minoranza,
per accogliere il confronto...tant'è vero che nel massimo della
correttezza, fin da stamani, ho presentato la proposta, in modo che
venisse condivisa da tutte le forze politiche, proprio perché in
commissione c'era stato il voto unanime sul confronto.
Ho ricevuto - mi dispiace, ma lo dico - da parte delle forze
dell'opposizione un atteggiamento di grande scorrettezza, perché mi
è stato detto di aspettare, che c'era un consigliere che era fuori
un attimino, che sarebbe arrivato e che quindi si sarebbe
firmato...arriviamo e mi trovo dopo trenta secondi la risoluzione
presentata! Questo è veramente dimostrazione di scorrettezza e di
non avere il coraggio delle proprie azioni...mi dispiace Louvin,
perché lei è uno dei responsabili di questa situazione, che lei
abbia assunto questo atteggiamento...poteva essere molto più
corretto e trasparente! Se questo è il sistema di avere i rapporti
istituzionali, sono molto preoccupato, ma ne prendo atto.
Detto questo, voglio sottolineare come la risoluzione parta da
una ricostruzione di tutti gli atti che ci sono stati a livello di
Consiglio regionale, di delibere di Giunta, per arrivare alla
delibera...
Presidente
- ...stiamo analizzando la risoluzione del
gruppo ALPE e PD, dovrebbe attenersi a quella...
Comé (SA-UdC-VdA)
- ...avevo capito che era la
presentazione della nostra...
Presidente
- ...no, la prima risoluzione è quella di ALPE
e PD, quindi va bene l'introduzione...
Comé (SA-UdC-VdA)
- ...avevo capito che era già stata
illustrata...
(interruzione del Consigliere Donzel, fuori
microfono)
Presidente
- ...collega Donzel, non faccia un intervento,
lo sto avvisando solo di intervenire su questa risoluzione...
Comé (SA-UdC-VdA)
- ...è riconosciuto da tutti, Donzel,
non ha bisogno di dire sui suoi comportamenti...
Presidente
- ...se vuole continuare sulla risoluzione
degli altri...altrimenti la ringrazio, collega.
Comé (SA-UdC-VdA)
- Lo ripeto poi di nuovo.
Presidente
- Siamo sempre sulla risoluzione dei gruppi
ALPE e PD.
La parola al Consigliere Bertin.
Bertin (ALPE)
- Grazie Presidente.
Come avevo detto in precedenza, avevo illustrato rapidamente la
risoluzione già nell'intervento precedente in discussione generale,
ma visto che il Presidente Comé ci ha tirato in ballo rispetto a
questi formalismi vari, le ricordo che stamani le ho fatto leggere
la nostra risoluzione e ha capito bene che era molto difficilmente
riconducibile ad un solo documento. Pertanto, se vogliamo perderci
in polemiche e formalismi, facciamolo, ma lei ha letto la mia
risoluzione e ha capito che non andavamo nella stessa
direzione...questo per essere chiari! Per il resto, la discussione
sul pirogassificatore prende sempre delle pieghe strane, è una
petizione che chiede il confronto, e naturalmente si entra nel
merito e si fanno tutti i discorsi che in questa fase non hanno
alcun senso; ma visto che sono stati fatti, in modo sintetico
anch'io ripeto le solite cose. È piuttosto normale che una Regione
di 120.000 abitanti possa prendere in considerazione l'ipotesi di
non chiudere il ciclo in Valle d'Aosta; 120.000 abitanti sono un
piccolo quartiere di Torino, e se tutti i quartieri di Torino si
fanno il loro piccolo inceneritore, non ha nessun senso...questo
come discorso generale.
A mio avviso, questa ipotesi che era prevista dal piano rifiuti
del 2003, cioè la non chiusura del ciclo, andava presa in
considerazione, tanto più in una Regione che ha un ambiente
particolare e, come sottolineano le linee guida dell'Unione
europea, per l'inversione termica crea degli effetti ambientali
piuttosto gravi, quindi è sconsigliata. Tra l'altro in una parte
della Regione dove già incidono molti fattori di inquinamento,
tanto per ripetere le solite discussioni che abbiamo fatto per mesi
e mesi, ma se le vogliamo rifare, rifacciamole!
Per quanto riguarda l'accusa da parte del comitato di
pretendere, di imporre il confronto come vogliono loro, mi pare un
atteggiamento estremamente corretto e trasparente nel dire quello
che si intende come confronto, prima che altre strade vengano
intraprese. È un modello applicato in mezza Europa, è stato seguito
anche dalla Regione Piemonte quando si è valutata la costruzione di
un inceneritore, era solo un elemento di correttezza; poi, sulla
forma, se ci fermiamo tutte le volte sulla forma, siamo a posto!
Siamo un po' più pragmatici, ci si invita sempre ad essere
pragmatici...guardiamo la sostanza che, mi pare, vada in un'altra
direzione: quella di essere corretti e di non nascondersi dietro ad
altre cose. Grazie.
Presidente
- La parola al Presidente della Regione,
Rollandin.
Rollandin (UV)
- Credo che questa risoluzione, a parte le
considerazioni nel merito, e ricordando che la discussione
dell'ultimo Consiglio trattava questi temi, era già stata
presentata:
"Invita la Giunta regionale a non procedere
all'aggiudicazione provvisoria dell'appalto in attesa delle
risultanze del confronto"
era la richiesta di non aggiudicare,
era già stata proposta e respinta...non so nemmeno se era
accoglibile...
(interruzione del Consigliere Donzel, fuori
microfono)
...non c'è l'oggetto: "Invita la Giunta regionale" l'invito è
esattamente...prendiamo quello dell'altra volta...eravamo qui e
abbiamo discusso, ho fatto anche la discussione, per quello che mi
sono permesso di intervenire, per dire quali erano le conseguenze
possibili e perché non interrompevamo, in quanto c'è la possibilità
di continuare tutto il lavoro svolto dalla commissione per arrivare
fino ai tempi, che saranno quelli di gennaio-febbraio, per
l'eventuale aggiudicazione provvisoria...lo abbiamo detto qui,
prendiamo i verbali! Non c'entra niente il referendum, l'invito è
esattamente lo stesso, a non procedere all'aggiudicazione
provvisoria, sono lì gli atti! Non è che non sono d'accordo, è
esattamente lo stesso oggetto, lo prendiamo, è esattamente la
stessa cosa.
Comunque ribadiamo lo stesso concetto dell'altra volta: la
formulazione e l'invito che viene portato avanti è quello di non
procedere nei lavori; siamo convinti invece dell'esatto contrario,
quindi ribadiamo la nostra posizione, ribadiamo che siamo convinti
di quello che è stato fatto e respingiamo la risoluzione.
Presidente
- Pongo in votazione la risoluzione presentata
dai gruppi ALPE e PD, che recita:
Risoluzione
Il Consiglio regionale della Valle d'Aosta/Vallée
d'Aoste
Preso atto della petizione sottoscritta da 11007 cittadini
valdostani che chiedono un confronto tra esperti per comparare il
sistema di trattamento a freddo così come proposto dal Comitato
ValleVirtuosa e quello approvato dal Consiglio regionale e nel
contempo si appellano al Consiglio Valle perché sia disposta la
moratoria nell'espletamento della procedura di gara indetta per la
realizzazione dell'impianto di pirogassificazione;
Considerato il parere favorevole espresso all'unanimità dalla
Terza Commissione il 7 ottobre scorso riguardo all'ammissione del
confronto tra i due scenari;
Ritenuto essenziale che i cittadini abbiano la concreta
possibilità di ricevere la più ampia informazione in merito, per
formare il loro motivato convincimento su una materia di così
grande rilevanza per la salute e per il futuro della nostra
comunità;
Accoglie
positivamente la richiesta di un confronto avanzata ed
impegna la Giunta a predisporre, secondo modalità da stabilirsi in
accordo con il Comitato promotore della petizione, un confronto
tecnico-scientifico trasparente tra le varie soluzioni
percorribili.
Invita
la Giunta regionale a non procedere all'aggiudicazione
provvisoria dell'appalto in attesa delle risultanze del confronto
pubblico richiesto.
F.to:
Bertin - Rigo - Louvin - Patrizia Morelli -
Giuseppe Cerise - Donzel - Chatrian - Carmela Fontana
Consiglieri presenti e votanti: 34
Favorevoli: 8
Contrari: 26
Il Consiglio non approva.
Presidente
- Adesso procediamo all'esame della seconda
risoluzione presentata dai componenti di maggioranza della III
Commissione, i Consiglieri Comé, Bieler, Prola, Tibaldi e
Agostino.
La parola al Consigliere Comé.
Comé (SA-UdC-VdA)
- Chiedo scusa all'aula, prima avevo
capito che era stata ritirata, quindi mi ero prenotato per la
presentazione della nostra risoluzione.
Stavo illustrando il testo della risoluzione, dove abbiamo
ricostruito una parte storica e in modo particolare abbiamo
evidenziato che la delibera del Consiglio del 24 marzo 2010 - come
dicevo prima - ha registrato 30 voti favorevoli e 5 astenuti sulla
scelta dell'impianto di pirogassificazione. Il discorso della
moratoria lo ha ribadito il Presidente, poi lo ribadirà anche
l'Assessore, ma noi abbiamo ritenuto già in commissione che
certamente vogliamo accogliere un confronto. D'altra parte devo
dire che tutte le volte che siamo stati invitati a fare dei
confronti, al di là di quelli che erano organizzati
dall'Amministrazione, noi abbiamo partecipato...li ricordo: al
Comune di Saint-Christophe, al Comune di Nus.
Certamente siamo stati anche tacciati, in una serata organizzata
dal Comitato ValleVirtuosa, che ha dichiarato
pubblicamente...tant'è vero che poi i giornali il giorno dopo hanno
ripreso con grande enfasi e detto che i consiglieri regionali, la
maggioranza, si sottraeva al confronto, mentre invece - pur essendo
stati tacciati di fronte all'assemblea di quella riunione, alla
quale eravamo stati invitati, ma nessuno aveva partecipato - ad un
nostro richiamo nei confronti di alcuni componenti del Comitato
ValleVirtuosa, ci è giunta una lettera con la quale ci chiedevano
scusa - una lettera solo a livello personale e all'Assessore -
perché loro effettivamente non avevano mandato alcun invito per
fare nessun confronto...però l'enfasi sui giornali è stata
abbastanza ampia.
Poi ritengo che sia importante questo confronto, concordo con il
collega Donzel che non possiamo entrare nel dettaglio, proprio
perché questo confronto potrà definire alcune dichiarazioni, alcuni
slogan che sono stati firmati e pubblicati dal Comitato
ValleVirtuosa, e so che sono stati anche illustrati; fra l'altro ci
sono anche delle dichiarazioni televisive, dove dicono del costo
decisamente minore del loro sistema. Devo dire che l'unica volta
che ho sentito - e con correttezza, dico - da parte di Roscio, a
Nus...ha detto che il loro sistema necessita di cinque tipologie di
impianti, ma non ho ancora sentito quali sono i costi, non ho
ancora sentito nel dettaglio quali saranno gli incrementi di costo
per quanto riguarda la raccolta dell'umido che farà capo ai Comuni.
Ho visto solo sul giornale dell'ALPE un titolo in cui si confronta
il sistema a 50.000.000 rispetto ai 225.000.000...io veramente
invito l'Assessore ed il Presidente ad assegnare a qualche
rappresentante dell'ALPE la gestione per i prossimi venti anni a
quella cifra! Ad un'unica condizione, però: che non si vada ad
aumentare e non si richieda niente di più ai cittadini valdostani,
ma aggiudicare a 50.000.000 sicuramente è un affare!
Si dice che si porta la parte residuale dopo il trattamento
fuori Valle per bruciare, quindi c'è una combustione. Si è
annunciato che il cementificio di Buzzi a Cuneo...io ho telefonato,
c'era l'ingegner Arecco che mi ha risposto, il quale mi ha detto:
guardi, Presidente, ho fatto queste dichiarazioni e le ho già dette
ad alcuni componenti del Comitato ValleVirtuosa, noi non possiamo
prendere neanche un etto, un etto! Non possiamo prendere un etto
neanche dalla Provincia di Torino, altro che da una Regione diversa
da Torino! Non possiamo prendere neanche un etto! Ho detto: eppure
affermano - queste sono dichiarazioni del Comitato ValleVirtuosa -
che si prenderanno dei soldi, cioè il nostro rifiuto viene pagato.
E lui mi dice: guardi,
"
nui suma d'Cuni, ma non suma più
stupid..."
(traduzione letterale dal dialetto piemontese: "noi
siamo di Cuneo, ma non siamo più stupidi...") del resto del mondo!
In tutto il mondo lo pagano e noi dobbiamo pagarlo, mi sembra
un'assurdità.
Volevo proprio per questo il confronto, per capire
effettivamente se Arecco ha sbagliato, molto probabilmente avrà
sbagliato Arecco...quindi capire queste cose qui. Mi piacerebbe
capire anche le dichiarazioni che il funzionamento a pieno regime
richiederà l'importazione di rifiuti da fuori Valle; chiedo se
questo è stato letto da qualche parte, nel capitolato; ho letto il
capitolato e tutto il capitolato parla sempre di rifiuti prodotti
in Valle. Se ci saranno degli elementi, sicuramente loro avranno
degli elementi, dei dati scientifici, dei dati che ci
garantiranno...vedo che Louvin li ha già, quindi ci diranno da dove
arriveranno questi rifiuti da fuori Valle, ci diranno anche da
quale Regione. Quindi io sono decisamente favorevole a questo
confronto, tant'è che abbiamo accolto l'invito perché si possa
capire su queste affermazioni su quali dati tecnici scientifici si
basano per sostenere il trattamento meccanico biologico e per
capire anche una volta quali sono i costi di investimenti e di
gestione per i vent'anni, per fare un confronto reale e non giocare
con degli impianti rispetto a tutto un sistema gestionale per
vent'anni...quindi ben venga!
Abbiamo presentato questa risoluzione in cui c'è un errore di
battitura nella seconda pagina, là dove si dice:
"Dato atto che
l'Amministrazione regionale, pur ritenendo"
, invece è "ritiene
congruo il numero", quindi c'è questo errore che voglio annunciare
a tutto il Consiglio. Non possiamo che condividere l'impegno di
promuovere questo nuovo incontro.
Presidente
- La parola al Consigliere Bertin.
Bertin (ALPE)
- Grazie Presidente.
C'è sempre una certa confusione con queste discussioni, nel
senso che giustamente il Presidente Comé ci dice che non è mai
stato contrario al confronto, nel senso che si è andati lì e si è
informata la popolazione...non è un confronto, si va lì e si
informa, è una dinamica ben diversa da un confronto! È
un'informazione verso la cittadinanza, utile, bisogna farle queste
cose, ma sono un'altra cosa e nulla hanno a che vedere con un
confronto tecnico-scientifico su due scenari. Questo lo devono
realizzare dei tecnici, a quanto chiedono i sottoscrittori della
petizione. Un confronto...così almeno le telefonate del Presidente
Comé verranno messe a verbale, è un'occasione anche per lei che ci
illustra tutte le volte le sue telefonate, perché poi rischia di
essere intercettato con tutte queste telefonate che fa in
giro...
A parte le battute, questo è utile per lei e per tutti; il
confronto però deve essere paritario, ci devono essere due tesi
sostenute da due diversi esperti indicati, come richiede il
comitato, e l'impegnativa che avete illustrato è talmente generica
che si finisce con il solito studio, già commissionato - come
giustamente diceva il collega Agostino - perché di studi ne hanno
fatti 350, molti dei quali contraddittori; per quello c'è bisogno
di un confronto paritario fra due tesi e fatto in modo
tecnico-scientifico, con un metodo scientifico, quello della LCA,
in modo paritario fra i due scenari.
Fra i tanti studi fatti, ce n'è uno di Ziviani, il consulente
famoso dell'Amministrazione regionale, e Gianon, il professore di
Torino che segue da anni per l'Amministrazione queste cose, che ad
inizio 2008 conclude parlando del pirogassificatore: "Da quanto
esposto, emerge che le tecnologie di pirolisi e gassificazione non
sono in grado di garantire allo stato attuale elevate prestazioni
tecniche, ambientali ed economiche e ciò le rende inadatte alla
situazione valdostana". Pertanto è importante, proprio per non
ripetere questi studi che poi si contraddicono in modo caotico come
succede, come diceva anche Tibaldi, fare un confronto serio sui due
scenari una volta per tutte, in modo paritario, e non in modo di
parte o comunque che alla fine non è utile a nessuno.
Pertanto questa impegnativa estremamente generica ci vede
assolutamente contrari, perché il confronto deve essere fatto con
un metodo che preveda il coinvolgimento anche del comitato. Per
questo voteremo contro a questa risoluzione. Grazie.
Presidente
- La parola all'Assessore al territorio e
ambiente, Manuela Zublena.
Zublena (UV)
- Grazie Presidente.
Credo che lo scenario che abbiamo tratteggiato e che è emerso
dai vari interventi di oggi, su una questione così importante come
la gestione dei rifiuti, sia sempre più ingarbugliato. Questo a
causa di un sovrapporsi di iniziative diverse sulla gestione dei
rifiuti, che sono state proposte direi quasi con frenesia, con
isteria, da parte di alcuni personaggi che si fanno poi scudo di
comitati e associazioni, che a loro volta sono sostenuti da una
parte politica. Una sequenza di azioni in cui davvero appare
difficile oggi trovare un filo logico. Non voglio ripercorrere il
percorso, è già stato ampiamente detto, ma voglio rimarcare alcune
date.
Questo Consiglio, a larghissima maggioranza, si era espresso a
favore del pirogassificatore nel marzo 2010, un anno e mezzo fa;
dopodiché è seguito un lunghissimo silenzio, un silenzio di tanti
mesi, in cui qualcuno ha meditato che forse serviva individuare un
tema per attaccare l'azione di un governo che sta dando dei
risultati. E quale argomento più ghiotto da questo punto di vista,
per sollecitare la sensibilità dei cittadini, se non quello dei
rifiuti, sul quale questo Consiglio si era espresso, con
l'obiettivo evidente di rompere l'ampio consenso che avevamo
ottenuto?
In effetti con un po' di rammarico ho sentito l'intervento della
collega Fontana, di cui ho grande stima anche per il lavoro che ha
condotto in III Commissione, e che fra l'altro aveva organizzato un
interessante seminario sulla pirogassificazione che ritratta la
posizione del PD. Chiaramente è intervenuta come Capogruppo: ha
ritenuto di riportare altri elementi per riaprire la
discussione.
Si è quindi deciso di avviare una petizione, che è stata
illustrata, analizzata e la cui campagna per raccogliere le firme è
stata caratterizzata da affermazioni allarmistiche, faziose,
qualunquistiche e, sicuramente, volutamente fuorvianti. Sono state
diffuse dai promotori ed è chiaro che questo ha prodotto nei
cittadini una preoccupazione molto forte, e i cittadini hanno
scelto, a titolo cautelativo, di chiedere ulteriori confronti. Si è
assistito ad un movimento crescente di persone che hanno firmato, è
stata depositata la petizione firmata da 11.000 cittadini a giugno,
cioè 14 mesi dopo che questo Consiglio aveva scelto e 3 giorni
prima della scadenza della presentazione delle offerte fissata dal
bando di gara. Vi prego di tenere a mente queste date, che credo
non siano casuali. Però gli stessi promotori non confidavano
nell'istituto della petizione, perché hanno poi intrapreso altre
iniziative. Si sono dimenticati di tutti quelli che avevano
firmato, degli 11.000, chiedendo un confronto e, nel mese di
agosto, hanno presentato una proposta di iniziativa legislativa
popolare volta a sfociare in un referendum propositivo, ripeto, già
decidendo fra l'altro il tipo di impianto da realizzare, o meglio,
da non realizzare in Valle d'Aosta, "alla faccia" della richiesta
degli 11.000 cittadini di avere un confronto, che oggi
decideremo.
Alla ripresa autunnale dei lavori di questo Consiglio si pensava
di avere un'agenda abbastanza definita sul tema dei rifiuti, cioè
la petizione ed il referendum...invece no! Ci siamo trovati una
mozione che chiedeva la sospensione delle procedure di gara sul
pirogassificatore! Anche qui la mozione, in spregio ad ogni
principio democratico e con una notevole presunzione, pretendeva di
tirare già le conclusioni sui risultati di un eventuale esito del
voto popolare e anticipava anche uno dei quesiti della petizione,
che era allora all'esame della commissione, sostituendosi così agli
approfondimenti in corso.
Colgo l'occasione per ringraziare la III Commissione e
soprattutto il suo Presidente, Dario Comé, che hanno seguito con
puntualità e grande volontà di approfondimento il tema, dando un
contributo molto importante su questo tema.
Queste sono le numerose iniziative che oggi ci troviamo a
valutare. La confusione è enorme e soprattutto credo che non si
capisca più cosa si vuole e chi vuole cosa. C'è un'unica costante,
sono i vari soggetti che stanno dietro, che sono sempre gli stessi,
che di volta in volta si presentano con cappelli diversi perché una
volta sono cittadini indipendenti che si riuniscono in comitati
spontanei, in altre occasioni sono le minoranze dei Consigli
comunali, altre volte sono esponenti di movimenti di questo
Consiglio regionale. Ma credo che, cambiati gli abiti, si trovano
sempre, come si suol dire, i "soliti noti".
Alla fine chiedo a voi: cos'è che si sta chiedendo? Il collega
Prola ha tratteggiato ciò che pare, o pareva fino ad un certo
punto, nei vari documenti; io però ho riletto con attenzione il
parere della commissione dei tre "saggi", i professori Di Giovane,
Dogliani, Fino, che hanno espresso il parere di ammissibilità del
quesito referendario motivandolo con il richiamo ad un principio
ineludibile, che è l'obbligo di concludere in Valle d'Aosta il
ciclo dello smaltimento attraverso il solo trattamento a freddo dei
rifiuti. Qui allora lo scenario cambia. Ho cercato di
ricapitolare...cioè, da un lato, abbiamo il Comitato ValleVirtuosa,
Rifiuti zero, Lega Ambiente con gli 11.000...mi scuso se ne
dimentico altri, Il Viale della Pace, forse...con 11.000 firmatari
che chiedono di valutare lo scenario che prevede di trattare in
Valle d'Aosta a freddo i rifiuti, il metodo TMB, per poi portarli
in buona parte a bruciare fuori dalla Valle d'Aosta, come ha
ricordato il collega Prola, in un cementificio o in un
termovalorizzatore.
I promotori del referendum prevedono di fare sempre dei
trattamenti a freddo sui rifiuti ma, sulla base di quanto sancito
dai "saggi", questi non potranno più essere portati fuori Valle e
bisognerà chiudere il ciclo in Valle d'Aosta. Non lo dico io, lo
dicono tre autorevoli professori indipendenti nominati dal
Consiglio regionale. Quindi si dovranno fare dei trattamenti qui e
poi chiudere il ciclo in Valle d'Aosta...come? Io non l'ho sentito
nei vari interventi, mi sarebbe piaciuto sentirlo...forse si
preferisce tacere! Quindi credo che si modifichi profondamente lo
scenario, soprattutto la proposta che era stata ipotizzata dai
comitati; questi scenari vanno davvero in direzioni troppo diverse
per essere capiti, non solo dai cittadini, ma anche da chi poi
dovrà decidere.
A questo punto stiamo parlando di una risoluzione che chiede il
confronto...io chiedo a voi: il confronto fra che cosa? Fra quali
scenari? Il nostro scenario è chiaro ed è costante da sempre,
emerge da un'attività di approfondimento e di studio che abbiamo
avviato fin dal 2005, che ha avuto un'evoluzione molto trasparente
di cui abbiamo evidenza di tutti i passaggi...chiedo a qualcuno di
dirci qual è l'altro scenario da confrontare! Ma credo che più che
a noi andrà illustrato ai cittadini valdostani questo cambio di
prospettiva, perché non è banale, cioè credo che agli 11.000
firmatari vada detto: guardate, vi abbiamo fatto firmare per una
cosa con cui auspicavamo di portare i rifiuti fuori Valle...oggi,
però, si prospetta di tenere comunque i rifiuti in Valle d'Aosta! A
questo punto, qualcuno lo ha già detto, bisognerà trovare una
discarica ancora più grande, credo che le ecoballe di CDR, pur non
volendo ricordare la Campania, sicuramente evocano degli scenari
molto poco virtuosi per il trattamento dei rifiuti. Mi riservo di
continuare dopo una ulteriore valutazione.
Presidente
- La parola al Consigliere Tibaldi.
Tibaldi (PdL)
- Non volevo intervenire, ma sono stato
attirato dalle ultime dichiarazioni fatte dal collega Bertin, che
mi hanno disorientato, o forse è stata una manifestazione di
disorientamento del suo gruppo, collega Bertin.
Se il Consiglio regionale oggi impegna la Giunta regionale a
promuovere un incontro per realizzare un confronto fra lo scenario
di trattamento a freddo dei rifiuti (TMB) e di quello a caldo,
pirogassificazione, andiamo incontro non solo a quello che è stato
deciso unanimemente in commissione - e quando dico "unanimemente"
mi riferisco anche al parere favorevole espresso dal collega
Giuseppe Cerise e dalla collega Carmela Fontana -, ma soprattutto
veniamo incontro alle richieste del Comitato ValleVirtuosa, che da
tempo immemorabile chiede un confronto aperto fra esperti su questo
argomento. Non a caso il 18 ottobre le signore che prima ho
ricordato hanno inviato ai Capigruppo una lettera inerente le
modalità di svolgimento del confronto; non rientro nei dettagli che
loro hanno precisato.
Però scusate, nella risoluzione proposta andiamo incontro
esattamente alle richieste del Comitato ValleVirtuosa, esattamente
alla battaglia che i vostri rappresentanti, in commissione, insieme
a noi, hanno portato avanti, e poi, di fronte ad una risoluzione
che è candida, nel senso che fa il resoconto storico di quello che
è successo in questi ultimi anni e impegna la Giunta a promuovere
l'incontro, voi annunciate il voto contrario? Mi sembra che siate
precipitati in una profonda confusione o addirittura ci prendiate
in giro e quasi ci invitate a votare contro, perché la
disponibilità ha un limite!
O non c'è linea politica da parte vostra e questa linea politica
è ondivaga: come se foste su un surf, cercate di cavalcarla con
loro quando siete fuori dall'aula in una certa maniera, in aula
ovviamente giocate invece alla logica degli schieramenti, oppure
sinceramente non si riesce a capire qual è il vostro atteggiamento!
Allora o lo chiarite oppure credo che anche la maggioranza abbia il
dovere di ripensare di fronte a questo atto che è assolutamente
irriguardoso nei confronti di chi ha lavorato correttamente ed
onestamente in commissione e anche in quest'aula. È un'iniziativa
incomprensibile, quindi credo che il collega Bertin si sia
sbagliato o forse si sia espresso a titolo personale, altrimenti le
posizioni dei vostri colleghi sarebbero ingiustificabili.
Presidente
- La parola alla Consigliera Carmela
Fontana.
Fontana (PD)
- Ma io oggi veramente mi sento offesa,
perché non è mia intenzione dire che la III Commissione non ha
lavorato bene, dire che non c'è stato un confronto. Ho lavorato
seriamente e mi prendo le mie responsabilità.
Mi dispiace che l'Assessore Zublena dica che aveva fiducia...io
non ho fatto assolutamente niente, l'ho votato in base alle
audizioni che abbiamo avuto. Ho sentito il dottor Vettorato che
diceva che qualsiasi cosa si faccia è dannosa alla salute. Come
cittadina mi chiedo se si può avere un ulteriore confronto, perché
sono d'accordo con chi dice che ci sono stati più di 350 confronti,
ma non ci sono dei chiarimenti, c'è molta confusione! Se c'è la
possibilità, prima di fare la gara di appalto, per un ulteriore
chiarimento, non capisco dov'è il problema!
Adesso capisco perché veramente la gente non ci dà fiducia,
perché di un confronto stiamo facendo non so che cosa in
quest'aula! Ma finiamola lì, facciamo questo confronto ed ognuno
poi si prende le responsabilità! Io da parte mia mi prendo le mie.
Sono convinta di quello che dico, questo confronto serve a me,
cittadina, per capire...
Tibaldi
(fuori microfono)
- ...vota allora...
Donzel
(fuori microfono)
- ...perché non avete
votato la nostra!
Presidente
- Silenzio! Lasciate parlare la Consigliera
Fontana. Stia seduto, ha la parola la collega Fontana, lei stia
zitto o la faccio accompagnare fuori dall'aula! Le ho già detto
prima di non intervenire!
Donzel
(fuori microfono)
- Dica a loro di non
intervenire!
Presidente
- Ma l'ho già detto prima, non lo ha sentito?
Ma lei chi è per decidere cosa devo fare io? Io sono il Presidente
del Consiglio e le ho detto di stare zitto, e lei è intervenuto in
modo maleducato, urlando!
Donzel
(fuori microfono)
- Ma lei deve essere il
Presidente di tutti!
Presidente
- Infatti lo sono!
Donzel
(fuori microfono)
- Non deve dire di stare
zitti a noi e lasciar parlare loro!
Presidente
- Io ho detto di stare zitti prima a loro e
poi lei è intervenuto!
Donzel
(fuori microfono)
- Ma loro non sono stati
zitti, sono intervenuti! Faccia il Presidente di tutti!
Presidente
- Ma lei cosa pensa di fare? Il moralizzatore
della politica valdostana? Allora incominci a stare zitto lei! Ho
detto a tutti di stare zitti e ora lasci parlare la sua collega,
che sta parlando dignitosamente e correttamente come sempre! Impari
dalla sua collega a comportarsi...
Donzel
(fuori microfono)
- ...e lei faccia il
Presidente di tutti!
Presidente
- Io faccio il Presidente di tutti, stia pur
tranquillo!
La parola alla Consigliera Carmela Fontana.
Fontana (PD)
- Visto che la situazione è stata presa come
un'accusa per la III Commissione e io faccio parte della
commissione, mi sento responsabile. Io non parteciperò a questo
voto, me ne vado fuori, perché sono offesa di quello che ho sentito
fino adesso.
La mia proposta era di risolvere un problema che i cittadini ci
stanno chiedendo, mi sembrava doveroso; invece si sta facendo
cinema per una cosa che si poteva evitare!
Presidente
- La parola al Consigliere Louvin.
Louvin (ALPE)
- Siamo rammaricati che i toni siano stati
portati così in alto e sorprende che ad averli alzati sia stato
l'intervento di un Assessore normalmente molto pacato, molto
misurato nei toni e nei modi.
Mi dispiace che la collega Fontana si sia sentita offesa, ma
evidentemente intorno a questa tematica ci si è non poco
accalorati, ciascuno con le proprie ragioni si pensa forse di
rappresentare in modo più adeguato le ragioni del proprio fronte,
scaricando sugli altri delle responsabilità o dei comportamenti
ritenuti poco consoni.
Ce ne rammarichiamo, pensiamo che un tema di questa portata
debba essere affrontato con molta attenzione e con molta fermezza,
e con fermezza noi ripetiamo, Presidente, che la decisione di non
votare la risoluzione che è presentata dai colleghi della
maggioranza è motivata, nella sostanza, dalle linee stesse che ha
espresso questo dibattito, cioè l'idea che si debba oggi togliersi
semplicemente un dente, dare rappresentazione formale ad un
confronto nel modo più sbrigativo possibile, non ritenerlo
influente ai fini della decisione finale che sul piano
amministrativo viene condotta, disattendere quella parte
sostanziale della petizione che è la richiesta di fermare la
macchina amministrativa, di fermare l'ingranaggio che è in corso in
questo momento, e di consentire che ci sia non un generico
confronto, ma un confronto preciso, tecnico, documentato,
argomentato e da mettere sul tavolo dell'opinione pubblica, perché
si possa addivenire ad una decisione per quanto possibile sentita
da questa comunità valdostana come una decisione propria,
condivisa, magari non maggioritariamente, ma condivisa almeno nel
modo di arrivarci. A questo purtroppo non si arriva, nonostante un
lavoro lungo ed attento della commissione, perché la stretta
finale, la conclusione ha portato ad andare la maggioranza in
un'altra direzione.
Non gettiamo benzina sul fuoco, ma, Assessore Zublena, non la
butti neanche lei! Non so che
mouche vous a piquée
aujourd'hui
...il suo intervento è stato non uno, ma tre gradini
sopra le righe. È un intervento, glielo diciamo con il rispetto che
ho sempre avuto nei suoi confronti, nel quale le ricordo lei ha
detto che tutto stava andando per il meglio...eravamo, cioè eravate
come Giunta ad un passo dal chiudere il cerchio quando dei
promotori isterici - e se lei non fosse una donna probabilmente
avrebbe detto delle promotrici isteriche, ma non lo ha detto -, dei
cittadini ignoranti e istigati - questa è la sostanza del giudizio
che lei ha dato dell'opinione pubblica valdostana -, una
Consigliera regionale sostanzialmente traviata non si sa bene da
chi e come, che verrebbe ad avere dei ripensamenti, una raccolta di
firme - cito -
"faziosa, qualunquista e fuorviante"
(un po'
pesantino da parte sua!), avrebbe creato delle condizioni, a cui si
sono aggiunti poi dei comportamenti presuntuosi in spregio di
principi democratici da parte di questa opposizione...ma noi siamo
abituati a portare un carico tre volte superiore, quindi non si
preoccupi, vada pure tranquilla su questa linea...
Quello che le vorremmo far capire, Assessore, dal nostro punto
di vista di cittadini, prima che di consiglieri regionali, è che in
questa Valle esprimere dissenso rispetto alla politica regionale
non è uno scherzo, e che 11.000 cittadini abbiano fatto una
richiesta, si siano messi in moto decine di consiglieri comunali,
si siano attivate persone che lei qualifica con sufficienza come "i
soliti noti"...e vorrei vedere, Assessore Zublena, in questa Valle
siamo tutti noti a qualcuno! Perché quando parliamo di centrali
elettriche non ci sono i soliti noti? Assessore Zublena, lei che è
Assessore all'ambiente, non lo sa? Ci sono soliti noti da tutte le
parti in questa Regione! Ma allora non indichiamo con spregio chi
magari una volta è consigliere di minoranza e un'altra volta si
trova a raccogliere firme ad un banchetto! Io sono onorato insieme
ai miei colleghi dell'opposizione di rendere questo servizio, in
questo momento, per una raccolta di firme, perché è un diritto, un
sacrosanto diritto dei nostri concittadini di potersi esprimere su
queste cose! E di dileggiare in questo modo i nostri concittadini,
in quest'aula, non è un comportamento onorevole da parte di
amministratori della nostra Regione! Me ne rammarico vivamente, me
ne rammarico tanto più da parte sua, che non ha in genere avuto
finora degli atteggiamenti di spregio! Lei ha dato luogo ad una
procedura che abbiamo definito "di informazione". Il collega Bertin
è stato molto preciso, ha detto: bene quello che avete fatto, avete
fatto l'informazione; il confronto è un'altra cosa! Qui a noi è
parso, pare e con questo motiviamo un voto contrario, che voi
diciate: sì, sì, un confronto facciamo finta di farlo. No, quello
che si chiede, anzi si chiedeva - perché è stata respinta poc'anzi
- con una semplice risoluzione era che il confronto ci fosse e
fosse chiaro!
Poi lei ha ricostruito delle vicende relative al percorso logico
della commissione referendaria. Non è qui il momento, né il luogo
per affrontare questo tema, è un tema complesso e delicato, ma la
commissione referendaria ha messo una cosa al centro: ha messo il
diritto alla salute! E lei ha letto la motivazione della
commissione referendaria, esordisce con
"è il diritto alla
salute ad essere al centro di questa discussione"
...evviva! E
allora se questo è il tema, affrontiamolo e diamo corso; gli organi
del Consiglio seguiranno queste indicazioni, noi saremo per parte
nostra a fare la nostra parte in termini di attenzione, ma questa
impegnativa che viene riversata sulla Giunta di organizzare un
confronto a noi sembra un'impegnativa leggera, non all'altezza
della richiesta che è stata avanzata. In questo non abbiamo
null'altro da aggiungere, non vogliamo allargare l'area del
dissenso ulteriormente.
Semplicemente e in conclusione: voi avete il potere di ridurre
al silenzio la gente che in questo momento sta chiedendo di potersi
esprimere; sappiamo che lo avete già usato, sappiamo che lo volete
usare di nuovo, siete stati voi all'origine di una campagna "delle
matite spezzate" quattro anni fa, sappiamo quali armi di
bastonatura del dissenso potete usare, ma sappiate anche che la
popolazione valdostana non è così docile e mite come voi
immaginate. Grazie.
Presidente
- La parola al Presidente della Regione,
Rollandin.
Rollandin (UV)
- Grazie Presidente.
La discussione sicuramente ha preso dei toni che credo vadano
oltre ogni attesa, per una ragione molto semplice, che il
Presidente Comé aveva già richiamato nel concludere la sua
relazione: che tutti erano d'accordo su un punto, che c'era
un'approvazione a maggioranza sul punto che è stato fatto oggetto
di nuovo in quest'aula dell'
Invita
della risoluzione del
gruppo che invitava di nuovo a sospendere le attività
amministrative. Ed è, lo ricordo, la riproposizione della mozione
precedente, che era con le stesse tonalità; la mozione che era
stata a suo tempo presentata diceva:
"invita la Giunta regionale
a sospendere le ulteriori attività amministrative connesse con la
costituzione e l'affidabilità di servizi per il trattamento"
,
faceva riferimento alla petizione, quindi è esattamente la stessa!
Solo che per gli atti amministrativi non c'è la logica di non
poterla riproporre, quindi l'avete riproposta tale e quale, è
legittimo, però solo per capirci che c'era la riproposizione
esatta!
Oggi dobbiamo solo prendere atto di un fatto: la risoluzione
presentata, firmata come correttamente aveva detto il collega Comé,
da chi faceva parte della commissione perché l'intesa immaginata
era quella che tutti coloro che aderivano alla commissione la
firmassero...non è stato così. Oggi dobbiamo sottolineare due
aspetti: uno, se mi è permesso, al collega Louvin. Mi spiace che si
rammarichi e se la prenda così con la collega Zublena, che conosce
bene, con cui non ha mai avuto dissapori, non si rammarichi adesso,
è passato un po' di tempo, ma si mantengono dei rapporti anche se
diluiti nel tempo,
le temps passe
...cosa vuoi fare? Però non
si rammarichi, rimane sempre una brava ragazza...
(interruzione del Consigliere Louvin, fuori
microfono)
...lei è rimasta al suo posto, quindi non si rammarichi. Lei ha
detto delle cose sagge e la collega Zublena ha puntualmente
sottolineato gli aspetti più importanti delle decisioni prese e
dell'esigenza di prenderle nel tempo giusto. Questa è la grande
differenza. Oggi come maggioranza andiamo nella logica della
commissione, noi non ci sottraiamo, noi qui siamo a votare per il
confronto! Voi non volete votarlo? Prendiamo atto che non volete il
confronto, questa è la conclusione! È la conclusione logica, perché
quando non vota...
(il Consigliere Louvin applaude)
...grazie, lo so, lo so che merito l'applauso, ma non esageri,
oltre che il rammarico, l'applauso...oggi è troppo generoso! Non
esageri, tutto in un giorno mi preoccupa!
Quindi noi, come maggioranza, siamo sicuramente coerentemente
orientati a fare questo confronto, che è l'ennesimo confronto che
faremo, per dimostrare che le logiche che erano alla base della
scelta permangono, sono serie, motivate, fatte con grande serietà
da parte dei tecnici; tecnici che non erano prezzolati, ma dei
tecnici che hanno lavorato per tante amministrazioni e che hanno
fatto un lavoro serio, importante, che ha permesso a noi, qui, di
fare una discussione molto attenta, preziosa, che ha portato a
delle conclusioni oggi in fase di ultimazione.
Con questo ribadiamo che voteremo la mozione per coerenza con
quello che è stato discusso in commissione e per dare corso a
questa giusta preoccupazione, per avere un ennesimo confronto che
meglio illustri quelle che sono le ragioni della scelta fatta e,
invece, di quelle che sono le ragioni di chi questa scelta non
condivide. Credo che sia giusto riconoscere questo anche alla parte
che ha sollevato dei dubbi e delle perplessità.
Giusta la osservazione sulla salute: sulla salute torneremo,
sarà uno dei punti importanti su cui torneremo, pronti a dimostrare
che sulla salute e per la salute abbiamo fatto un punto di
riferimento importantissimo, tanto che in tutta la logica del
trattamento siamo andati fino in fondo a ridurre, a vetrificare
anche il resto dei residui per evitare che ci fosse il minimo
inquinamento ambientale. Questo a dimostrazione che non abbiamo
risparmiato nulla per garantire l'ambiente.
Questo vogliamo ridire, portare delle argomentazioni ed
ascoltare le argomentazioni di chi le ha già fatte, ma vuole
giustamente avere un ulteriore confronto. Grazie.
Presidente
- La parola al Consigliere Donzel, per
dichiarazione di voto.
Donzel (PD)
- Grazie.
Per ribadire che noi abbiamo sostenuto la risoluzione
precedente, quindi voteremo contro questa risoluzione, che a nostro
avviso - siamo in chiave interpretativa - non presenta il testo
analogo a quello della mozione dello scorso Consiglio - non sto qui
a disquisire delle questioni tecniche - per un semplice motivo.
Poiché la petizione dei cittadini aveva due punti all'oggetto,
ci sembrava importante tener conto di entrambe le questioni, il
confronto e la sospensione dell'aggiudicazione, come riportato
correttamente nel nostro testo, in attesa del confronto; quindi non
ascoltiamo solo a metà i cittadini, siamo dell'avviso che vanno
ascoltati al 100 percento. Pertanto l'
escamotage
, i
tentativi, i giochetti anche per mettere in difficoltà alcuni
pareri espressi in commissione e non ripresi, tutto questo fa parte
dei trucchetti della politica. La sostanza è: c'è una petizione che
chiede confronto tecnico-scientifico ed una sospensione.
Noi diciamo "sì" a quella petizione, "sì" a quegli 11.000
cittadini che fra l'altro non sono assolutamente, Assessore
Zublena, la invito ad incontrare questi cittadini nei banchetti e
per la strada, non sono dei "soliti noti", per me sono state delle
piacevoli sorprese e nulla di equivoco come altre cose accennate
precedentemente dal Presidente della Giunta, che riguarda relazioni
fra persone. È stato un piacere incontrare dei cittadini motivati a
capire di più le cose. Quindi non riesco a capire questi
atteggiamenti insultanti nei confronti di chi fa politica come noi,
semplicemente in altre sedi, con altre modalità, tutte previste
dalla Costituzione e dai regolamenti regionali.
Il nostro voto contrario non è un voto contrario a chi ha
lavorato in III Commissione, è un voto contrario rispetto alla
scelta della Giunta e della maggioranza di voler imperterrite
andare avanti, mentre si avvia un confronto che a nostro avviso
potrebbe anche cambiare gli scenari, come sono stati cambiati in
questi ultimi anni da parte della stessa maggioranza.
Infine tengo a precisare che è lo stesso Agnesod, che ha
precisato in commissione che solo un confronto è stato fatto prima
di oggi rispetto a questo tema - sono le parole registrate in
commissione - ed è quello che riguardava il termovalorizzatore
quando parliamo di confronti tecnico-scientifici. Tutto il resto è
chiacchiera politica, che ci sta: informazione, dibattito, ma non
confronto tecnico-scientifico! Questo è agli atti della
commissione, sono le parole del direttore dell'ARPA che l'Assessore
conosce benissimo ed a queste noi ci atteniamo! Quando si chiede il
confronto, si chiede "quel confronto" e soprattutto si chiede il
rispetto da parte dei cittadini di un rinvio in attesa della
risposta. Se la maggioranza, come è in suo potere fare, dice: io
ascolto solo a metà la petizione, lo faccia votando questa mozione,
e noi non la voteremo.
(interruzione del Consigliere Tibaldi, fuori
microfono)
...pensa al tuo gruppo!
Presidente
- Per cortesia, Consigliere Tibaldi e
Consigliere Donzel, se volete intervenire riprendete la parola!
La parola all'Assessore al territorio e ambiente, Manuela
Zublena.
Zublena (UV)
- Grazie Presidente.
In realtà non pensavo di reintervenire e devo dire che sono
molto stupita della reazione all'intervento, che consideravo
piuttosto misurato come mio solito. Credo forse di aver messo in
evidenza alcune criticità di questo percorso e non penso di essere
piquée d'une mouche
, ma piuttosto se c'è una cosa che
veramente mi
pique
sono tutte queste informazioni
volutamente sbagliate che vengono messe ad arte in giro, toccando
corde emotive di persone che sono sinceramente interessate al
problema e che di fatto vogliono, ed è giusto se andranno al
referendum, avere tutte le informazioni corrette. Da questo punto
di vista sono a sollecitare un ulteriore confronto, non solo, ma
ulteriori informazioni delle parti che siano corrette!
Ci sono troppe cose sbagliate che vengono dette, che sono quelle
che "prendono". Ieri, a mio marito, un ex Assessore regionale ha
detto: "Sai porteranno i rifiuti da Napoli, quindi non bisogna
evocare Napoli, però i rifiuti verranno da fuori in Valle d'Aosta";
queste sono evidentemente informazioni sbagliate, che hanno un
impatto molto forte emotivamente e che credo sia giusto
rettificare, perché abbiamo degli atti ufficiali e delle condizioni
di gara immodificabili, che sono pubbliche! Allora davvero invoco
una correttezza di informazione, perché i cittadini hanno tutto il
diritto-dovere di partecipare ad un referendum se in quella
direzione andremo, ma con delle informazioni corrette dalle parti.
Allora,
si m'a piquée quelque chose, alors c'est là vraiment que
je suis piquée!
E poi c'è un'altra cosa, a dirla tutta: penso che purtroppo
l'interesse, il desiderio di far fronte seriamente alla questione
dei rifiuti per risolvere un problema, per evitare un'emergenza,
stia a cuore a pochissimi. Ritengo che a me stia sinceramente a
cuore, prima di tutto perché sono una valdostana, prima che
Assessore, poi perché vivo vicino all'impianto, quindi ho posto
grandissima attenzione alla tutela dei cittadini e dell'ambiente, e
anche perché sono una mamma. Il Presidente mi ha definito una
ragazza, ma in realtà sono una mamma di ragazzi che auspico che
possano vivere e valorizzare le loro capacità in Valle d'Aosta;
quindi, figurarsi se non ho a cuore di lasciare loro non
un'emergenza dei rifiuti, ma una soluzione che porti rapidamente a
gestirli correttamente, nel massimo rispetto della tutela della
salute, che è anche e soprattutto una delle mie principali
preoccupazioni!
Presidente
- Pongo in votazione la risoluzione presentata
dai componenti di maggioranza della III Commissione, che
recita:
Risoluzione
Il Consiglio regionale della Valle d'Aosta/Vallée
d'Aoste
Richiamata la mozione del Consiglio regionale, n. 1689/XII,
del 21 dicembre 2005 con la quale si impegnava la Giunta regionale
a "presentare una valutazione tecnica, economica ed ambientale
delle diverse possibilità di valorizzazione energetica dei rifiuti
valdostani, compresi eventuali accordi con impianti ubicati fuori
del territorio regionale, oppure attraverso l'ipotesi di
realizzazione in Valle d'Aosta di un impianto di
termovalorizzazione ad uso esclusivo dei rifiuti termovalorizzabili
prodotti e/o già stoccati in Valle d'Aosta, comprendendo la
valutazione di percorsi amministrativi per attuare le diverse
soluzioni".
Richiamata la deliberazione della Giunta regionale n. 807, 20
marzo 2008 con la quale si approvava lo Studio comparativo fra i
sistemi di trattamento e smaltimento dei rifiuti in Valle d'Aosta,
individuando l'impianto di termovalorizzazione ed il recupero
ambientale del sito di Brissogne quale scenario adeguato alle
esigenze della Valle d'Aosta, in considerazione di tutte le
valutazioni tecniche, tecnologiche, di impatto ambientale e
igienico-sanitario, nonché economico-finanziarie e
tariffarie;
Richiamata la deliberazione del Consiglio regionale n.
639/XIII del 24 giugno 2009 con la quale si decideva di:
- propendere per una valorizzazione energetica dei
rifiuti,
- non procedere allo smantellamento della discarica di
Brissogne;
- di avviare la sperimentazione di tecnologie innovative per
la produzione di un combustibile da rifiuto (CdR) di alta qualità
da destinare alla valorizzazione energetica anche in impianti di
cogenerazione e teleriscaldamento che possano garantire un
ulteriore contenimento dell'impatto ambientale su scala
regionale;
- potenziare le attività finalizzate a perseguire livelli
importanti di raccolta differenziata anche volte a migliorare i
quantitativi e soprattutto la qualità delle singole frazioni, in
accordo con le autorità di sott-ambito;
- avviare un piano di azioni volte alla riduzione e
prevenzione nella produzione dei rifiuti;
- proseguire in azioni di informazione e sensibilizzazione
dell'utenza.
Richiamata la propria deliberazione n. 1117/XIII del 24 marzo
2010 con la quale Consiglio decideva di rideterminare le azioni
finalizzate alla attuazione e revisione del Piano regionale di
gestione dei rifiuti, ovvero:
? confermare l'opportunità di avviare un piano di azioni
volte alla riduzione e prevenzione nella produzione dei
rifiuti;
? di confermare la necessità che siano potenziate le attività
finalizzate a perseguire livelli importanti di raccolta
differenziata;
? confermare l'obiettivo della valorizzazione energetica dei
rifiuti urbani indifferenziati da attuarsi attraverso la ricerca,
mediante procedura ad evidenza pubblica, di un sistema di pirolisi
e gassificazione, che permetta di trattare il rifiuto
valorizzandone la componente energetica in condizioni tali da
garantire un contenimento dell'impatto ambientale su scala
regionale e la riduzione dei sottoprodotti da conferire in
discarica;
? confermare l'opportunità di avviare, contestualmente alla
individuazione di una soluzione tecnologica che consenta di
trattare e smaltire i rifiuti prodotti nella Regione, una o più
sperimentazioni di tecnologie particolarmente innovative.
Vista la petizione per richiedere un confronto fra esperti in
merito alla realizzazione tra un impianto di trattamento a freddo
dei rifiuti ed un impianto di piro-gassificazione, nonché una
contemporanea moratoria del bando di gara per l'impianto di
piro-gassificazione;
Dato atto che l'Amministrazione regionale ritiene congruo il
numero di incontri con il pubblico organizzati dall'Amministrazione
regionale (ben nove nel corso degli anni 2010-2011) oltre ai due
seminari tecnici tenutisi presso il Palazzo regionale per rendere
note le ragioni ambientali, sanitarie, tecniche ed economiche della
scelta approvata dal Consiglio regionale in data 24 marzo 2010
relativamente al trattamento finale dei rifiuti in Valle
d'Aosta;
Considerato che la III Commissione ha concluso i lavori
inerenti l'esame della petizione indicando al Consiglio
l'accoglimento della richiesta di confronto nell'intento di offrire
ai cittadini la possibilità di ricevere la più ampia informazione
su una materia di così grande rilevanza;
Impegna
La Giunta regionale a promuovere un incontro per realizzare
un confronto tra lo scenario di trattamento a freddo dei rifiuti
(TMB) e di quello a caldo (piro-gassificazione).
F.to: Comé - Bieler - Prola - Tibaldi - Agostino
Consiglieri presenti e votanti: 33
Favorevoli: 26
Contrari: 7
Il Consiglio approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK