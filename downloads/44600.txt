Consiglio Regionale della Valle d'Aosta - Oggetto del Consiglio n. 1573 del 26 maggio 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
EDILIZIA
Edilizia residenziale
FINANZA REGIONALE E LOCALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1573 del 26 maggio 2022 - Resoconto
OGGETTO N. 1573/XVI - Ritiro di mozione: "Impegno per la
soluzione delle criticità riguardanti le disposizioni applicative
per la concessione di mutui nel settore dell'edilizia
residenziale".
Bertin (Presidente) -
Ora passiamo al punto n. 53
dell'ordine del giorno. Si è prenotato per l'illustrazione il
consigliere Distort, ne ha facoltà.
Distort (LEGA VDA) -
Partiamo da una riflessione sulla
scala gerarchica dei fabbisogni umani, io immagino che conosciamo
tutti la teoria dei bisogni di Maslow diffusa nei recenti anni
Cinquanta. Da questa teoria si percepisce l'incidenza
dell'abitazione come bisogno primario; inoltre, nel caso del nostro
particolare tessuto socio-economico valdostano e nazionale, noi
evidenziamo che la casa di proprietà è una caratteristica tipica
che ci contraddistingue. In più l'acquisto di una casa, visto che
la casa in proprietà è una caratteristica che ci contraddistingue,
costituisce l'impegno economico principale di una persona o di un
nucleo familiare.
Queste tre premesse: abitazione come bisogno primario, casa di
proprietà come tendenza socio-economica del nostro tessuto e
l'impegno economico di una vita intera fanno capire che il tema dei
mutui regionali sulla casa sia automaticamente per proprietà
transitiva fondamentale; di conseguenza, scelte politiche su questo
tema diventano discriminanti tra un buon Governo e un vero e
proprio fallimento.
Fortunatamente noi disponiamo, a livello regionale, di un
ufficio regionale ai mutui per l'abitazione di cui alla legge n.
3/2013, che è, tra l'altro, l'interfaccia per eccellenza tra il
Governo regionale e il singolo utente su questo tema così
fondamentale, fortunatamente non è una sviolinata che io voglio
fare nei confronti del personale dell'Ufficio mutui ma, avendo
avuto spesso occasione di avere a che fare con loro, sia a livello
personale ma anche a livello professionale, io posso attestare di
aver riscontrato professionalità, equità, efficienza, disponibilità
e gentilezza, che non sono qualità indifferenti, soprattutto quando
questa realtà costituisce l'interfaccia tra il Governo della
Regione e il cittadino. Questo è quanto in un sistema meritocratico
si definisce eccellenza e nell'ambito dell'attività di governo si
definisce la fortuna di avere una struttura che funziona così
bene.
Noi abbiamo avuto la gentilezza, da parte dell'assessore Marzi e
della dirigente competente, di ricevere l'esposizione in
Commissione, un atto non dovuto da parte del Governo, ha messo a
disposizione un'illustrazione in III Commissione dell'allora bozza
di quella che poi è diventata la deliberazione della Giunta
regionale n. 531 del 9 maggio 2022: "Approvazione delle
disposizioni applicative per la concessione di mutui agevolati per
interventi nel settore dell'edilizia residenziale ai sensi del
titolo IV della legge regionale 13 febbraio 2013 n. 3 capi II e
III" e da cui abbiamo preso atto di una serie di cambiamenti,
perché sennò non era il caso di procedere con una DGR. Noi sappiamo
che l'erogazione dei mutui si è sospesa a dicembre 2019 per i noti
motivi di mancanza di disponibilità, di copertura finanziaria, con
tutta la situazione e il disagio che si è creato a partire dal 1°
gennaio 2020 in poi, poi si è aggiunta anche la difficoltà della
pandemia e poi aggiungiamo anche un po' le ulteriori difficoltà che
rendono sempre più difficile la normale vita dei cittadini.
Oggetto di questa mozione è poter condividere un'ulteriore
riflessione sul fatto che, per quanto sia stato illustrato in
Commissione e a seguito e a conclusione della Commissione abbiamo
espresso un voto, tra l'altro, con nota da parte del presidente
Chatrian con il quale abbiamo condiviso, ma per quale motivo noi ci
esprimiamo con voto? Il nostro ruolo è un ruolo puramente
consultivo, però abbiamo preso atto, condividendo ovviamente, non
ostacolando i contenuti di questa DGR con un voto unanime, lo devo
dire per onor del vero.
L'intelligenza presuppone di cambiare idea qualora ulteriori
conoscenze o ulteriori approfondimenti conducano ad altre
conclusioni, allora non è che con questo noi vogliamo svolgere un
atto di abiura rispetto a quanto operato nei lavori di Commissione,
quelli sono lavori, un'attività di lavoro nobile che svolgiamo e
che cerchiamo di svolgere nel migliore dei modi, ma l'attività di
Commissione è una parte del nostro lavoro, l'altra parte del nostro
lavoro è l'attività che svolgiamo in Consiglio, sono gli ulteriori
approfondimenti. Allora ecco che questi ulteriori approfondimenti
sono di questo tenore, noi ci rendiamo conto che sulla
deliberazione citata si prevede che non sono ammessi a
finanziamento gli acquisti con atto di compravendita stipulato da
oltre diciotto mesi dalla data di presentazione della domanda di
mutuo, quanto abbiamo individuato in Commissione in
ex
tempore
... però il concetto è questo, è corretto per un'onestà
intellettuale poter effettuare i dovuti approfondimenti e
continuare a svolgerli, perché se c'è la possibilità di migliorare
qualunque condizione, qualunque atto, allora noi ci spendiamo,
perché questo è il nostro ruolo. Questi ulteriori approfondimenti
ci hanno permesso di rilevare che sono tanti i casi di persone che
hanno comunque concluso gli atti di acquisto in data immediatamente
successiva alla chiusura, alla sospensione di erogazione di mutuo,
quindi, a partire dal 1° gennaio 2020, hanno svolto gli atti, hanno
stipulato gli atti perché esistevano scritture private, scritture
di accordo preliminari che diversamente li avrebbero indotti a
trovarsi inadempienti rispetto alle condizioni contrattuali, con
tutti i problemi derivanti, e questi casi sono tanti.
Allora ecco che noi ci troviamo di fronte una DGR che però rende
la validità di retroattività soltanto di diciotto mesi dalla
presentazione della domanda, in particolare se la signora Maria
dopo il 1° luglio del 2022, quando verrà aperto il bando,
approfondisce ulteriormente la propria documentazione relativa alla
domanda di mutuo e presenta la domanda di mutuo in un periodo che è
perfettamente lecito, nel periodo di validità del bando, presenta
nel mese di settembre-ottobre la sua domanda, la retroattività va
dalla data di presentazione della domanda, ecco che questi diciotto
mesi diventano esternamente penalizzanti. Si tratta quindi, a
nostro parere, di effettuare una riflessione su questa
posizione.
Io anticipo che questa mozione ha anche un po' i tratti
dell'interpellanza e vuole essere veramente un dialogo costruttivo
tra l'opposizione e il Governo.
Altra considerazione, è emerso questo in Commissione: le perizie
di stima degli immobili - me lo ricordo perfettamente perché
comunque ne ho parlato personalmente, o le determinazioni dello
stato di consistenza, così come le perizie di determinazione dei
valori di stato d'avanzamento dei lavori - sono state svolte per
prassi dal personale degli uffici regionali, garantendo in questo
modo due condizioni fondamentali: la prima è l'obiettività dei
criteri e dei parametri di stima, perché io ho ricordato in
Commissione e ricordo ancora oggi che il perito che stima un bene,
un avanzamento lavori ma soprattutto stima il valore di consistenza
di un bene utilizza elementi dell'estimo che attua secondo la
propria visione professionale. L'estimo non è una materia univoca,
l'estimo si svolge attraverso l'utilizzo di metodi oggettivi, però
può raggiungere conclusioni diverse secondo il professionista che
lo svolge. Questo fa sì che possano esserci visioni diverse,
conclusioni diverse a livello estimativo nel momento in cui
quest'incarico viene affidato a singoli professionisti, a diversi
professionisti, anziché all'unico personale dell'Ufficio mutui, che
ha assunto un suo
modus operandi
tale per cui diventa
garante invece di un'univocità di metodo, quindi di conclusione dal
punto di vista della determinazione del valore di stima. Questo è
il primo elemento fondamentale.
Il secondo elemento è il contenimento delle spese ovviamente,
perché è chiaro che se l'utente deve rivolgersi al professionista,
il professionista non è che apre il suo studio e scrive anziché
"studio di architettura", "studio di volontariato" e svolge il
proprio lavoro a livello di volontario, piccola parentesi: lo fa
eccome in tante situazioni, il libero professionista come
lavoratore autonomo si trova spesso a fare dei lavori sottocosto o
addirittura a livello gratuito... comunque queste spese ricadono
sull'utente, oppure vengono mediate attraverso un istituto, in
questo caso potrebbe essere anche Finaosta, che, a sua volta,
definisce con i professionisti dei prezzi, che, tra l'altro,
difficilmente sono dei prezzi che rispettano il tariffario per cui
noi ci siamo espressi, battuti, abbiamo raggiunto fortunatamente
uno strumento legislativo sulla tutela delle libere
professioni.
Infine l'Ufficio mutui ha raggiunto delle professionalità
rispetto a queste mansioni, professionalità che sono avvenute
attraverso corsi di formazione il cui costo è stato sostenuto dalla
Pubblica Amministrazione, quindi la Pubblica Amministrazione ha
investito su questa professionalità.
Verrete a dire: "ma la DGR è stata approvata, caro Distort, che
cosa ci vieni a chiedere?". Io vengo a chiedere il fatto che la DGR
è stata approvata, non è un documento scolpito nella pietra ma
soprattutto ci sono percorsi attuativi, percorsi di svisceramento
del regolamento e soprattutto un percorso fondamentale che è la
definizione dell'accordo con Finaosta per andare a definire i vari
dettagli.
L'oggetto - e concludo -, l'impegnativa della mozione è chiedere
all'Assessore competente "di considerare i contenuti di quanto
esposto nelle premesse della presente mozione, precedentemente..."
e su questo già mi autoemendo perché "precedentemente all'adozione
delle disposizioni applicative"... sono già state espresse nella
DGR, ma l'autoemendamento è di ulteriori approfondimenti
applicativi che determineranno il regolamento finale di concessione
dei mutui a decorrere dal 1° luglio 2022 riferendone alla
Commissione consiliare competente, in coerenza e in linea con
questo
beau geste
già espresso mi sembra il 4 maggio ultimo
scorso. Soprattutto anche per definire l'assetto definitivo delle
condizioni di accordo con Finaosta, perché questo è rimasto un
capitolo scoperto, e questo diventa un elemento importante se si
vuole sfruttare in modo costruttivo il rapporto con la III
Commissione in tempi congrui per operare le eventuali osservazioni
prima della riapertura del bando.
Ringrazio per l'attenzione e ascolto la risposta
dell'Assessore.
Presidente -
L'illustrazione è stata fatta, apriamo la
discussione generale. Se qualcuno vuole intervenire, si prenoti.
Non vedo richieste di intervento, chiudiamo la discussione
generale. Replica l'assessore Marzi.
Marzi (SA) -
Ricevo sollecitazioni da parte di tanti
colleghi rispetto al fatto che in finale di Consiglio uno scontro
titanico, almeno in termini temporali, tra me e lei che rischia,
visto il tempo a disposizione, di risultare pesante, quindi provo a
essere sintetico ma provo anche a dimagrire e non ci riesco
mai.
Partiamo, secondo me, dalla seconda parte del suo intervento,
cioè quello che di fatto è inerente alla parte legata alle
professionalità che devono esprimere... un estimo sui valori di
riferimento che, come giustamente da lei richiamato, è una domanda
in termini concettuali che abbiamo approfondito durante la III
Commissione consiliare del 4 maggio nel corso del proficuo
dibattito che ebbe luogo, e per questo ringrazio sia la Commissione
e anche lei naturalmente per il dibattito e per le domande che
arrivarono sia dai membri della Commissione, sia in alcuni casi da
alcuni Consiglieri, che, vista la rilevanza del tema, erano
presenti e che a loro volta fecero una serie di domande.
Di fatto, come abbiamo già avuto modo di trattare, la questione
rispetto agli estimi, e quindi fondamentalmente ai tecnici di
riferimento che sono chiamati a fare le perizie del caso, è un tema
che era già dibattuto in maniera parallela rispetto al percorso che
avrebbe portato alla delibera di Giunta regionale che poi c'è stata
il 9 maggio stesso, quindi si era già in procinto di svolgere una
serie di comunicazioni, che poi, di fatto, avrebbero portato alla
definizione dell'atto che riguarda fondamentalmente i rapporti di
convenzione tra la Regione e Finaosta proprio per la definizione
degli aspetti più operativi di quanto definito con la deliberazione
del 9 di maggio.
Le dico subito che nella giornata di lunedì appena trascorso,
quindi lunedì di questa settimana, la convenzione era già in Giunta
e che, per correttezza, sia istituzionale nei confronti del
Consiglio che per il percorso che poi andrò a rappresentare, la
scelta che la Giunta ha fatto è stata quella di ritirarla dalle
delibere di riferimento per poter poi dopo dare una serie di
spiegazioni rispetto a un percorso posto in essere, ma questo
evidenzia anche come, a partire dal 28 di marzo, in I e II
Commissione poi in Giunta, la volontà è stata assolutamente quella
di condividere un percorso di riferimento e di essere assolutamente
trasparenti in una serie di scelte. Questo ha fatto anche sì che a
maggio, quando ci siamo visti in III Commissione, il percorso con
Finaosta per arrivare a definire questo atto era assolutamente già
iniziato ed era un percorso che voleva portare tutta una serie di
semplificazioni, alcune delle quali, tra l'altro, oggetto di una
serie di valutazioni amministrative, che, nel frattempo, in
parallelo si stavano compiendo in Consiglio per il tramite della II
Commissione, dove sono arrivate una serie di sollecitazioni e, tra
parentesi - mi permetta il gioco di parole -, anche di consigli
dalla Commissione stessa.
È naturalmente sorto in quella sede, quindi noi ne abbiamo dato
anche verifica durante il dibattito in III Commissione, che le
scelte che si stavano facendo con Finaosta erano quelle di
semplificare i processi di estimo e di perizia facendo in modo che
si cercasse di diminuire il più possibile dei doppi passaggi anche
sulla fase legata alle perizie. È venuta quindi in maniera forte da
parte sia degli uffici della struttura Credito e Previdenza che di
Finaosta la possibilità di andare a individuare, come vi avevamo
già detto, tra l'altro, in fase di III Commissione, una figura che
si occupasse
in primis
della perizia e che questo potesse
passare per il tramite di Finaosta rivolgendosi al mercato e
quindi, come, tra l'altro, da lei anche richiamato nella domanda
che fece in III Commissione, per il tramite del libero mercato e
quindi di professionisti competenti. Questo non va assolutamente a
ledere - mi accompagno a lei - le professionalità dell'Ufficio
Credito e Previdenza perché non soltanto queste vengono confermate
ma addirittura svolgeranno tutta una serie di compiti, che, di
fatto, sono gli estremi del provvedimento della concessione del
mutuo: il soggetto beneficiario, le caratteristiche dell'intervento
finanziato, dell'importo massimo del mutuo, le espressioni sul
tasso di interesse, la copia del questionario della prima
informazione sulla clientela, la copia della domanda, l'eventuale
documentazione attestante la classificazione energetica del mutuo,
la relazione tecnico-descrittiva redatta da questa struttura
rispetto alla descrizione catastale del fabbricato e l'oggetto del
finanziamento, la documentazione catastale, gli atti di
provenienza, le planimetrie catastali, la dichiarazione sostitutiva
dell'atto di notorietà attestante l'agibilità, la copia degli
elaborati di progetto relativi alle varianti, relazioni
tecnico-descrittive. Insomma, è assolutamente garantita l'assoluta
centralità della professionalità presente all'interno delle
strutture legate all'attuale struttura di secondo livello,
struttura che viene definita Credito e Previdenza.
Tra l'altro, questo individua anche, lo dico come piccolo
inciso, il fatto che durante tutto il dibattito consiliare che
capita spesso, ad esempio, che tratti il tema dell'edilizia
residenziale pubblico e dell'emergenza abitativa, in realtà si è
andati - in maniera giusta o sbagliata che sia - a fare delle
scelte amministrative che non sono replicabili e non sono quelle
che sono state ripetute nel passato, nel senso che nel passato
c'era una struttura dedicata che prevedeva, sotto la stessa
struttura dirigenziale, sia il sostegno all'acquisto della prima
casa, eccetera, sia gli interventi rispetto all'edilizia
residenziale pubblica o all'emergenza abitativa, per cui, giusto o
sbagliato che sia stata la scelta fatta, è una scelta che non
permette di avere due strutture omologhe in conflitto tra di
loro.
Veniamo invece alla prima parte dell'iniziativa: come avrà
notato, sto cercando di essere il più puntuale possibile perché lei
è persona attenta e che ascolta e quindi, ascoltando, apprezzerà
credo anche l'interlocuzione di natura logica e programmatoria che
ha portato a un percorso di riferimento. Quando il Governo Lavevaz
si è insediato, quindi il 21 di ottobre del 2020, la situazione,
come da lei richiamata rispetto al tema in esame, era di, vado a
memoria, 567 pratiche ferme e 85,3 milioni di euro in sospeso. Il
motivo per il quale questo era un dato di fatto molto complesso,
che, tra l'altro, non aveva potuto essere gestito nella fase
iniziale del 2020, perché, come sappiamo tutti, si era in ordinaria
amministrazione, è legato fondamentalmente ad alcuni passaggi
legislativi che ci furono durante il 2017. Il secondo dei tre
Governi del 2017 fece una scelta politico-amministrativa che era
quella di puntare in termini di sviluppo sull'edilizia in Valle
d'Aosta legando, oltre a tutta una serie di iniziative espresse e
dirette anche gli interventi per il tramite della finanziaria
regionale rispetto al sostegno alla prima casa e al sostegno
all'edilizia di recupero sulla seconda di natura prospettica, tutta
una serie di fondi dedicati presso la finanziaria regionale. Il
terzo Governo di quell'anno, che dopo accompagnò, tra l'altro,
all'elezione regionale del 2018, fece le scelte invece di andare a
recepire lo stesso tipo di interventi di natura legislativa ma
dandogli una connotazione anche retroattiva che arrivò di fatto a
prevedere che potessero essere finanziati dalla partecipata
regionale interventi che erano stati compiuti, se non erro, in un
arco temporale che oscillava tra i due e i tre anni rispetto al
momento in cui si fecero le valutazioni e i cambiamenti del
caso.
Che cosa ha comportato questo genere di intervento? È una
valutazione tecnica, non di merito, un ingorgo, nel senso che un
intervento legislativo di sviluppo economico nel mondo
dell'edilizia si trasformò in un intervento che andava a pagare
interventi non che dovevano essere fatti, ma che, di fatto, erano
già in larga parte stati compiuti. Questo comportò appunto un
ingorgo che portò alla fine del 2019 il Governo di allora a dover
sospendere l'erogazione dei mutui prima casa e, di conseguenza,
anche quelli poi dell'allegato E del recupero edilizio. Questa
scelta è una scelta che da subito anche il Governo Lavevaz ha
dovuto recepire, tant'è che poi assieme al Consiglio si è fatta la
scelta amministrativa, e questo è merito - lo dico sempre - del
Consiglio tutto perché molti di questi dispositivi di legge sono
stati approvati all'unanimità da parte del Consiglio, di non
replicare determinati tipi di scelte rispetto, ad esempio, alla
possibilità di non sospendere le moratorie su tutte le posizioni
debitorie ma di consentire, ad esempio, soprattutto ai lavoratori
subordinati che non avevano avuto particolari problemi in termini
lavorativi, in termini di crisi finanziaria e durante il periodo
della pandemia, di continuare a pagare le rate dei mutui. Questo ha
creato un flusso economico-finanziario.
Grazie a queste scelte che, ripeto, in larga parte ha fatto
tutto quanto il Consiglio, ci si è potuti permettere con l'inizio
del 2022, come di fatto i flussi finanziari facevano presagire in
termini sui fondi di rotazione dedicati a questi aspetti presso la
finanziaria regionale di arrivare a chiudere la posizione debitoria
nella misura di 85,3 milioni di euro e quindi di andare
fondamentalmente a risolvere le 567 pratiche di cui sopra. Il fatto
di aver compiuto queste scelte ha fatto sì che si potesse
programmare anche come intervenire sulla deliberazione finale del 9
di maggio del 2022 da lei richiamata nella mozione di riferimento:
però è assolutamente fondamentale, per arrivare a quel 9 di maggio,
partire dal 28 di marzo, data nella quale il Governo regionale,
d'accordo con la II Commissione consiliare, decide in maniera
consultiva di anticipare il passaggio deliberativo in Giunta di
quest'atto che era in forma di bozza e di portare l'atto in II
Commissione consiliare.
Perché ho fatto questo
excursus
in termini logici ma
anche programmatori? Perché proprio durante il dibattito della II
Commissione consiliare arrivarono una serie di segnalazioni che
sintetizzo rispetto a quanto richiamato nella risposta del secondo
punto che ho anticipato rispetto alla necessità di avere tempi
certi e un rapporto forte e collaborativo tra la Regione autonoma
Valle d'Aosta, per il tramite della struttura poc'anzi richiamata,
con Finaosta stessa e poi soprattutto quello di cercare di
eliminare il più possibile la possibilità che si andassero a
replicare le scelte fatte nel passato rispetto alla ripartenza dei
mutui per la casa principale dal 1° di luglio con un effetto
retroattivo troppo lungo, tant'è che l'atto che venne presentato in
prima istanza dal Governo, e quindi dal sottoscritto in maniera
consultiva in II Commissione, prevedeva che questa avesse una
retroattività che appunto partiva dal 1° di gennaio 2020. La scelta
che la Commissione fece fu quella di portare la retroattività
soltanto a ventiquattro mesi proprio per il motivo poc'anzi
richiamato, quindi, noi ci presentammo con un atto che era
retroattivo solo ed esclusivamente di ventiquattro mesi.
La delibera di Giunta passa e poi arriva nuovamente in
Commissione affinché la Commissione esprima un parere. Come da lei
richiamato, la Commissione di riferimento, in questo caso fu la III
Commissione consiliare, il 4 di maggio, oltre ad analizzare una
serie di aspetti, espresse un parere favorevole con una nota che
richiamava, per i motivi logici che abbiamo cercato di
rappresentare oggi, il fatto che bisognava cercare di limitare la
retroattività addirittura non più a ventiquattro mesi ma a
diciotto: quindi, visto tutto il percorso consultivo di
riferimento, il sottoscritto, recependo in maniera positiva
l'indicazione della III Commissione, è andato poi in deliberazione
il 9 di maggio con l'espressione di una retroattività di diciotto
mesi, anche perché nel frattempo, tra i vari disegni di legge
richiamati durante il 2021, in questo percorso che abbiamo cercato
di evidenziare, si era, di fatto all'unanimità, arrivati a
prevedere un altro dispositivo di legge: quello che prevedeva di
mettere in forma sperimentale il contributo in conto interessi
sulle posizioni debitorie aperte presso le banche per il prossimo
triennio, quindi a partire dal 2021, 2022 e 2023.
Non ultimo questo dispositivo di legge approvato all'unanimità
del Consiglio, quello del contributo in conto interessi che nel
frattempo si è aperto in maniera sperimentale, prevede appunto la
possibilità - per chi ha contratto dei mutui nell'annualità che
rimarrebbe esclusa dalla ripartenza dei mutui tradizionali presso
Finaosta - a partire dal 1° di luglio comunque di avere un
intervento da parte della Regione autonoma Valle d'Aosta, se non
sul mutuo tradizionale, a quel punto, potendo beneficiare del
contributo in conto interessi. Ecco che quindi se sul secondo punto
della sua mozione ci sono sicuramente degli aspetti che sono stati
valutati e sui quali si è cercato di trovare una sintesi, anche
tenendo conto delle indicazioni che sono arrivate dalla II
Commissione, sulla parte dell'iniziativa che invece riguarda la
retroattività sarebbe veramente il recepire questa mozione, che io
colgo in maniera positiva assolutamente nel suo spirito,
contraddittorio rispetto a quanto è avvenuto non tanto per la fase
del Governo che è arrivato in fase ultima, ma per tutto il rapporto
di condivisione, sia passato prima in II che in III. Per questo
motivo le chiedo di ritirare la mozione, altrimenti ci
asterremo.
Presidente -
Ha chiesto la parola il
consigliere
Distort, ne ha facoltà.
Distort (LEGA VDA) -
Grazie assessore Marzi. Vede,
Assessore, io penso che io e lei possiamo convenire adesso su un
accordo certo, dobbiamo ammettere che non è facile per i nostri
colleghi seguire le nostre discussioni. Questo lo devo a tutto il
Consiglio, lo dobbiamo a tutto il Consiglio, però tengo soltanto a
precisare solo un paio di aspetti: non andiamo a responsabilizzare
la III Commissione che ha audito la presentazione di una DGR e in
estemporanea si è espressa e che questo diventi un ruolo
vincolante, perché allora a questo punto scopriamo che la III
Commissione ha un valore superiore alla Giunta. Presidente
Chatrian, dobbiamo festeggiare su questo, però mi permetta,
assessore Marzi, è lei che mette la faccia, è il suo Assessorato
che mette la faccia, è la sua Giunta che mette la faccia, è il
presidente Lavevaz a capo della Giunta che mette la faccia, quindi
in questa sede emerge quest'approfondimento che fa parte degli
strumenti di cui dispone il Consiglio, uno degli strumenti.
Alla luce di queste precisazioni, alla luce di questi
approfondimenti, alla luce di queste riflessioni, espresse
chiaramente e trasmesse a lei, assessore Marzi, io le dico- questo
è un consiglio che mi sento di dare perché sono un Consigliere e
quindi consiglio, faccio il mio lavoro - prenda atto di quanto è
stato detto, prenda atto del fatto che la struttura dell'Ufficio
mutui, per il quale non voglio svolgere un ruolo di difesa, le
eccellenze non hanno bisogno di difendersi, ma le eccellenze vanno
assolutamente sfruttate fino in fondo, nell'interesse suo,
assessore Marzi, e nell'interesse di tutta la Giunta. Valuti
innanzitutto se lei ritiene effettivamente, come ha detto, di
depotenziare l'attività dell'Ufficio mutui trasferendo altre
competenze a Finaosta, io le dico solo questo, è un consiglio;
valuti, perché l'interfaccia con l'utente, tra il Governo e
l'utente avviene attraverso chi erogherà e chi controllerà questo
ruolo fondamentale relativo ai mutui. Poi preciso, non so se lei si
è espresso o ho capito male, ma da parte mia il mio intervento in
III Commissione non andava a proporre di rivolgersi al libero
mercato per le perizie estimative, tutt'altro, andava esattamente
nell'altra direzione, proprio per garantire quest'obiettività.
Detto questo e precisato sotto questo punto di vista, io mi sono
espresso con chiarezza, quanto ho detto è registrato, verrà
trascritto, diventa un atto che può essere ripreso in futuro da
chiunque, il suo intervento pure. Questa mia replica che va ad
accorare il ruolo di un consiglio svolto all'interno di
quest'aula... consiglio inteso come azione del consigliare, questo
è quanto. A questo punto a me non interessa di portare avanti al
voto questa mozione ben sapendo che finirà, se va bene, 17 a 18,
non mi interessa, non è questo l'obiettivo. L'obiettivo è esprimere
questi concetti, trasmettere questi concetti e che lei, Assessore,
ne abbia piena coscienza. Pertanto ritiro la mozione.
Il Consiglio prende atto del ritiro.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK