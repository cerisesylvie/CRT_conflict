Consiglio Regionale della Valle d'Aosta - Oggetto del Consiglio n. 84 del 25 settembre 2008 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
FINANZA REGIONALE E LOCALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 84 del 25 settembre 2008 - Resoconto
OGGETTO N. 84/XIII - Approvazione di mozione:
"Approfondimento degli effetti della prospettata riforma in materia
di federalismo fiscale sulle finanze regionali".
Mozione
Premesso che l'11 settembre scorso il Consiglio dei Ministri
ha approvato un Disegno di Legge recante "Attuazione dell'articolo
119 della Costituzione: delega al Governo in materia di federalismo
fiscale" con cui s'intende dare applicazione ai principi di
solidarietà e di coesione sociale, sostituendo gradualmente, per
tutti i livelli di governo, il criterio della spesa storica, per
garantire responsabilizzazione, oltre che effettività e trasparenza
del controllo sulla spesa pubblica;
Constatando in particolare, per quanto riguarda la Regione
Valle d'Aosta, il rilevante impatto del Disegno di Legge in
questione in ordine alle prospettive future dell'autonomia
finanziaria regionale, atteso che l'articolo 20 prevede il concorso
delle Regioni a statuto speciale e delle Province autonome di
Trento e di Bolzano conseguimento degli obiettivi di perequazione e
di solidarietà secondo criteri e modalità stabiliti da norme di
attuazione ai sensi dei rispettivi statuti, da emanarsi entro 24
mesi "secondo il principio del superamento del criterio della spesa
storica";
Sottolineato l'interesse ad un attivo ed informato concorso
di tutte le componenti del Consiglio regionale allo scopo di
rafforzare l'autonomia regionale in materia finanziaria e
realizzare le migliori condizioni di autonomia e
responsabilizzazione finanziaria per tutti i livelli di
governo;
Evidenziati anche i probabili rilevanti risvolti della
riforma avviata dal Governo rispetto agli assetti attuali della
finanza locale, oggi prevalentemente improntata in Valle d'Aosta -
diversamente da quanto previsto dalla proposta in discussione - al
principio di assegnazione di risorse parametrate ai proventi
dell'IRPEF; nonché al rispetto del Patto di stabilità;
Il Consiglio regionale
Impegna
La Commissione regionale competente in materia di finanza
regionale e locale ad approfondire sollecitamente gli effetti della
prospettata riforma, per valutarne i futuri riflessi sulle finanze
regionali e locali, e il Presidente della Giunta regionale e
l'Assessore alle Finanze a riferire entro trenta giorni alla stessa
Commissione le prime valutazioni del governo regionale in ordine
alle proposte che saranno avanzate in sede di Commissione
paritetica, con particolare riferimento alla possibile acquisizione
di nuove funzioni in capo alla Regione;
Impegna
Il Governo regionale a proporre agli enti locali la
costituzione di un tavolo di confronto in merito ai possibili
sviluppi della finanza locale in conseguenza della profonda
modificazione che si prospetta nell'allocazione delle risorse
fiscali;
Invita
i Parlamentari della Valle d'Aosta ad informare costantemente
la competente Commissione del Consiglio in merito agli orientamenti
che emergeranno in Parlamento in ordine al testo presentato alle
Camere.
F.to: Louvin - Bertin - Cerise Giuseppe- Chatrian - Morelli
Patrizia
Presidente
- La parola al Consigliere Louvin.
Louvin (VdAV-R)
- Grazie, Presidente. Non abbiamo
l'abitudine di essere tignosi, ma crediamo che ci siano argomenti
che, per la loro portata politica generale e di prospettiva per
questa regione debbano essere trattati con la necessaria
attenzione. Fra questi mi pare esservi quello del federalismo
fiscale, di cui si è parlato molto in queste ultime otto settimane,
nel periodo in cui il Consiglio regionale ha avuto la sua
sospensione. Lo consideriamo un tema sul quale il Consiglio deve
misurarsi con l'opportuno approfondimento.
Quando nel 1988 questa assemblea si trovò di fronte alla
questione dell'abbattimento delle barriere doganali deciso da
Maastricht, in vista del 1993, lo ricorda bene il Presidente, fu
investita una commissione speciale presieduta dal compianto collega
Demetrio Mafrica che operò durante tutta la legislatura per
preparare il Consiglio regionale, le istituzioni regionali
all'impatto di questa grande rivoluzione che rappresentava per le
nostre finanze la perdita della compartecipazione sull'IVA da
importazione. Credo che non sia stato inutile questo lavoro ai fini
del successivo negoziato per la norma di attuazione che ha
consegnato alla Valle un cospicuo pacchetto di risorse, legate alla
forfetizzazione di questi tributi dell'IVA da importazione.
Ci troviamo oggi in una situazione simile, con un orizzonte che,
pur non avendo ancora un termine preciso, comincia a delinearsi
molto chiaramente, ed è quello di una complessa e articolata
riforma finanziaria dello Stato che, secondo quanto indicato dallo
schema di disegno di legge predisposto dal Ministro Calderoli,
dovrebbe permettere la quadratura dei principi di solidarietà e
coesione sociale, sostituendo gradualmente per tutti i livelli di
governo il criterio della spesa storica, per garantire
responsabilizzazione oltre che effettività e trasparenza del
controllo sulla spesa pubblica.
Abbiamo l'impressione che questo, se letto opportunamente, non
sarà un passaggio indolore per la nostra regione, non solo in
termini di quantità ma anche in termini di allocazione di risorse
sui diversi livelli di governo. C'è una tesi che sta sotto questa
manovra e che apparentemente è molto attraente: il federalismo come
competizione virtuosa dei territori, ma sotto, se rimane fermo
(come penso che dovrà rimanere fermo) il limite del non aumento
della pressione fiscale, ci troveremmo di fronte a una guerra
accanita fra territori per l'accaparramento di quantità maggiori di
risorse finanziarie.
La Lombardia ha dato una spinta in questo senso con la sua legge
40. D'altra parte non è stato solo questo governo regionale di
centro destra a tracciare una linea in quella direzione, perché
anche il Partito Democratico di quella regione con un suo
importante documento sul federalismo fiscale responsabile ha spinto
nella stessa direzione. Questo ci fa capire come siano in campo
oggi i grossi calibri, che non possono non avvedersi di una forbice
molto larga fra le risorse che sono in questo momento derivanti da
entrate di tributi propri e da compartecipazione a beneficio della
nostra regione, che a seconda delle stime variano da i 12mila e i
14mila euro pro capite, a quelli della Campania, che sono
sicuramente intorno al decimo di questa quantità in assegnazione
alla regione.
Sui dati abbiamo tutti consapevolezza che nessuno, in Italia, sa
con precisione quali siano realmente i flussi finanziari in corso:
è l'unico punto fermo di tutta questa situazione, nella quale c'è
una prima necessità che è quella di adottare dei criteri, delle
misure di analisi che siano omogenee. Ma noi siamo poco omogenei,
noi non siamo quasi per niente omogenei al resto del paese, sia nel
finanziamento degli enti locali a cui devolviamo una quota
rilevante dell'IRPEF che ci è assegnata, sia per quanto riguarda la
nostra diretta posizione, che risente di compartecipazioni
importanti e anche di altri cespiti. Noi siamo oggettivamente poco
comparabili - ricordiamocelo sempre - per territorio, per
vocazioni, per necessità storiche, culturali, linguistiche,
scolastiche, sanitarie; noi ci consideriamo diversi, ma questo
ovviamente si offre a diverse letture da più parti.
Nelle scorse settimane abbiamo avuto l'impressione che ci fosse,
attorno a questa manovra, una sorta di messianismo del federalismo
fiscale - per cui l'espressione federalismo fiscale è stata sposata
da tutti i fronti politici con le necessarie sfumature - ma che ci
fosse anche una sostanziale convergenza sull'idea che comunque
questo avrebbe portato dei vantaggi di ordine generale. Qualcuno ne
ha approfittato però anche per spingersi oltre e rimettere in
dubbio alcuni capisaldi: lo ha fatto - ed è ormai un classico - il
Presidente della Calabria, Agazio Loiero, ma anche autorevoli
economisti e studiosi del diritto fiscale, mettendo in discussione
direttamente la fonte della nostra diversità anche di ordinamento
fiscale che è lo statuto speciale. Abbiamo in questa ondata
registrato purtroppo un incantamento anche di esponenti politici
locali, in particolare - lo dico con molta sorpresa e altrettanta
preoccupazione - quello del nostro Senatore Fosson, che ha espresso
a chiare lettere non un'adesione, ma addirittura un entusiasmo nei
confronti di queste proposte di federalismo fiscale. "Con la Lega
Nord condividiamo molto l'idea di realizzare il federalismo fiscale
e da qui partire per un percorso comune": sono dichiarazioni rese
al quotidiano "La Padania" di pochi giorni fa, il 16 settembre,
legate alla partecipazione del nostro Senatore alle celebrazioni
del secondo parlamento padano. E il suo apprezzamento per il popolo
unito in marcia verso il federalismo fiscale è stato accompagnato
da altre espressioni curiose per il tono e per il trasporto
emotivo: "Per la Valle d'Aosta è musica questo progetto. Con
Calderoli ne abbiamo già parlato: l'idea di passare dalla spesa
storica alla spesa reale è geniale; dietro la voce spesa storica si
nascondono i soldi buttati via, sprechi di ogni genere e
l'assistenzialismo".
Non è tempo qui per approfondire queste opinioni o sensazioni
del Senatore Fosson, ma mi permetterete di esprimere a nome del
nostro gruppo una viva preoccupazione per questo entusiasmo, per
una lettura acritica di quello che sarà il nostro domani. Si
possono anche immaginare dei percorsi politicamente nuovi per la
Valle: non ci sono difficoltà a cogliere degli spostamenti o anche
delle sensibilità diverse di singoli esponenti politici. Ma
spaventa che non ci si preoccupi o comunque non si ritenga
necessaria un'adeguata ponderazione di una svolta che non sarà
oggi, non sarà domani, ma arriverà... La stessa Giunta regionale ha
fatto sapere, nel corso dell'estate, che gli impatti non saranno
immediati, d'altra parte lo stesso disegno di legge Calderoli parla
di decreti attuativi che arriveranno nei 24 mesi. Non mettere in
conto un impatto da
tsunami
, in prospettiva, sul nostro
sistema fiscale, che oggi ci consente di attutire con relativa
facilità dei colpi come quelli di cui abbiamo parlato nei dibattiti
precedenti - sulla gestione straordinaria in liquidazione, sul
casinò, eccetera - non farci carico di quello che sarà dopo, è
segno di una certa
naiveté
che riteniamo debba essere messa
da parte.
Riteniamo che questo Consiglio, proprio sulla linea di un
pensiero che non è rivolto all'oggi e alla polemica del momento, ma
che si ricollega a un modo di agire che ha avuto questa assemblea
nel passato su temi di fondo, debba interrogarsi sul disegno
costituzionale che sta dietro, o accanto alla riforma federale
fiscale: si parte da lì. Questo è il nodo vero delle riforme
costituzionali che avremo di fronte e che, credo, non si
tradurranno solo in un negoziato sull'attribuzione di alcune
competenze, ma ci imporranno una rivisitazione complessiva dei
nostri rapporti con lo Stato.
Noi abbiamo le nostre idee in proposito. Il federalismo generico
e di facciata crediamo che ormai sia stato soggetto ad usura e che
si debba invece attrezzare la Valle d'Aosta, anche politicamente e
dal punto di vista della proposta costituzionale, per un
federalismo sostanzialmente a geometria variabile, che altri paesi
hanno iniziato a praticare. D'altra parte, in questo dibattito - il
Presidente Rollandin vi ha preso parte in queste settimane e di
questo abbiamo piacere di parlare oggi - vorremmo anche capire come
ci posizioniamo come Regione nel complesso fronte regionale.
Ieri c'è stata ricucitura di una frattura evidente fra le
speciali stesse; i viaggi estivi, le gite fra l'Alto Adige e la
Sicilia del Ministro Calderoli durante l'estate hanno segnato tutta
la volontà di tenere insieme, almeno su un documento generico,
degli estremi che rischiano di rappresentare un problema. Ma come
siamo schierati noi? Qual è il nostro punto di vista su queste
questioni? Ancora il Consiglio non lo ha neanche posto come
interrogativo, perché siamo appena agli inizi di questa
legislatura. Quindi è normale, è giusto che il governo si muova su
questo, ma il Consiglio è un organismo di fronte al quale ci si
presenta non soltanto per valutare delle proposte della Giunta
regionale, ma anche per tracciare una linea politica e di
comportamento: sulle accise, su altre problematiche che non
riguardano solo le altre regioni, ma riguardano un gioco complesso
di attribuzioni.
Abbiamo ritenuto di non soprassedere, anche se solo di una
settimana, alla discussione di questo tema, perché l'impatto di
questa riforma finanziaria coinvolgerà sicuramente gli enti locali,
come già li sta coinvolgendo - lo hanno ricordato i colleghi del PD
con una interpellanza che è stata discussa stamani - attraverso
misure finanziarie importanti come quella della soppressione
dell'ICI. Sul coinvolgimento degli enti locali, l'apertura - come
proponiamo alla Giunta - di un tavolo di discussione, di un tavolo
di lavoro comune ci sembra quanto mai necessario.
In questo periodo, i Comuni si trovano di fronte a un'emergenza
legata a una manovra che è di ritocco soppressivo di un'imposta, di
uno dei pilastri della fiscalità degli enti locali; farebbero bene
i nostri Comuni a immaginare anche un futuro diverso del loro
quadro finanziario attuale. Noi non stiamo facendo del terrorismo,
ma sappiamo della condizione particolare in cui si trovano i 74
Comuni della Valle rispetto ad altri Comuni vicini e lontani: se
passa la logica del federalismo fiscale, che è quella per cui le
funzioni comunali devono essere assicurate a parità di risorse
proporzionalmente su tutto il territorio, questo non potrà non
avere ripercussioni per loro, per le loro piante organiche, per le
loro possibilità di investimento. Quindi l'avvicinare nella
riflessione non solo la Giunta, ma anche la commissione consiliare,
con gli organismi degli enti locali competenti, ci sembra quanto
mai utile.
Abbiamo all'orizzonte un sistema nel quale si andrà verso una
trasparenza di risorse. In questi anni non siamo stati in regime di
trasparenza, abbiamo avuto una condizione molto singolare, ma la
trasparenza avrà in futuro dei riflessi di grande importanza.
D'altra parte il Presidente Rollandin poco fa ricordava anche la
particolarità del nostro patto di stabilità rispetto agli altri
territori: anche questo è un tema che proponiamo venga attentamente
valutato dalla commissione competente. Non siamo in questa sede né
a suggerire né ad orchestrare manovre lobbistiche di regioni, ma
sappiamo che le Conferenze Stato - Regioni e le Conferenze Stato -
Regioni - Città sono sedi decisive, nelle quali anche questi
problemi possono trovare approfondimento, se c'è anche una linea
prospettiva indicata con precisione dalla nostra Regione, non solo
un'azione di contenimento. Non siamo solo a parare i colpi:
possiamo anche avere qualcosa da proporre.
Da ultimo - so che la questione trova informato e competente
anche il Presidente per trascorsi comuni nella Commissione
paritetica - anche il coinvolgimento della Commissione paritetica
nella definizione di queste allocazioni di nuove risorse può essere
conseguente a due diverse azioni da parte nostra: o si lascia alla
Giunta di vedere quali competenze chiedere di attribuire alla
Regione Valle d'Aosta, oppure si allarga il discorso a questa
assemblea e, in particolare, alle sue commissioni, affinché dicano
la loro. Non è indifferente per noi chiedere o non chiedere
determinate competenze non solo a causa degli importi di risparmio
erariale, ma a fronte di quello che vuole essere la Valle d'Aosta
fra 5, 10 o 15 anni.
Questo è in buona sostanza il nostro punto di vista. L'auspicio
del nostro gruppo va nella direzione di un'attribuzione di un
mandato alla competente commissione, di una sollecitazione alla
Giunta a collaborare su questo piano nel tenere informato
costantemente il Consiglio, dell'attivazione di un tavolo di
concertazione con gli enti locali e dell'invito, da ultimo, ai
parlamentari, affinché su questo tema mantengano adeguata
consonanza di vedute con questa assemblea.
Ripeto, si possono avere diverse valutazioni, però è auspicabile
che su temi di questa portata le rappresentanze parlamentari, quale
che sia la loro provenienza, se interpretano la posizione del
Consiglio regionale, queste rappresentanze parlamentari siano
rafforzate nella loro azione, piuttosto che conducano un'azione
esclusivamente individuale e personale.
Presidente
- La parola al Consigliere Donzel.
Donzel (PD)
- Sarò più breve del collega, perché spero
che su questa questione ci sia modo di tornare con un dibattito più
sentito dall'aula. É evidente che l'indicazione a parlarne, a
individuare anche momenti in commissione in cui approfondire i temi
mi pare una cosa più che doverosa. Ritengo che, anche se noi non
siamo presenti ufficialmente nella commissione competente,
sicuramente su questioni e argomenti di questo tipo faremo il
possibile per seguire anche i lavori in commissione.
Bisognerà che troviamo tutti la voglia di affrontare la
questione in modo approfondito, perché ha una delicatezza enorme
per le ricadute che ha sulla comunità valdostana, ma anche per i
rapporti che vanno stabiliti con il governo nazionale e fra le
singole forze politiche, anche con quelle che hanno tradizioni
culturali diverse. Questo argomento non è così riducibile alla
questione: ci tolgono dei finanziamenti, quanti finanziamenti
rimangono. Lo dicevo già ieri sulla questione delle elezioni
europee: ci sono per noi dei valori a monte, delle questioni che
fanno parte della nostra storia e che sono importanti, che
presuppongono al ragionamento delle conseguenze economiche; non
vorrei che ne facessimo sempre e solo questione di portafogli.
La questione del federalismo è una battaglia che viene portata
avanti nel nostro paese da anni, e ci sono stati anche dei momenti
in cui con orgoglio la nostra regione è stata capofila di questa
battaglia. Questo deve essere il nostro atteggiamento: non
ritrovarci in un momento così delicato nelle retrovie. É per questo
che puntualizzo la posizione che magari hanno assunto alcuni
esponenti del PD, come il mio collega segretario della Lombardia,
Martino, che hanno una posizione molto aperta rispetto alla bozza
Calderoli, ma ovviamente questo va collocato in un dibattito che
esiste in Lombardia. Va collocato in un dibattito, che avrò modo
magari un giorno di spiegare anche in quest'aula, sulle posizioni
del Partito Democratico a livello nazionale e che è motivato dal
fatto che nella realtà lombarda la bozza Calderoli supera in
maniera positiva tradizionali posizioni leghiste, che assolutamente
avevano una visione che è completamente diversa da quella che
assume adesso la bozza Calderoli, la quale infatti è già più aperta
al confronto con altri territori. In questo senso va discussa
meglio la posizione della Valle d'Aosta rispetto al collocarsi in
questo grande dibattito che viene fatto a livello nazionale, ma per
ribadire che una delle pecche di fondo di questo dibattito è che
viene spesso ridotto il federalismo - con questa bruttissima
definizione del federalismo fiscale - a una questione di
ripartizione di soldi fra lo Stato e le Regioni. C'è qualcosa di
molto di più, c'è la Costituzione italiana che ha riconosciuto un
ruolo alle Regioni e credo che da lì bisognerebbe partire.
Un'ultima questione che pongo è che in questo dibattito sarebbe
interessante poi poter fare delle sollecitazioni, una delle quali
rivolgo subito al Presidente: a Bolzano stanno parlando fra l'altro
della questione delle poste, che è una questione annosa anche per
la nostra regione e visto che di trattativa si tratta, sarebbe
importante che fra i punti che la Valle d'Aosta mette sul tavolo,
anche quello delle poste fosse approfondito.
É un argomento di tale portata che ridurlo in coda a un
Consiglio che si sta per esaurire è davvero un peccato, quindi
auspico e sono breve perché spero che torneremo a parlare con
maggiore ampiezza di questo argomento.
Presidente
- La parola al Consigliere Lattanzi.
Lattanzi (PdL)
- Grazie, Presidente. Per dichiarazione di
voto.
Pleonastica mozione. Pleonastica, perché chiede tre cose che se
non venissero in quest'aula, mi chiederei cosa stiamo qua a
fare.
Stiamo parlando di un argomento rivoluzionario per il sistema
del nostro paese. Vorrei ricordare - anche per confrontarmi con il
collega Donzel, il quale chiede perché si parla sempre di
federalismo fiscale e non si parla di federalismo vero e proprio -
che un vecchio mio docente di economia diceva: se vuoi capire come
gira il mondo, guarda dove vanno i soldi. Il federalismo fiscale è
l'unica chance che questo paese ha per poter rimettere la classe
politica alle proprie responsabilità. Il federalismo fiscale è
responsabilità, sussidiarietà, che sono parole che ho sentito in
questi decenni molte volte dette, ma poche volte applicate.
La bozza Calderoli, quello che ne conseguirà, il disegno di
legge che le camere approveranno è l'ultima chance che abbiamo per
far restare questo paese in Europa. Ci avete provato anche voi: so
che il PD (quello che prima era il DS) si era molto impegnato su
questa questione, non riuscendo a portare a casa un risultato,
perché la materia era molto complessa, perché si vanno a toccare le
tasche non dei cittadini, ma dei governanti e dei loro poteri di
influenza dell'elettorato e dei governi dei Comuni e delle Regioni.
Non possiamo nasconderci, su una problematica che la Lega ha
espresso a volte anche in maniera forte, una disuguaglianza di
comportamenti che vede una parte del paese completamente in mano
alle organizzazioni mafiose, criminali, al punto che dobbiamo
mandare giù i carabinieri e le forze dell'ordine, gli eserciti,
perché ci sono interi territori in mano alla criminalità
organizzata che esprime parlamentari, senatori, assessori,
consiglieri comunali, che determina le classi politiche di questo
paese! Abbiamo un pezzo di territorio che non è più
governabile!
Il federalismo fiscale che va a toccare i danari, mette nelle
condizioni... spero che si possa fare perché non è detto che passi.
I climi sono quelli di valutazione: ho visto che il PD a livello
nazionale ha espresso una disponibilità molto concreta alla
riflessione seria, perché si rende conto quel partito - Veltroni lo
ha detto più volte - che c'è un problema di
default
di
questo paese, che è un
default
di democrazia prima ancora
che di denari.
La questione del federalismo fiscale si rende necessaria, perché
dal 1972 in avanti - chi ha studiato la finanza di questo paese lo
sa - si sono accumulati qualcosa come 2 milioni di miliardi delle
vecchie lire che costano un punto in percentuale di PIL, circa
20mila miliardi di vecchie lire, praticamente una finanziaria
all'anno di interessi passivi. Questo debito si è accumulato per
due fattori strategici. Il primo è perché la politica aveva bisogno
di soldi ed emetteva i titoli di stato prendendo i risparmi degli
italiani, pagando degli interessi stratosferici pur di averli in
cassa, per poter affrontare zone disagiate con falsi progetti,
finte pensioni di invalidità e tutto quello che è successo in
questo paese, che ha portato persone a 42 anni ad essere in
pensione (i baby pensionati di un quindicennio fa, mica ventimila
anni fa). L'altro è stato la spesa pubblica esorbitante: risorse
centralizzate da Roma e riaffidate alle amministrazioni locali che
soprattutto nel Sud sono state messe alla mercé della popolazione,
senza far arrivare questi danari alla popolazione stessa. Se andate
in Sicilia e parlate con i cittadini, gli manca l'acquedotto, la
luce, le strade, le ferrovie e ti chiedi tutti i danari della Cassa
del Mezzogiorno degli ultimi 50 anni dove sono andati. Sono andati
nelle tasche dei mafiosi e dei loro amici conniventi.
Queste sono le argomentazioni che stanno alla base di una
necessità urgente, questa e molte altre. Chiedo scusa ai colleghi
per la sintesi: non volevo dilungarmi, in quanto credo che questa
mozione sia veramente pleonastica. Stiamo affrontando la
valutazione di un federalismo fiscale che, purtroppo per la Valle
d'Aosta, ha delle leve di intercessione legate ai due parlamentari
- uno si è espresso e l'altro è silente - e al governo di questa
Regione che sta dialogando con il governo, come ha fatto anche
ieri, per trovare un equilibrio che possa permettere a questa
Regione di incassare le proprie risorse fiscali e di poterle
continuare ad amministrare, così come ha fatto da quando è stato
attuato, dal 1973 in avanti, il federalismo fiscale valdostano,
grazie alla nostra autonomia.
Questo credo che sia il compito di una Giunta regionale di
destra, di sinistra, di centro che abbia a cuore gli interessi di
questa regione e che debba dialogare con chi oggi governa, che
propone un federalismo fiscale che deve necessariamente partire da
questo presupposto: il principio di sussidiarietà e di
responsabilità. Questo vuol dire: quello che tu produci nella tua
Regione te lo spendi; poi se la tua Regione con quello che produce
non riesce a far fronte alle esigenze primarie di primo livello
(sanità, scuola), le altre Regioni creano un fondo di solidarietà e
di perequazione. Ma si va sullo speso reale, non sullo speso
storico! Cioè, siccome ho sempre speso in Sicilia, perché ho sempre
avuto 14 portaborse, continuerò ad avere come Presidente della
Sicilia 14 portaborse: no! Ci si basa sull'esigenza reale di una
Regione, di quello che è l'apparato pubblico necessario minimo e
non massimo, perché alla fine bisogna essere responsabili di fronte
ai cittadini che pagano mediamente il 43% dei loro redditi in tasse
che vanno così purtroppo sperperate!
Questa è la necessità del federalismo fiscale. Allora comprendo
la preoccupazione che credo sia di tutti i valdostani, di destra,
di sinistra, di sotto e di sopra, che al di là della vetrina per
farsi più o meno belli, stanno lavorando affinché il Presidente
della giunta che rappresenta tutta la regione, nel dialogo con il
governo possa trovare degli interlocutori con i quali condividere
non un protezionismo, ma una equità. Chiediamo di continuare a
poter gestire le nostre risorse e di poter essere aiutati là dove,
per economia di montagna, per situazioni di complessità di
struttura sociale, abbiamo bisogno di una serie di sussistenze. In
quella direzione andavano quei famosi 500 milioni di euro dell'IVA
di importazione, che ancora ci vengono concessi, perché siamo un
territorio di montagna e abbiamo delle esigenze diverse: perché gli
uffici postali in montagna costano di più; perché fare le scuole in
montagna costa di più; perché il pronto soccorso in montagna costa
di più; perché avere un sistema scolastico in montagna costa di più
che in Padania. Questa è la situazione su cui ci si sta
confrontando. Non credo che ci sia un solo valdostano seduto in
quest'aula, né di sinistra prima, né di centro destra oggi, né
autonomista piuttosto che liberista o socialista, che non abbia
nella sua mente e nel suo cuore la preoccupazione di mantenere gli
equilibri finanziari che questa Regione ha duramente conquistato e
che si produce, perché noi abbiamo i 9/10 di quello che produciamo.
Che poi lo produca la Regione, la Cogne, il turismo, che possiamo
far meglio, che dobbiamo crescere questo è vero.
Oggi la bozza di federalismo fiscale prevederà avanzi di
amministrazione ricorrenti per i prossimi anni. Non abbiamo
problemi di penuria, abbiamo problemi di investimenti, che è
diverso: bisogna riuscire a conquistare dallo Stato la possibilità
di investire in momenti come questi. Poter investire, quando si
andranno a rifare i calcoli, gli eventuali avanzi di
amministrazione che invece potrebbero essere destinati: ad
equilibrare i conti verso l'Europa, alle Regioni più disagiate...
Noi dobbiamo poter conquistare che i prossimi avanzi di
amministrazione, che abbiamo avuto anche in questi anni per la nota
partecipazione all'erario, possano essere investiti. Poi ci sarà la
battaglia in quest'aula fra chi come sempre pensa che gli
investimenti siano continuare a fare un certo tipo di cose, e
altri, come noi, che pensano che gli investimenti hanno le
i
davanti, non sono
vestimenti
ma
investimenti
e quindi
non orientati al clientelare e all'elettorato, ma a creare
economia, PIL, favorire l'industria, la ricerca. È, infatti,
evidente che di solo turismo non si può vivere, altrimenti viviamo
a stagioni e non tutti vogliono fare i camerieri: i valdostani non
vogliono più fare né i camerieri né i lavapiatti - chiedete agli
albergatori e ai ristoranti se non si ha contezza di questo.
L'interesse per una riforma fiscale è urgentissimo e necessario,
il coinvolgimento della II commissione è doveroso, l'interesse del
Presidente della giunta che voi auspicate e l'invito che voi fate
lo ritengo doveroso: dovrebbe dimettersi, se non facesse questa
cosa qua! Il fatto che questo Consiglio ne potrà dibattere, lo
credo auspicabile, ma su cosa lo facciamo? Sulle bozze che poi la
Camera cambierà? Di cosa parliamo?
Siamo in una fase di negoziazione; quando sarà finita la
negoziazione e avremo le bocce ferme sul campo, potremo dire se
queste bocce ci piacciono. Voi vi scatenerete per dire: ecco
Berlusconi cattivo, ci ha tolto i soldi; noi magari faremo la
nostra parte, come fa il teatrino della politica. Ma andremo a
vedere la realtà: se la Regione Valle d'Aosta, con il nuovo
federalismo fiscale, che è responsabilità di gestione delle risorse
finanziarie, vedasi tasse dei cittadini, avrà maggiori benefici o
maggiori disagi. Al momento non appaiono disagi, anzi il problema è
legato agli investimenti che dovremo fare.
Certo, qualcuno come in Sicilia o in Calabria deve cominciare ad
alzarsi le maniche della camicia e andare a lavorare, perché in
quei posti da Roma in giù si può continuare a pensare che la Cassa
del Mezzogiorno manda giù i soldi. Non voglio fare il leghista di
turno, ma oggettivamente l'ho detto anche ai miei colleghi laggiù:
non è che possono continuare a pensare che c'è qualcuno che paga e
i soldi arrivano! La festa è finita.
Presidente
- La parola al Presidente della Regione,
Rollandin.
Rollandin (UV)
- Grazie, Presidente. Credo che sia stato
importante e corretto fare sull'argomento del federalismo fiscale
una riflessione, perché in effetti è da tempo che se ne parla ed
era giusto fare il punto in quest'aula.
Faccio però una precisazione che credo sia corretta e che avevo
anticipato per dire il limite di questa discussione. Il dibattito
sul federalismo fiscale sicuramente obbliga tutti a fare una
riflessione attenta su quella che è la propria operatività, sul
modo di gestire e sul modo di immaginare il proprio futuro dal
punto di vista dell'economia, zona per zona. Parte da un concetto
che è previsto dalla Costituzione, il 119; non è che se l'è
inventato un governo piuttosto che un altro, è che non è mai stato
attuato.
La nota un po' atipica è che si parte dal federalismo fiscale
senza considerare cosa si intende per federalismo. Lì si è
abbastanza fantasiosi e su questo ognuno cerca di guardare i propri
limiti e soprattutto cosa può guadagnarci: questo è il tema.
Tornando alle Regioni a statuto speciale, il dibattito è stato
quello di capire come riuscire a fare l'operazione verità, cioè
capire quali sono le reali situazioni di spesa zona per zona, non
la spesa storica, ma la spesa reale.
Voglio sottolineare che nella sanità questo progetto non è
riuscito. C'era stato un accordo fra le Regioni e il governo di
turno, che aveva detto: benissimo, partiamo da adesso, poi facciamo
sulla sanità l'operazione che permetta di dire quant'è la spesa e
da lì andiamo avanti. Ancora oggi non si sa - e non faccio il nome
delle Regioni - quanto spendano in alcune realtà, ma continuano a
introitare somme. Questo ha penalizzato anche il dibattito sulle
Regioni a statuto speciale rispetto a quelle a statuto ordinario,
creando una situazione di obiettiva difficoltà, perché oggi viene
letto: Regione a statuto speciale uguale privilegi. Ma in un
momento di vacche magre gli altri dicono: ma perché?
Invece quello che si è cercato di fare con l'articolazione
nell'ambito di un progetto che contiene riferimenti per le Regioni
a statuto ordinario e speciale, è una logica che permane e che è
unitaria come idea di utilizzo diversificato e solidale delle
risorse, per cui nel fondo perequativo è giusto anche che ci siano
le Regioni a statuto speciale. Questo significa che rispetto a
situazioni di difficoltà in alcune Regioni, ci sia una
partecipazione di tutte le Regioni, al di là dei 12-14 mila euro di
intervento per ogni famiglia nella nostra regione, piuttosto che in
altre, là dove il calcolo, anche lì, è sempre da stimare in modo
appropriato.
Oggi il dibattito, ed è quello che mi porta a dire poi, perché
in riferimento a questo giusto esame che deve essere fatto, la
logica con cui stiamo andando avanti con i tempi. Oggi con il
progetto di federalismo fiscale si stanno affrontando dei temi su
come prevedere l'operatività nei prossimi mesi: si pensava 12 mesi,
poi Tremonti ha detto che in 12 mesi era inimmaginabile passare dal
sistema attuale a un sistema che veda nei tributi erariali una
modifica totale, che permetta di riquantificare le esigenze delle
Regioni a statuto ordinario e anche delle speciali, per cui si è
chiesto 24 mesi. Nei 24 mesi il punto nodale saranno i decreti
attuativi, perché lì ci sarà la reale possibilità di valutare
quanto e come si andrà eventualmente ad incidere sui sistemi
attualmente esistenti.
Oggi nel testo - poi chiederò alla presidenza di distribuirlo,
non per farne oggi l'oggetto di discussione, ma per permettere
l'approfondimento nella commissione, come mi sembra corretto -
dicevo, oggi nella logica con cui è stato scritto il progetto
Calderoli e con cui è stata scritta la proposta delle Regioni a
statuto ordinario e a statuto speciale, si va nella direzione di
fissare i criteri base su cui decidere di impostare i decreti
attuativi. Quelle sono le norme: le Regioni a statuto ordinario
hanno deciso ognuna i paletti entro cui attivarsi, per rendersi
responsabili di quello che succede nella propria regione. Per le
Regioni a statuto speciale sicuramente la situazione, sotto il
profilo della coincidenza fra la responsabilità e quindi le
funzioni già attuate - che sono diverse da quelle delle Regioni a
statuto ordinario, perché oggi abbiamo un sistema, come il
Sudtirolo, che svolge già una serie di funzioni a cui gli altri
stanno arrivando o arriveranno chissà quando, perché il passaggio è
diverso - creerà delle premesse per valutare le eventuali
compartecipazioni a un sistema che rende nella solidarietà uno dei
principi che poi travasano nella perequazione.
Nel dibattito che ho sentito c'è un impegno e si chiede un
coinvolgimento anche degli enti locali. Faccio presente che abbiamo
appena ricostituito la commissione specifica che tratta la finanza
con gli enti locali, quindi direi che quella è la sede in cui anche
questo sarà discusso. Chiederei, proprio perché c'è questo, di
ritirarlo, mentre suggerirei solo per la prima parte, dove si dice
"impegna la commissione", potrebbe essere, se mi permettete,
tradotto in: "invita il Presidente della giunta e l'Assessore
competente a riferire entro 30 giorni alla commissione
regionale..." e segue tutto il resto. L'ultimo, "invita i
parlamentari...", va bene.
Tornando un attimo alla discussione, sempre per correttezza,
credo sia giusto correggere nell'incipit della mozione, "premesso
che l'11 settembre il Consiglio dei Ministri ha approvato": non c'è
ancora nessuno schema approvato. Lo dico solo per evitare che si
faccia polemica nel senso di dire: ma come, non sapete che...
(Interruzione del Consigliere Louvin, fuori
microfono)
Siccome poi giustamente la vostra attenzione anche ai movimenti
dei nostri parlamentari è esemplare, vorrei dire a questo proposito
brevemente che mi è stato riferito che il sen. Fosson ha
partecipato a questo incontro della Lega, che avveniva all'interno
di una manifestazione, cioè non è che sia andato a celebrare il
secondo anniversario, perché da come è stato posto sembra che fosse
andato a celebrare... Scusate, è come se un movimento organizza un
evento e nell'ambito invita a un dibattito: credo che sia prudente
partecipare. In questo senso è lodevole l'impegno del sen. Fosson
che ha voluto andare a portare il suo contributo nell'ambito di
quella che è una discussione, tenendo conto che Calderoli era il
dominus in questa occasione e quindi doveva discuterne.
Sull'interpretazione delle affermazioni - la condivisione
"geniale" - adesso non...
Louvin
-
(fuori microfono)
...testuale...
Rollandin (UV)
- ...sai, il testuale è sempre un discorso
che lascia...
Credo che possa essere perlomeno condiviso l'impegno che porta a
individuare un percorso che è quello del federalismo fiscale,
previsto dalla Costituzione.
Nel merito oggi c'è un' attenzione, che voi avete sottolineato,
per vedere i riflessi di questo che - mi permetto di dire oggi - è
l'attuale documento. Vedremo quando verrà approvato dal Parlamento,
perché giovedì prossimo sarà oggetto di questo confronto definitivo
con Calderoli per proporlo al Consiglio dei Ministri e per attivare
la discussione all'interno del Parlamento. Faccio presente che fra
poco si stopperà il discorso delle commissioni, perché c'è la
finanziaria. Questo per dire che sui tempi e sull'urgenza, da come
ho capito, c'è qualche problema in più a livello nazionale con i
Comuni e le Province, perché non si sentono tutelate, a differenza
di quello che succede a livello regionale, là dove le competenze
che abbiamo nei confronti degli enti locali ci permettono di dare
una garanzia in più, che da altre parti non c'è. Questo va
sottolineato ed ecco perché c'è questa commissione con gli enti
locali; quindi la nostra situazione sicuramente è diversa.
É di tutta evidenza che l'approfondimento serve. La
partecipazione nostra alla Conferenza Stato - Regioni, ieri in modo
particolare, è servita per evitare una rottura che non portava bene
alle Regioni a statuto speciale, in quanto c'era un'insistenza da
parte delle Regioni del Sud a volere la compartecipazione nelle
accise, che ha trovato quel compromesso che coinvolge un po' tutti.
Ma c'era soprattutto una novità che ha stupito tutti e che ha fatto
riflettere, relativa al Friuli Venezia Giulia, che ha portato un
concetto che è stato un po' devastante. Dice: io, Friuli Venezia
Giulia, continuo a vedere le mie imprese che vanno in Slovenia e in
Austria; io voglio che mi sia riconosciuto lo sviluppo competitivo,
cioè che io possa prevedere con soldi miei di ridurre il costo
fiscale per le imprese, in modo che le mie imprese non vadano via.
Siccome però nella norma precedente delle Regioni a statuto
ordinario avevano già messo che i Comuni che sono vicini alle
Regioni a statuto speciale possono avere entro certi termini le
garanzie per..., con questa catena di Sant'Antonio tutta l'Italia
diveniva speciale. Questo per dire che sicuramente ci sono dei
problemi da affrontare non indifferenti.
In conclusione credo che sia stato opportuno sottolineare
l'esigenza di un confronto continuo e condivido anche che ci sia la
possibilità di prevedere un confronto anche sugli indirizzi che
verranno dati alla paritetica, perché questo è un altro punto
essenziale. Fra l'altro la Commissione paritetica - la proposta
verrà fatta al prossimo Consiglio - è già stata attivata, e credo
che sotto questo profilo ci rendiamo conto dell'esigenza di portare
al più presto.
Ultima nota per correttezza nei confronti delle nuove
competenze. La formulazione che è stata ripresa, per quanto
riguarda l'ultimo capoverso di questo documento, dice in modo
chiaro e inequivocabile: "a fronte di nuove ulteriori funzioni alle
Regioni a statuto speciale, i decreti attuativi - ecco il punto -
definiranno le modalità di finanziamento attraverso forme di
compartecipazione ai tributi erariali e alle accise". Ciò significa
che se vengono attribuite nuove funzioni, su cui discutere... le
Poste è uno degli argomenti e non voglio ora entrare nel merito, ma
sicuramente è difficile sostenere che la situazione attuale di
funzionamento delle Poste sia compatibile con un sistema come il
nostro regionale, perché i disservizi sono quotidiani. Già lì si è
fatto molto come Regione per cercare di venire incontro alle Poste:
sui locali, sui costi della luce... Malgrado questo, la situazione
è ancora devastante. Ma ci sono altri problemi come quello della
strada nazionale, come quello della previdenza, quindi sono temi
che potrebbero essere discussi come oggetto di questa trattativa.
Quindi è opportuno che ci sia questo confronto.
Non credo che sotto questo profilo ci debba essere, giustamente
per evitare che ci siano sorprese... abbiamo parlato tanto di
Casinò, sappiamo che ci sono altri temi che ci impegneranno per
vedere come abbiamo delle difficoltà ad affrontare temi storici.
Vedasi a questo proposito, e chiederei, avendone parlato con
l'Assessore, che quanto prima il Presidente della IV Commissione
abbia la cortesia di cominciare il dibattito sul problema del
trenino di Cogne, perché ormai la relazione è stata depositata e
chiediamo che ci sia questo dibattito, in modo che si decida il
quando e il come coinvolgere, su decisione della commissione, il
Consiglio, perché è uno dei problemi che va affrontato in modo da
capire dove vogliamo andare. Ci sono, quindi, dei problemi che ci
porteranno ad affrontare temi sempre più importanti.
Ora, non abbiamo partecipato... né il testo che è stato
approvato, ripeto, da tutte le Regioni a statuto speciale, che
credo abbia fatto oggetto di approfondimento da parte di tutti,
anche da un punto di vista tecnico oltre che politico, quindi sotto
questo profilo credo che il testo che andrà la prossima settimana
all'attenzione del governo sia sufficientemente coerente con lo
spirito degli statuti speciali, anche con le diversità che sappiamo
esistenti.
In pratica chiederei, rispetto ai punti della mozione, sulla
parte prima se è possibile modificarla nei termini che ho detto:
"invita il Presidente e l'Assessore a riferire alla Commissione
regionale in materia di finanza e approfondire sollecitamente..." e
tutto quello che segue. L'"impegna" lo toglierei per i motivi che
ho detto, perché c'è già questa cosa, e "invita i parlamentari",
questo credo sia giusto coinvolgerli. Con questo credo che si vada
nello spirito di una leale collaborazione e di un approfondimento
che è giusto avvenga con tutto il Consiglio.
Président
- La parole au Conseiller Louvin.
Louvin (VdAV-R)
- Non abbiamo fatto dei patti oscuri con
il Presidente della Regione, ma abbiamo solo voluto verificare che
il testo della mozione fosse opportunamente concordato e anche i
colleghi del Partito democratico convengono sull'accettazione di
questi emendamenti che sono stati proposti. Non li ripeto:
consegneremo il testo che riprende puntualmente quanto il
Presidente della Regione ha già indicato poco fa. Se desiderate, lo
enunciamo: mi rivolgo alla segreteria.
In breve, c'è una puntualizzazione formale sulla prima premessa
che preciserà che non è stato adottato l'11 settembre un disegno di
legge, ma che ha preso avvio al Consiglio dei Ministri
l'approfondimento su questa problematica.
A metà del primo punto della impegnativa, dove c'è la
congiunzione "e il Presidente della giunta", "invitando il
Presidente della Regione e l'Assessore alle finanze a riferire -
non alla stessa, ma - alla commissione competente".
É eliminato il secondo punto dell'impegnativa, poiché il
Presidente ha indicato in una prossima riunione della commissione
contabilità, che unisce CELVA e Regione, la sede nella quale verrà
attivato questo dibattito, e noi lo seguiremo in quella via.
Rimane inalterato l'invito ai parlamentari.
Non aggiungiamo nulla alle considerazioni svolte finora: ci
saranno occasioni per farlo, ma credo che valga la pena ripartire
dal lavoro di commissione. Domani è convocata alle 14,30 la II
Commissione: Presidente Rosset, saremo al lavoro per pianificare i
nostri impegni in questa materia fin da domani, per fare l'apposito
calendario.
La ringrazio e ringrazio i colleghi per la pazienza che hanno
avuto, ma ogni gruppo ha le sue valutazioni, anche in ordine
all'importanza degli argomenti e vi siamo grati che sia stato
trattato con la dovuta attenzione anche questo.
Presidente
- Pongo in votazione la mozione con gli
emendamenti che sono stati enunciati dal collega Louvin:
Mozione
Premesso che l'11 settembre scorso il Consiglio dei Ministri
ha avviato l'iter per una iniziativa di attuazione dell'articolo
119 della Costituzione e di delega al Governo in materia di
federalismo fiscale con cui s'intende dare applicazione ai principi
di soli-darietà e di coesione sociale, sostituendo gradualmente,
per tutti i livelli di governo, il criterio della spesa storica,
per garantire responsabilizzazione, oltre che effettività e
tra-sparenza del controllo sulla spesa pubblica;
Constatando in particolare, per quanto riguarda la Regione
Valle d'Aosta, il rile-vante impatto del Disegno di Legge in
questione in ordine alle prospettive future dell'autonomia
finanziaria regionale, atteso che l'art. 20 prevede il concorso
delle Re-gioni a statuto speciale e delle Province autonome di
Trento e di Bolzano conseguimen-to degli obiettivi di perequazione
e di solidarietà secondo criteri e modalità stabiliti da norme di
attuazione ai sensi dei rispettivi statuti, da emanarsi entro 24
mesi "secondo il principio del superamento del criterio della spesa
storica";
Sottolineato l'interesse ad un attivo ed informato concorso
di tutte le componen-ti del Consiglio regionale allo scopo di
rafforzare l'autonomia regionale in materia fi-nanziaria e
realizzare le migliori condizioni di autonomia e
responsabilizzazione finan-ziaria per tutti i livelli di
governo;
Evidenziati anche i probabili rilevanti risvolti della
riforma avviata dal Governo rispetto agli assetti attuali della
finanza locale, oggi prevalentemente improntata in Valle d'Aosta -
diversamente da quanto previsto dalla proposta in discussione - al
principio di assegnazione di risorse parametrate ai proventi
dell'IRPEF; nonché al rispetto del Patto di stabilità;
Il Consiglio regionale
impegna
la Commissione regionale competente in materia di finanza
regionale e locale ad appro-fondire sollecitamente gli effetti
della prospettata riforma, per valutarne i futuri riflessi sulle
finanze regionali e locali, invitando il Presidente della Regione e
l'Assessore alle Finanze a riferire entro trenta giorni alla
Commissione competente le prime valutazioni del governo regionale
in ordine alle proposte che saranno avanzate in sede di
Commis-sione paritetica, con particolare riferimento alla possibile
acquisizione di nuove funzioni in capo alla Regione;
invita
i Parlamentari della Valle d'Aosta ad informare costantemente
la competente Commis-sione del Consiglio in merito agli
orientamenti che emergeranno in Parlamento in ordine al testo
presentato alle Camere.
Consiglieri presenti, votanti e favorevoli: 28
Il Consiglio approva alla unanimità
Presidente
- Grazie, colleghi consiglieri.
La seduta è tolta.
---
La réunion se termine à 14 heures 14 minutes.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK