Consiglio Regionale della Valle d'Aosta - Oggetto del Consiglio n. 1814 del 24 gennaio 2001 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
INFORMAZIONE
Radiotelecomunicazioni
LAVORO
Precedente
Successivo
Resoconto integrale del dibattito dell'aula
Oggetto del Consiglio n. 1814 del 24 gennaio 2001 - Resoconto
OGGETTO N. 1814/XI Situazione del settore delle
telecomunicazioni e problemi occupazionali
dell’azienda "Alpitel". (Approvazione di
risoluzione)
Risoluzione Constatate le difficoltà in cui si trova la
filiale valdostana dell'azienda "Alpitel" che si occupa anche in
Valle d'Aosta, della manutenzione delle linee telefoniche e dei
lavori ordinari e straordinari per conto soprattutto della "Telecom
Italia", azienda che vede la presenza, nelle proprie componenti
societarie, anche dello Stato Italiano;
Preso atto che le suddette difficoltà hanno determinato pesanti
riflessi sulle condizioni dei 25 occupati dell'azienda i quali in
parte sono stati trasferiti in altre sedi, in parte sono stati
costretti a ferie forzate per poi essere messi in cassa
integrazione straordinaria, situazione in cui si trovano già alcuni
di loro;
Considerato che il personale specializzato attualmente alle
dipendenze della filiale valdostana dell'"Alpitel" si trova a
scegliere tra il licenziamento e il trasferimento in cantieri
sparsi nel resto d'Italia, oppure ancora, ad accettare le
condizioni di incertezza salariale e di precarietà di impiego che
iniziano ad offrire ditte di subappalto a cui l'azienda vincitrice
dell'appalto dei lavori di manutenzione ordinaria e straordinaria
bandito da "Telecom Italia" intenderebbe assegnare gli stessi in
seconda battuta;
Il Consiglio regionale della Valle d’Aosta
Impegna
la Giunta regionale e l'Assessore competente:
- ad attivarsi per chiarire la reale situazione di un settore
che evidenzierebbe prospettive di lavoro legate sia al ripristino
delle reti danneggiate dalla recente alluvione, sia al continuo
sviluppo delle telecomunicazioni;
- a interloquire con le aziende interessate per individuare
soluzioni occupazionali ai lavoratori specializzati che attualmente
sono alle dipendenze dell'"Alpitel".
F.to: Lanièce - Fiou - Collé - Martin - Praduroux - Piccolo -
Cerise - Rini - Curtaz - Cuc - Cottino - Ottoz - Bionaz - Nicco -
Beneforti - Tibaldi
Presidente
La parola al Consigliere Fiou.
Fiou (GV-DS-PSE)
Molto brevemente.
Intanto preciso che la risoluzione è stata formulata dal
Consigliere Lanièce e dal sottoscritto, però presentata, quindi
correggo quanto detto in precedenza, da un numero altissimo di
consiglieri. Per correttezza volevo precisarlo.
Questa mozione vuole promuovere l’iniziativa
della Regione nei riguardi della situazione di 25 lavoratori
dell’Alpitel che stanno seriamente rischiando il
posto di lavoro in quanto, a parte alcuni di loro che hanno
accettato di trasferirsi a Milano, a Novara e da qualche altra
parte, gli altri si trovano in questa fase o in cassa integrazione
straordinaria, della quale da tempo è stata avviata la procedura,
oppure stanno consumando gli ultimi rimasugli di ferie prima di
entrare anch'essi in cassa integrazione straordinaria, che vuol
dire l’anticamera della mobilità vista la situazione
che si è creata nell’Alpitel.
La situazione del settore è un po' particolare perché va
sottolineato che non è un momento in cui in questo settore manchi
il lavoro, anzi direi che l’evento alluvionale, che
ha creato disastri anche per quanto riguarda le linee e le
strutture delle telecomunicazioni, ha creato esigenze di
rifacimento di linee e di impianti abbastanza consistenti. Non
solo, lo sviluppo delle telecomunicazioni, che introduce
continuamente novità, fa sì che il lavoro del settore sia garantito
nel tempo.
Le difficoltà dell’Alpitel sono legate ad altre
vicende, a vicende di appalti della Telecom perché prima la Telecom
faceva gli appalti a settori, cioè distribuiva a varie aziende il
lavoro di manutenzione ordinaria, straordinaria e di nuovi
impianti, mentre in questa fase ha conglobato complessivamente
tutto il lavoro, ha fatto un appalto unico che è stato assegnato ad
un'unica azienda.
Questa azienda, anziché aprire occasioni di lavoro a quelli che
sono impiegati nel settore e che hanno le specializzazioni per
questo tipo di lavoro, offre dei subappalti a una serie di ditte
che contattano a livello informale i lavoratori
dell’Alpitel perché accettino di essere coinvolti in
questi subappalti ovviamente con situazioni salariali e di certezze
di impiego estremamente discutibili.
Questa questione degli appalti fatti in questo modo è poi legata
a vicende in cui ci sono anche malignità che non è il caso che
riprendiamo adesso, comunque la situazione richiede, e la mozione
va in tal senso, un approfondimento della situazione per verificare
come stanno realmente le cose in questo settore e per andare a
favorire soluzioni occupazionali credibili per questi 25 lavoratori
che attualmente sono sulla soglia della mobilità.
Presidente
La parola all'Assessore all'industria,
artigianato ed energia, Ferraris.
Ferraris (GV-DS-PSE)
È evidente che non posso rimanere
insensibile alle argomentazioni del mio Capogruppo e di ben 16
consiglieri. Posso dire che l’Assessorato sta
seguendo con attenzione la questione, nel senso che ho ricevuto una
lettera dei lavoratori dell’Alpitel già alla fine di
novembre e che ai primi di dicembre ho visto
l’Amministratore delegato
dell’Alpitel. In seguito ho sentito anche i
dirigenti della Mazzoni, domani ci sarà un ulteriore incontro con
questi e, come tutti i Capigruppo sanno, ci sarà un ulteriore
incontro con i lavoratori nella giornata di venerdì.
Questo è un settore particolare, nel senso che a livello
nazionale c’è stata una riduzione degli appalti,
sono stati fatti anche degli accordi di cassa integrazione
straordinaria sia con l’Alpitel che con la Mazzoni
per la contrazione del lavoro derivante dal fatto che Telecom ha
diminuito di quasi il 40 percento le commesse, per cui anche in
Valle c’è la necessità di un intervento per quanto
riguarda le questioni specifiche e in più per quelle che vengono
indicate nella risoluzione relative al ripristino degli impianti
dopo l’alluvione.
Il settore delle telecomunicazioni è sotto particolare
attenzione da parte della Giunta, nei prossimi mesi verrà
predisposto un piano per quanto riguarda la società
dell'informazione che presuppone l’esistenza di reti
telematiche, di fibre ottiche e quant’altro, che
sono il substrato su cui le informazioni circolano. Quindi accolgo
i contenuti della mozione e confermo l’impegno di
operare perché si possano trovare delle soluzioni, sapendo quali
sono i compiti che spettano alle imprese e quali quelli che
spettano alla Giunta rispetto a fenomeni di ristrutturazione.
La Giunta può pensare di mettere in campo dei correttivi, ma non
può certo decidere gli impegni di Telecom o il volume complessivo
degli appalti in Valle, essa può sicuramente operare affinché venga
data una risposta concreta ai problemi attuali.
Presidente
Pongo in votazione la risoluzione in
oggetto:
Consiglieri presenti, votanti e favorevoli: 30
Il Consiglio approva all’unanimità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK