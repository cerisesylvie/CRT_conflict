Consiglio Regionale della Valle d'Aosta - Oggetto del Consiglio n. 2262 del 22 febbraio 2012 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Trasporti
Viabilità
Autostrade e trafori alpini
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2262 del 22 febbraio 2012 - Resoconto
OGGETTO N. 2262/XIII - Conferma per l'anno 2012, ai sensi
dell'articolo 6, comma 1, della legge regionale 27 maggio 1994, n.
20, del limite al traffico giornaliero medio (TGM) di veicoli
adibiti al trasporto di merci di massa superiore a 7,5 tonnellate,
autorizzato al transito in entrata e uscita, attraverso i trafori
del Monte Bianco e del Gran San Bernardo, stabilita con
deliberazione del Consiglio regionale n. 3342/XII del 21 febbraio
2008.
Il Consiglio
Richiamate:
- la legge regionale 27 maggio 1994, n. 20, recante
"Disposizioni in materia di trasporto di merci su strada per la
sicurezza della circolazione, la salvaguardia della salute e
dell'ambiente ed altre disposizioni per il contenimento della
produzione di inquinanti atmosferici", come modificata dalla legge
regionale 20 novembre 2006, n. 25, e in particolare l'articolo 6,
comma 1, il quale prevede che "sulla base delle conoscenze tecniche
e scientifiche disponibili allo stato e delle informazioni derivate
dalle iniziative di monitoraggio, studio e controllo disposte ai
sensi dell'articolo 3, il Consiglio regionale definisce, ogni due
anni, su proposta della Giunta regionale, la media massima
giornaliera di veicoli adibiti al trasporto di merci di massa
complessiva superiore a 7,5 tonnellate, autorizzata al transito in
entrata ed uscita attraverso il traforo del Monte Bianco e il
traforo del Gran San Bernardo, in modo distinto, in quanto
compatibile con le esigenze di salvaguardia della sicurezza della
circolazione, di tutela della salute della popolazione e
dell'ambiente";
- altresì la deliberazione del Consiglio regionale n.
3342/XII del 21 febbraio 2008 concernente la "Definizione della
media massima giornaliera di veicoli adibiti al trasporto di merci
di massa complessiva superiore a 7,5 tonnellate, autorizzata al
transito in entrata ed uscita attraverso il traforo del Monte
Bianco e il traforo del Gran San Bernardo, ai sensi dell'articolo
6, comma 1, della legge regionale 27 maggio 1994, n. 20, così come
successivamente modificata.", che ha stabilito la media massima
giornaliera di veicoli adibiti al trasporto di merci di massa
superiore a 7,5 tonnellate, autorizzata al transito in entrata e
uscita in 1.600 veicoli per il traforo del Monte Bianco e in 250
veicoli per il traforo del Gran San Bernardo;
- la mozione "Aggiornamento dei flussi di traffico relativi
al trasporto merci attraverso i trafori del Monte Bianco e del Gran
San Bernardo", approvata all'unanimità dal Consiglio regionale
nella seduta del 10 marzo 2011 (oggetto n. 1693/XIII);
Ricordato che la predetta mozione impegnava la Giunta
regionale a presentare, entro la fine del 2011, al Consiglio
regionale, una proposta in ordine all'eventuale aggiornamento della
media giornaliera di veicoli adibiti al trasporto di merci di massa
complessiva superiore a 7,5 tonnellate, autorizzata al transito in
entrata e in uscita attraverso il traforo del Monte Bianco e del
Gran San Bernardo;
Considerato che l'ARPA Valle d'Aosta ha trasmesso, in data 22
novembre 2011, una relazione relativa all'impatto sulla qualità
dell'aria del traffico merci internazionale, costituente
l'aggiornamento del precedente studio relativo all'impatto del
traffico merci transfrontaliero sulla qualità dell'aria redatto da
ARPA Valle d'Aosta nel novembre 2007;
Preso atto che dalle analisi effettuate risulta che i flussi
del traffico pesante abbiano subito un rallentamento
conseguentemente alla crisi economica con una diminuzione
importante nel 2009 con 1420 veicoli al Tunnel del Monte Bianco e
124 al Tunnel del Gran San Bernardo, ed una ripresa nel 2010 con
1566 veicoli al Tunnel del Monte Bianco e 129 al Tunnel del Gran
San Bernardo, come meglio evidenziato nella tabella a
fianco;
Preso atto che allo stesso tempo il parco dei veicoli pesanti
che sono transitati è in costante ammodernamento, infatti il parco
relativo al traffico internazionale è composto per oltre il 90% da
classi superiori alla Euro 3, con una presenza di oltre il 35%
della più recente Euro 5 come meglio evidenziato nella tabelle che
segue, e che tale fattore contribuisce ad un miglioramento della
qualità dell'aria;
Considerato che, le analisi condotte da ARPA confermano un
miglioramento progressivo della qualità dell'aria:
Evidenziato che, dalla succitata relazione, emerge che, per
il Traforo del Monte Bianco, in cui è presente una postazione fissa
di misura, è stato possibile eseguire un'analisi statistica
considerando l'effetto di diversi volumi giornalieri di mezzi
pesanti sui dati delle misure disponibili, e che detta analisi
conferma che, per assicurare il rispetto del limite di
concentrazione media annuale di ossidi di azoto al sito di
Courmayeur-Entrèves, il numero massimo di transiti medi giornalieri
di veicoli pesanti nell'arco di un anno è di 1.600 unità;
Considerato inoltre che, dalla già menzionata relazione,
risulta che, per il traforo del Gran San Bernardo, le
concentrazioni attuali misurate in prossimità della sede stradale
sono molto basse e lontane dal limite normativo; il rispetto di
tale limite, pertanto, sarebbe, in via del tutto teorica,
compatibile con aumenti dei transiti giornalieri, ciò comporterebbe
però un peggioramento della qualità dell'aria attuale, con un
aumento della concentrazione di ossidi di azoto;
Valutato pertanto opportuno confermare, per l'anno 2012, la
media giornaliera (TGM) di veicoli adibiti al trasporto di merci
aventi massa superiore a 7,5 tonnellate, autorizzata al transito in
entrata e uscita, attraverso il traforo del Monte Bianco e
attraverso il traforo del Gran San Bernardo dalla deliberazione del
Consiglio regionale n. 3342/XII del 21 febbraio 2008;
Ritenuto opportuno proseguire nel monitoraggio dei fattori
che possono avere impatti determinanti sulla qualità dell'aria in
conseguenza dei flussi internazionali delle merci e sulle
concentrazioni di inquinanti lungo le direttrici del Monte Bianco e
del Gran San Bernardo mediante le misure da effettuarsi da ARPA
Valle d'Aosta;
Vista la deliberazione della Giunta regionale n. 3580 in data
23 dicembre 2010, concernente l'approvazione del bilancio di
gestione per il triennio 2011/2013 con attribuzione alle strutture
dirigenziali di quote di bilancio e degli obiettivi gestionali
correlati, del bilancio di cassa per l'anno 2011 e di disposizioni
applicative;
Visto il parere favorevole di legittimità sulla presente
proposta di deliberazione rilasciato dal Direttore della Direzione
ambiente dell'Assessorato territorio ed ambiente, ai sensi
dell'articolo 3, comma 4, della legge regionale 23 luglio 2010, n.
22;
Delibera
di confermare per l'anno 2012, ai sensi dell'articolo 6,
comma 1, della legge regionale 27 maggio 1994, n. 20, come
successivamente modificata, il limite al traffico giornaliero medio
(TGM) di veicoli adibiti al trasporto di merci di massa superiore a
7,5 tonnellate, autorizzato al transito in entrata e uscita,
attraverso il traforo del Monte Bianco in 1.600 veicoli, e
attraverso il traforo del Gran San Bernardo in 250 veicoli,
stabilito con deliberazione del Consiglio regionale n. 3342/XII del
21 febbraio 2008.
Allegati
(omissis)
Presidente
- La parola all'Assessore al territorio e
ambiente, Manuela Zublena.
Zublena (UV)
- Grazie Presidente.
Il tema del traffico internazionale di mezzi pesanti diretti
verso il nord Europa, per il potenziale impatto che crea
attraversando l'intero territorio regionale, è stato oggetto di una
precisa disciplina, al fine di renderlo compatibile, da un lato,
con esigenze di sicurezza della circolazione e, dall'altro, con la
tutela della salute, dell'ambiente e della popolazione. Per questo
è previsto che venga definito e periodicamente riconsiderato il
volume massimo giornaliero circolante di mezzi pesanti e che questo
sia fatto sulla base di rigorose valutazioni tecnico-scientifiche,
che derivino, da un lato, da monitoraggi sui punti sensibili dei
tragitti e, dall'altro, anche da valutazioni previsionali di
impatto sulla qualità dell'aria in base soprattutto all'evoluzione
tecnologica del parco mezzi circolanti.
Con la mozione che abbiamo votato in quest'Assemblea un anno fa,
il 10 marzo 2011, si è impegnata la Giunta a presentare una
proposta in tal senso. Abbiamo incaricato ARPA di effettuare, in
aggiornamento ai dati del 2007, una relazione sulla base di tutte
le informazioni raccolte in questi anni, le cui conclusioni - che
sono state dettagliatamente analizzate in commissione - portano ad
evidenziare che, da un lato, i flussi di traffico pesante hanno
subito una importante flessione a seguito della crisi economica del
2008, portando ad una contrazione dei volumi nel 2009; dall'altro,
che il parco circolante si è aggiornato rapidamente, al punto da
risultare per più del 90 percento composto da mezzi di classe
superiore o uguale ad Euro 3, fatto che ha portato come conseguenza
di registrare dei valori di qualità dell'aria misurati in un punto
molto cautelativo in progressivo miglioramento.
Pur considerando tutti questi elementi che parrebbero a favore
di un innalzamento del volume di mezzi consentito, tuttavia si è
ritenuto di privilegiare un approccio cautelativo, considerando
prioritario l'obiettivo di garantire il minore impatto
sull'ambiente e sulla salute, in considerazione della particolare
vulnerabilità del contesto. È per questo che abbiamo proposto la
delibera per il mantenimento dei flussi di traffico massimi di TGM
già stabiliti nel 2008.
Si dà atto che dalle ore 18,47 assume la presidenza il
Vicepresidente André Lanièce.
Presidente
- La parola al Vicepresidente Chatrian.
Chatrian (ALPE)
- Grazie Presidente. Qualche
considerazione. Innanzitutto vorrei ringraziare i due Presidenti,
Empereur e Comé, per la disponibilità che ci hanno dato in
commissione, visto che dopo aver audito l'Assessore competente ed i
dirigenti ARPA, abbiamo audito, su nostra richiesta, il Comitato
regionale di controllo dei flussi.
Detto questo, nel mese di marzo il nostro gruppo aveva
presentato una mozione, votata dal Consiglio all'unanimità, che
impegnava a fare una proposta entro 60 giorni in ordine ad un
eventuale aggiornamento della media massima giornaliera dei
veicoli, come citato dall'Assessore. Sicuramente, in questi anni,
su questo atto notiamo il cambiamento del traffico dei veicoli,
soprattutto legato all'Euro 3, Euro 4, Euro 5, quindi legato al
transito dei veicoli pesanti all'interno del nostro traforo, ma
soprattutto quant'è l'incidenza legata alla media giornaliera e al
risultato delle analisi. Abbiamo audito tutto il Comitato regionale
di controllo dei flussi, che ha fatto delle riflessioni
interessanti, ed ha anche esplicitato alcune delle criticità. È
stato chiesto da parte dei membri di partecipare in maniera più
attiva nelle scelte, o quanto meno nelle analisi che l'ARPA sta
facendo, ed è stato chiesto se il comitato può essere invitato nel
momento in cui si faranno delle prove a livello di sicurezza nei
vari trafori, sia del Monte Bianco che del Gran San Bernardo. In
seconda battuta, le richieste che sono state fatte dal comitato
vanno nella direzione di tenere molto alta l'attenzione sulle
polveri fini e sulle polveri sottili. Facendo degli esempi, l'ARPA
ha evidenziato il fatto che c'è stato un ammodernamento del parco
mezzi, ma abbiamo delle polveri sempre più fini su cui sia la
cultura scientifica, sia quella medica stanno ancora discutendo,
per stabilire se facciano più o meno male di prima. Noi abbiamo
presentato un emendamento in merito. Al riguardo abbiamo chiesto in
commissione al direttore dell'ARPA, dottor Agnesod, e lui ci ha
assicurato che sulle tematiche delle polveri fini c'è un nostro
impegno prioritario, che è quello di considerare la natura degli
agenti inquinanti. Cito testualmente:
"Questo comporta un andare
verso un particolato sempre più fine, PM10, PM2,5, per arrivare
verso il PM1. In ogni caso quando si parla di PM10, PM2,5 e PM1, si
parla di massa complessiva di particolato contenuta in un metro
cubo d'acqua, prescindendo dalla natura del particolato".
La volontà è quindi quella di affinare per indagare la natura
del particolato, in virtù del fatto che il parco macchine è mutato
in questi anni, tanto che nel 2011 mi sembra che gli Euro 5 si
attestino al 48 percento, quindi si innesca una nuova problematica
che va monitorata, va affinata e va scientificamente verificata. Ci
sembra un emendamento di buon senso. Poi, sul tempo, non sono due
mesi in più che possono variare, ma l'obiettivo è quello di
intervenire ed indagare nel dettaglio la natura degli agenti
inquinanti, che vanno nella direzione auspicata in sede di
commissione ed in sede di dibattito. Si è fatto tanto in questi
quattro anni, il livello dei 1.600 viene confermato da questo
deliberato, ma vorremmo un impegno di tipo politico e tecnico nel
deliberato, dove si va a stabilire di realizzare questi interventi.
Grazie.
Presidente
- La parola all'Assessore al territorio e
ambiente, Manuela Zublena.
Zublena (UV)
- Grazie Presidente.
In relazione all'emendamento, ho riletto, anzi me le ha mostrate
il collega Chatrian, le dichiarazioni del dottor Agnesod in
occasione dell'audizione del comitato, oltre che della precedente,
in cui ero stata audita anch'io. Audizione in cui il dottor Agnesod
aveva detto come la caratterizzazione del particolato è un
obiettivo di ARPA, anzi lo è stato, in quanto ARPA ha svolto nel
corso del 2010-2011 delle misure delle frazioni ultrafini del
particolato, oltre il PM10 e il PM2,5. Su questo particolato ha
eseguito la caratterizzazione in particolare degli IPA, che sono
quegli inquinanti organici tipicamente emessi dai mezzi pesanti. Ho
sentito il direttore di ARPA, proprio in relazione a questo
emendamento ed all'impegno per gli anni successivi, il quale mi ha
detto - riferisco testualmente le parole che ha già riferito al
collega Chatrian - che
"ARPA ritiene, sulla base dei risultati
di questi due anni di misure
- ricordo che sono analisi molto
complesse, dove c'è un lavoro di laboratorio, cioè non sono la
quotidianità ovunque -
che quello che è emerso è che i valori
sono bassissimi"
. Ho parlato anche con il chimico responsabile,
la dottoressa Gibellino, che mi ha detto che per poter leggere
qualcosa a livello strumentale devono mettere assieme sette filtri,
in modo da avere un po' di materia particellare su cui fare
l'analisi. Il dottor Agnesod mi ha detto che, poiché l'obiettivo
per ARPA è stato di garantire la caratterizzazione, non è
necessaria una continuità in queste indagini, perché quest'anno
ARPA ha previsto di fare la caratterizzazione in altri punti del
territorio, rimandando all'anno prossimo questo tipo di analisi ad
Entrèves,
"nell'ottica di utilizzare
- cito testualmente -
in maniera ragionevole le attrezzature ed il personale evitando
sovrabbondanti ed inutili misure".
Sulla base delle sue
indicazioni, e soprattutto del piano di attività che ARPA ha già
programmato (fra l'altro Agnesod mi ha detto di sottolineare che
oltre al sito di Entrèves ce ne sono altri meritevoli di questo
affinamento di indagini delle nanopolveri) si ritiene, sulla base
di queste considerazioni che sono prettamente tecnico-scientifiche,
di non proseguire per il 2012 questo tipo di indagini, ma - sempre
su indicazione del direttore di ARPA - di riprenderle invece a
partire dal prossimo anno.
Sulla base di queste indicazioni proporrei di non accogliere
l'emendamento, se si mantiene questa formulazione, oppure di
mettere qualcosa di più coerente con quanto indicato da Agnesod: ad
esempio che la Giunta, tramite ARPA, garantisca una
caratterizzazione significativa delle nanopolveri, perché è questo
che pare essere utile, anche al fine del controllo della qualità
dell'aria in quel sito.
Presidente
- La parola al Consigliere Donzel.
Donzel (PD)
- Per esprimere una certa soddisfazione
rispetto al fatto che alcuni dati sono non eccezionali, ma comunque
confortanti, non andiamo nell'ordine...
(interruzione dell'Assessore Manuela Zublena, fuori
microfono)
...scusi, Assessore, possiamo esprimere la nostra posizione?
sono dati non eccezionali...cosa devo dire? Che siamo soddisfatti,
che...potremmo esprimere la nostra sensibilità, quindi prendiamo
atto che la situazione migliora, e non solo perché la crisi
economica ha rallentato il flusso dei TIR, ma perché è migliorata
la qualità dei mezzi. Però perché ho detto che non esprimevo la
totale soddisfazione? Perché mi volevo ricollegare all'intervento
del collega Chatrian, che ho condiviso, sul fatto che oggi la
comunità scientifica ha aperto un nuovo fronte di riflessione. Voi
siete sempre molto più avanti, quindi ancora di più siamo sereni
nel sapere che interloquendo con un'ARPA come quella della Valle
d'Aosta, che è molto avanti in queste cose, ci viene da dire, visto
che nella comunità scientifica cresce il dibattito verso nuove
forme di inquinanti - spero di essermi espresso in modo ragionevole
- è nostro interesse capire, visto che un certo obiettivo è pian
piano raggiunto, cosa succede in quel mondo che non è conosciuto
fino in fondo, come possiamo attivarci per conoscere la consistenza
di nuove forme di inquinanti che sono più subdoli, meno
percepibili.
Se prima riuscivamo con una certa strumentazione ad arrivare a
raccogliere una serie di inquinanti, oggi, come ci ha ricordato
lei, non bastano sette filtri; allora tanto più siamo dell'avviso
che, proprio condividendo l'ottimo lavoro di ARPA, bisogna
continuare su quella strada dell'approfondire la conoscenza degli
inquinanti. Quindi senza interferire con l'attività economica,
bisogna avere piena coscienza di cosa determina un'attività
economica su un territorio; questo non vuol dire che si
interferisce, si vuole conoscere cosa quell'attività economica
produce. Oggi siamo in grado di conoscere determinate sostanze
inquinanti, può darsi che domani ne scopriamo di nuove, e che
magari sia proprio l'ARPA della Valle d'Aosta, che ha un
osservatorio particolare, a portare avanti una ricerca di qualità
ambientale che non farebbe che lustro a tutta la comunità
valdostana.
Quindi dal nostro punto di vista i suoi suggerimenti rispetto
all'emendamento sono interessanti, se mirano a non respingere
l'emendamento; se mirano a farlo approvare, condividendo anche con
i colleghi dell'ALPE, è possibile ragionare perché questo
emendamento sia formulato in maniera accoglibile ed i suoi rilievi
mi sembrano, come Partito Democratico, interessanti. Sentendo anche
il parere di ALPE, saremmo disposti ad accoglierli
nell'emendamento.
Presidente
- La parola al Vicepresidente Chatrian.
Chatrian (ALPE)
- Grazie Presidente. Solo per mozione
d'ordine, per chiedere una sospensione di cinque minuti del
Consiglio per riformulare l'emendamento insieme all'Assessore.
Si dà atto che la seduta è sospesa dalle ore 19,04 alle ore
19,09.
Presidente
- Riprendono i lavori.
La parola all'Assessore al territorio e ambiente, Manuela
Zublena.
Zublena (UV)
- Grazie Presidente.
Dopo il confronto e visto che di fatto ARPA nella persona del
suo direttore ha detto che nel 2012 questo tipo di indagini non
verrà fatto, allora, per essere coerenti fra quello che si scrive e
quello che viene fatto e per gli impegni che ci assumiamo, non
approveremo questo emendamento.
Presidente
- La parola al Vicepresidente Chatrian, per
secondo intervento.
Chatrian (ALPE)
- Grazie Presidente.
La mia richiesta partiva su suggerimento suo, di chiedere una
sospensione in quanto lei, in aula, ci aveva aperto una possibilità
dicendo che si poteva integrare o esplicitare meglio, dato che da
parte nostra non c'era chiusura sul discorso né temporale, quindi
30 giugno, né nel riformulare i nostri obiettivi di mettere nero su
bianco nel deliberato questo impegno.
Lei ha utilizzato il termine "coerenza"; mi rammarico su questo
termine un po' abusato, in quanto adesso ci dice che non può
accettare eventuali modifiche proposte dal nostro gruppo e dal
gruppo del Partito Democratico.
L'obiettivo nostro era semplice: era un impegno prima politico e
poi scientifico, come abbiamo già ribadito io ed il collega Cerise
in commissione, tant'è vero che ci eravamo astenuti su questo atto
perché volevamo un impegno politico tecnico: non so se ci capiamo
sul termine, ma penso che da una volontà si debba poi passare ad un
impegno e indagare nel dettaglio la natura degli agenti inquinanti,
come abbiamo in questo momento ribadito. Grazie.
Presidente
- La parola al Consigliere Louvin.
Louvin (ALPE)
- Grazie Presidente.
I colleghi mi permetteranno di astrarmi un attimo dalle
questioni chimico-biologiche delle polveri sottili, che sono un
punto di estrema delicatezza, e non posso che associarmi al
rammarico del collega Chatrian per la mancata disponibilità ad una
piccola integrazione di questa deliberazione. Credo che lo sguardo
non possa e non debba essere limitato solo all'aspetto chimico, ma
avere un'attenzione in termini di precauzione e di prevenzione
sulla nostra salute, temi sui quali penso che anche nei prossimi
mesi saremo spesso chiamati ad interventi e discussioni.
In ogni caso questo è un atto, per il quale ringrazio anch'io
l'Assessore Zublena di averlo finalmente portato in aula in
adempimento ad un impegno che ha preso tutto il Consiglio regionale
un anno fa, sulla scorta della mozione che presentammo, ricordando
che già da parecchi anni non si procedeva a questo aggiornamento,
un atto che riguarda la problematica del limite al traffico
giornaliero medio dei veicoli pesanti. Problematica che investe
tutto il Governo regionale e che ci riporta al momento in cui
adottammo questo atto, al 1994, con questa legge che fece prendere
consapevolmente la decisione da parte della Regione di pronunciarsi
in ordine ai limiti di traffico sulle reti internazionali.
Ricorderà molto bene il collega Caveri le discussioni che ci
furono qui, in Valle, e anche su altri tavoli, sulla competenza
della nostra Regione a pronunciarsi su queste questioni e
ricorderanno i colleghi come sia il comitato che fu appositamente
predisposto per il controllo sui flussi di traffico, sia la
possibilità stessa della Regione di stabilire dei limiti
quantitativi al traffico, fossero considerati degli strumenti di
grande rilevanza, di assunzione di responsabilità della nostra
Regione nel non considerarci come un semplice "corridoio di
passaggio", sul quale qualunque decisione di mercato avesse potuto
intervenire avrebbe tranquillamente potuto accentuare il carico
sulla nostra Regione. Invece ci siamo dotati di organismi di
verifica e di strumenti tecnici, come quello che si sollecita possa
intervenire con un più attento monitoraggio, tenendo presente
quanto è stato detto in sede di audizione. All'audizione hanno
partecipato molti colleghi, metà del Consiglio quasi era presente,
e credo attento nell'ascoltare la problematica complessa del tipo
di sostanze che possono provocare delle lesioni alle persone e,
anche, della relativa debolezza di determinati strumenti di analisi
nel percepirle. Sappiamo bene che l'innovazione tecnologica sui
motori, oggi molto più performanti di un tempo, ha portato comunque
all'emissione nell'aria di sostanze sempre più piccole e
difficilmente individuabili, ma proprio per questo sempre più
problematiche per la nostra salute. Quindi l'innalzamento della
soglia di attenzione rappresenta per noi un passaggio
fondamentale.
D'altra parte c'è un altro versante che non è direttamente
legato alla quantità di emissioni, quanto alla quantità del
traffico che sopportiamo come Regione e delle modalità di
attraversamento della Regione, in particolare dei trafori, che deve
essere preso in considerazione. I colleghi hanno sentito, come
abbiamo sentito noi, del ritorno da parte di alcuni componenti del
comitato di un'attenzione alle problematiche di interdistanza, di
cui è stato segnalato nell'audizione un frequente sforamento
all'interno del Traforo del Monte Bianco - non già nel Traforo del
Gran San Bernardo, oggi molto meno trafficato - e posso confermare,
per averlo attraversato non più tardi ieri sera, che le
problematiche sussistono, e che il rispetto delle regole di
sicurezza - ma che sono anche di riflesso delle regole di
contenimento, perché sappiamo bene la maggiore attenzione che c'è
in questa nostra Regione nel rispetto delle procedure di passaggio
- provoca una desistenza nell'attraversamento da parte di questi
mezzi pesanti. Quindi si tramuta non già in un depauperamento della
nostra Regione, ma in un miglioramento riflesso della qualità della
nostra vita, che deve essere al cuore dell'attenzione di tutti.
Vorrei anche - sicuramente lo avrà fatto l'Assessore Zublena, ma
il Presidente è giusto che lo valuti, siccome sarà presente nelle
competenti sedi al momento delle discussioni - affrontare la
problematica della localizzazione delle centraline. Problematica
che è stata evidenziata in particolare per quanto riguarda il
Traforo del Gran San Bernardo, con una sollecitazione a
rilocalizzare la centralina, attualmente posizionata a
Chez-Les-Blanc, a ridosso del curvone in prossimità dell'abitato di
Etroubles (questo per delle ragioni evidenti di maggiore cautela
che alcuni componenti del comitato hanno sollecitato). Questo è un
problema del quale occorrerà farsi carico. L'altro problema, sempre
di prospettiva, ma è giusto che questo Consiglio - che non ha
ancora ad oggi, nel corso di questa legislatura, riaffrontato la
questione - si ponga, è quello della possibile reintroduzione della
cautela-principe, della sicurezza nel Traforo del Monte Bianco.
Quando nei primi mesi del 2003 il Traforo del Monte Bianco fu
riaperto al traffico pesante, fu stabilita una misura temporanea:
la misura del senso alternato nella circolazione dei TIR. Sappiamo
che questa misura ha dei riflessi di contenimento molto
significativi rispetto ai flussi di traffico attuale, ma sappiamo
anche che la larghezza che ci è stata ricordata della canna unica
del Traforo del Monte Bianco - unica e preziosa anche per quanto ci
riguarda, perché non crediamo ci sia al momento la necessità di un
raddoppio delle canne del Traforo del Monte Bianco, e così si è
espresso questo Consiglio due anni fa - sia problematica in termini
di sicurezza del transito. Quindi l'invito che rivolgiamo al
Governo regionale è a valutare con attenzione la possibilità di
ripristino del senso alternato, è una valutazione che va fatta
attentamente, non dobbiamo lasciare riscrivere la storia come è
stata scritta una prima volta.
Vorrei semplicemente ricordare, perché è per me una ferita
profonda nella mia esistenza politica ed amministrativa, una
tragedia come quella del Monte Bianco, che avvenne in un periodo
prolungato nel quale non c'era da parte di questo Consiglio, né
dalla maggior parte delle autorità pubbliche politiche ed
amministrative una grande attenzione alla sicurezza nei trasporti.
Da quella tragedia scaturì una direttiva dei trasporti, con la
quale ci misuriamo ancora, ed intorno alla quale si ragiona in
termini di sicurezza, ma è bene che questo Consiglio tenga presente
la possibilità di ripristino del senso alternato. Siccome non siamo
una Regione che fa da gabelliere ed è interessata a pompare risorse
attraverso una circolazione elevata, siamo una Regione ad alta
vocazione turistica, siamo una Regione che ha interesse come
comunità a mantenere alta la qualità della vita al suo interno,
siamo in una Regione nella quale tutte queste problematiche devono
essere prese in conto.
Il documento che andiamo a votare è un documento che si
concentra sulle problematiche di tipo sanitario, di accertamento
dei limiti per quanto riguarda la qualità dell'aria; saremmo stati
molto più soddisfatti, Assessore, se si fosse già proceduto nella
redazione di questo documento ad avere uno sguardo più largo. In
ogni caso rimangono le perplessità rispetto alla volontà
manifestata dal Governo regionale circa questa possibile,
modestissima integrazione: la possibilità di stabilire che entro il
30 giugno 2012 - ma non è un termine perentorio che si aveva in
mente - la Giunta attuasse per il tramite di ARPA interventi di
indagine più dettagliata sugli agenti inquinanti, analizzando un
particolato sempre più fine.
Ci rammarichiamo di questa mancata disponibilità, che avrebbe
potuto significare un ulteriore piccolo passo avanti. Assessore, sa
bene che
le mieux est l'ennemi du bien
, ma in questo caso un
piccolo passo avanti non sarebbe stato di troppo!
Presidente
- La parola al Consigliere Donzel, per il
secondo intervento.
Donzel (PD)
- Grazie Presidente.
Francamente non ho capito perché di fronte all'elogio dell'ARPA
come organismo capace di svolgere appieno le sue funzioni, non sia
seguito un impegno politico. Quello che si chiedeva non era la
soluzione di un problema, su cui la comunità scientifica non ha
ancora adesso certezze, ma era quello di avviare una ricerca in
termini di garanzie, di dire che su questo territorio facciamo
anche quel qualcosa in più, e l'impegno politico era rispetto alla
ricerca e non rispetto ai dati attesi. Questa cosa francamente mi
ha sconcertato, il fatto che non abbiamo raccolto un invito...non
tanto a dare delle risposte, ma a ricercare le risposte: era un
invito alla ricerca, non alle risposte. Non si diceva alla Valle
d'Aosta di fare quello che altri non fanno...si chiedeva alla Valle
d'Aosta di fare della ricerca, che già fa, ma che andava
potenziata, ed era in questo l'impegno politico: non tanto
l'impegno di dirci a fine anno se avevamo scoperto oppure no una
cosa che gli altri stanno cercando, ma che noi valdostani, su quei
temi, siamo all'avanguardia nella ricerca. E questo ce lo saremmo
aspettati veramente!
Presidente
- La parola all'Assessore al territorio e
ambiente, Manuela Zublena.
Zublena (UV)
- Grazie Presidente.
Non volevo replicare, però visto che tutti sono sconcertati,
unisco anch'io il mio sconcerto. Credo che non si possa continuare
a parlare di volontà politica disgiunta dalla ragionevolezza
tecnica, solo perché pare evidenziare che la volontà politica è
solo un aspetto formale; la ragionevolezza tecnica suggerisce di
fare le cose quando servono e sono utili.
Il passo avanti che il collega Louvin auspica è già stato fatto,
perché la caratterizzazione è stata già fatta con un dettaglio
maniacale, ho visto i dati. Allora il buon senso - cito auspici che
avete anche voi pronunciato - sta nel fare le cose che servono.
Sono anch'io tecnico e conosco la materia, quindi non posso non
approvare la linea assolutamente ragionevole espressa dal direttore
generale di Arpa, cioè di fare le analisi secondo il programma già
previsto, che le ha viste svolgere nel 2010-2011 con grande
dettaglio e dare dei risultati, collega Donzel, che non sono buoni,
sono ottimi, perché sono di cento volte inferiori ai limiti;
bisogna "impaccare" - come ha detto il chimico - tanti filtri per
riuscire a superare il limite di rilevabilità strumentale. Allora è
proprio la ragionevolezza tecnica, soprattutto in un momento in cui
sono richieste contrazioni di risorse, di tempo, di persone, che
consiglia di fare le cose utili. Da un punto di vista politico, che
ripeto non può prescindere dalla ragionevolezza tecnica, condivido
il programma di ARPA che dice che quest'anno non ha senso
farle.
Con questo resta l'impegno di cui abbiamo già detto, che ARPA ha
già preso, perché abbiamo programmato un'attività nei prossimi anni
per continuare a garantire un monitoraggio significativo del
particolato in quel punto, ma non trascurando altri punti sensibili
del territorio regionale.
Presidente
- Si passa alla valutazione dell'atto. Ricordo
che la III e IV Commissione in seduta congiunta hanno dato parere
favorevole, a maggioranza, con due emendamenti. Pongo in votazione
l'emendamento n. 1 presentato dalla III e IV Commissione, che
recita:
Emendamento
La pagina 2 è sostituita dalla seguente:
tonnellate, autorizzata al transito in entrata e uscita in
1.600 veicoli per il traforo del Monte Bianco e in 250 veicoli per
il traforo del Gran San Bernardo;
- la mozione "Aggiornamento dei flussi di traffico relativi
al trasporto merci attraverso i trafori del Monte Bianco e del Gran
San Bernardo", approvata all'unanimità dal Consiglio regionale
nella seduta del 10 marzo 2011 (oggetto n. 1693/XIII);
Ricordato che la predetta mozione impegnava la Giunta
regionale a presentare, entro la fine del 2011, al Consiglio
regionale, una proposta in ordine all'eventuale aggiornamento della
media giornaliera di veicoli adibiti al trasporto di merci di massa
complessiva superiore a 7,5 tonnellate, autorizzata al transito in
entrata e in uscita attraverso il traforo del Monte Bianco e del
Gran San Bernardo;
Considerato che l'ARPA Valle d'Aosta ha trasmesso, in data 22
novembre 2011, una relazione relativa all'impatto sulla qualità
dell'aria del traffico merci internazionale, costituente
l'aggiornamento del precedente studio relativo all'impatto del
traffico merci transfrontaliero sulla qualità dell'aria redatto da
ARPA Valle d'Aosta nel novembre 2007;
Preso atto che dalle analisi effettuate risulta che i flussi
del traffico pesante abbiano subito un rallentamento
conseguentemente alla crisi economica con una diminuzione
importante nel 2009 con 1420 veicoli al Tunnel del Monte Bianco e
124 al Tunnel del Gran San Bernardo, ed una ripresa nel 2010 con
1566 veicoli al Tunnel del Monte Bianco e 129 al Tunnel del Gran
San Bernardo, come meglio evidenziato nella tabella a
fianco;
Preso atto che allo stesso tempo il parco dei veicoli pesanti
che sono transitati è in costante ammodernamento, infatti il parco
relativo al traffico internazionale è composto per oltre il 90% da
classi uguali o superiori alla Euro 3, con una presenza di oltre il
35% della più recente Euro 5 come meglio evidenziato nella tabella
che segue, e che tale fattore contribuisce ad un miglioramento
della qualità dell'aria;
Consiglieri presenti: 34
Votanti e favorevoli: 26
Astenuti: 8 (Bertin, Giuseppe Cerise, Chatrian, Donzel, Carmela
Fontana, Louvin, Patrizia Morelli, Rigo)
Il Consiglio approva.
Presidente
- Pongo in votazione l'emendamento n. 2
presentato dalla III e IV Commissione, che recita:
Emendamento
Il penultimo capoverso delle premesse è sostituito dal
seguente:
"Richiamata la deliberazione della Giunta regionale n. 3075
in data 23 dicembre 2011 concernente l'approvazione del bilancio di
gestione per il triennio 2012/2014 con attribuzioni alle strutture
dirigenziali di quote di bilancio e degli obiettivi gestionali
correlati, del bilancio di cassa per l'anno 2012 e di disposizioni
applicative;".
Stesso risultato.
Pongo in votazione l'emendamento presentato dai gruppi ALPE e
PD, che recita:
Emendamento
Dopo il primo punto del dispositivo è aggiunto il
seguente:
"- di stabilire che, entro il 30 giugno 2012, la Giunta
regionale attui, tramite l'ARPA Valle d'Aosta, interventi volti ad
indagare nel dettaglio la natura degli agenti inquinanti,
analizzando un particolato sempre più fine."
Consiglieri presenti e votanti: 34
Favorevoli: 8
Contrari: 26
Il Consiglio non approva.
Presidente
- La parola al Consigliere Donzel, per
dichiarazione di voto.
Donzel (PD)
- Il nostro partito si asterrà su questo
documento, ma per una questione un po' di puntiglio. Chiedo scusa
all'Assessore, ma siccome lei mi ha chiamato dicendomi: Donzel, con
tutte le spese che abbiamo dobbiamo risparmiare...e allora non mi
si può tirare per i capelli così, perché se c'è una cosa su cui non
si risparmia è sulla ricerca volta a garantire la salute dei
cittadini...
(interruzione dell'Assessore Manuela Zublena, fuori
microfono)
...no, Assessore, lei quelle dichiarazioni le ha rese, sono
registrate! Se c'è una cosa su cui non si risparmia, è proprio
sulla ricerca scientifica in questo campo!
Invito ad una riflessione di maggiore sobrietà su altri fronti e
a non rinunciare ad investimenti che migliorino la ricerca per
quanto riguarda la conoscenza, in questo caso davvero "ricerca" e
"conoscenza dei fattori ambientali". Da questo punto di vista non
ho gradito questa considerazione sui costi della ricerca in questo
campo. Grazie.
Presidente
- La parola al Vicepresidente Chatrian.
Chatrian (ALPE)
- Grazie Presidente.
Solo per annunciare il nostro voto di astensione. Avevamo
cercato di emendare il testo già in commissione modificando il
deliberato ed impegnando a concretizzare nuove verifiche sulla
qualità dell'aria. Un rammarico, perché si poteva rimodulare ed
inserire tranquillamente, visto che la mozione è partita dal nostro
gruppo nel marzo 2011, quindi l'obiettivo era quello di avere sul
tavolo tutti gli elementi per poter verificare la qualità
dell'aria, soprattutto all'entrata del Traforo del Monte
Bianco.
Presidente
- La parola al Consigliere Comé.
Comé (SA-UdC-VdA)
- Solo per confermare il voto
favorevole da parte della maggioranza su questo atto. Al di là
delle considerazioni di tipo scientifico, che ha svolto
l'Assessore, volevo sottolineare - come avevo detto già in
commissione - che la richiesta presentata dalla minoranza avrebbe
avuto la necessità di fare una modifica alla legge stessa, perché
l'articolo 6, comma 1, recita che sulla base delle conoscenze
tecniche e scientifiche disponibili allo stato delle informazioni
derivate dalle iniziative di monitoraggio, studio e controllo,
disposte ai sensi dell'articolo 3, il Consiglio regionale definisce
la media massima giornaliera dei veicoli. Lo avevo già sottolineato
in commissione e quindi avevo già negato l'accoglimento del vostro
emendamento per questi motivi.
Volevo anch'io fare due brevi considerazioni sul discorso del
comitato che abbiamo sentito, perché c'è stata una discreta
soddisfazione da parte di tutti, anche dei due rappresentanti del
comitato che hanno chiuso il discorso dicendo che per ora è
sufficiente. Inoltre hanno sottolineato che, rispetto alla parte
francese, il nostro è un monitoraggio attento, un controllo
assiduo, quindi concludono (cito):
"visto che per noi, ma
immagino anche per i nostri rappresentanti istituzionali, la parola
di solidarietà alpina ha comunque un valore ed un contenuto".
Ho apprezzato molto le considerazioni di Glarey sulla solidarietà
alpina degli altri, quando si guarda attentamente anche fuori dalla
propria Regione rispetto a delle scelte che qualcuno fa, cercando
invece di indirizzare verso altre Regioni altre questioni.
Presidente
- Pongo in votazione l'atto nel testo così
emendato:
Il Consiglio
Richiamate:
- la legge regionale 27 maggio 1994, n. 20, recante
"Disposizioni in materia di trasporto di merci su strada per la
sicurezza della circolazione, la salvaguardia della salute e
dell'ambiente ed altre disposizioni per il contenimento della
produzione di inquinanti atmosferici", come modificata dalla legge
regionale 20 novembre 2006, n. 25, e in particolare l'articolo 6,
comma 1, il quale prevede che "sulla base delle conoscenze tecniche
e scientifiche disponibili allo stato e delle informazioni derivate
dalle iniziative di monitoraggio, studio e controllo disposte ai
sensi dell'articolo 3, il Consiglio regionale definisce, ogni due
anni, su proposta della Giunta regionale, la media massima
giornaliera di veicoli adibiti al trasporto di merci di massa
complessiva superiore a 7,5 tonnellate, autorizzata al transito in
entrata ed uscita attraverso il traforo del Monte Bianco e il
traforo del Gran San Bernardo, in modo distinto, in quanto
compatibile con le esigenze di salvaguardia della sicurezza della
circolazione, di tutela della salute della popolazione e
dell'ambiente";
- altresì la propria deliberazione n. 3342/XII del 21
febbraio 2008 concernente la "Definizione della media massima
giornaliera di veicoli adibiti al trasporto di merci di massa
complessiva superiore a 7,5 tonnellate, autorizzata al transito in
entrata ed uscita attraverso il traforo del Monte Bianco e il
traforo del Gran San Bernardo, ai sensi dell'art. 6, comma 1, della
legge regionale 27 maggio 1994, n. 20, così come successivamente
modificata.", che ha stabilito la media massima giornaliera di
veicoli adibiti al trasporto di merci di massa superiore a 7,5
tonnellate, autorizzata al transito in entrata e uscita in 1.600
veicoli per il traforo del Monte Bianco e in 250 veicoli per il
traforo del Gran San Bernardo;
- la mozione "Aggiornamento dei flussi di traffico relativi
al trasporto merci attraverso i trafori del Monte Bianco e del Gran
San Bernardo", approvata all'unanimità dal Consiglio regionale
nella seduta del 10 marzo 2011 (oggetto n. 1693/XIII);
Ricordato che la predetta mozione impegnava la Giunta
regionale a presentare, entro la fine del 2011, al Consiglio
regionale, una proposta in ordine all'eventuale aggiornamento della
media giornaliera di veicoli adibiti al trasporto di merci di massa
complessiva superiore a 7,5 tonnellate, autorizzata al transito in
entrata e in uscita attraverso il traforo del Monte Bianco e del
Gran San Bernardo;
Considerato che l'ARPA Valle d'Aosta ha trasmesso, in data 22
novembre 2011, una relazione relativa all'impatto sulla qualità
dell'aria del traffico merci internazionale, costituente
l'aggiornamento del precedente studio relativo all'impatto del
traffico merci transfrontaliero sulla qualità dell'aria redatto da
ARPA Valle d'Aosta nel novembre 2007;
Preso atto che dalle analisi effettuate risulta che i flussi
del traffico pesante abbiano subito un rallentamento
conseguentemente alla crisi economica con una diminuzione
importante nel 2009 con 1420 veicoli al Tunnel del Monte Bianco e
124 al Tunnel del Gran San Bernardo, ed una ripresa nel 2010 con
1566 veicoli al Tunnel del Monte Bianco e 129 al Tunnel del Gran
San Bernardo, come meglio evidenziato nella tabella a
fianco;
Preso atto che allo stesso tempo il parco dei veicoli pesanti
che sono transitati è in costante ammodernamento, infatti il parco
relativo al traffico internazionale è composto per oltre il 90% da
classi uguali o superiori alla Euro 3, con una presenza di oltre il
35% della più recente Euro 5 come meglio evidenziato nella tabella
che segue, e che tale fattore contribuisce ad un miglioramento
della qualità dell'aria;
Considerato che, le analisi condotte da ARPA confermano un
miglioramento progressivo della qualità dell'aria:
Evidenziato che, dalla succitata relazione, emerge che, per
il Traforo del Monte Bianco, in cui è presente una postazione fissa
di misura, è stato possibile eseguire un'analisi statistica
considerando l'effetto di diversi volumi giornalieri di mezzi
pesanti sui dati delle misure disponibili, e che detta analisi
conferma che, per assicurare il rispetto del limite di
concentrazione media annuale di ossidi di azoto al sito di
Courmayeur-Entrèves, il numero massimo di transiti medi giornalieri
di veicoli pesanti nell'arco di un anno è di 1.600 unità;
Considerato inoltre che, dalla già menzionata relazione,
risulta che, per il traforo del Gran San Bernardo, le
concentrazioni attuali misurate in prossimità della sede stradale
sono molto basse e lontane dal limite normativo; il rispetto di
tale limite, pertanto, sarebbe, in via del tutto teorica,
compatibile con aumenti dei transiti giornalieri, ciò comporterebbe
però un peggioramento della qualità dell'aria attuale, con un
aumento della concentrazione di ossidi di azoto;
Valutato pertanto opportuno confermare, per l'anno 2012, la
media giornaliera (TGM) di veicoli adibiti al trasporto di merci
aventi massa superiore a 7,5 tonnellate, autorizzata al transito in
entrata e uscita, attraverso il traforo del Monte Bianco e
attraverso il traforo del Gran San Bernardo dalla deliberazione del
Consiglio regionale n. 3342/XII del 21 febbraio 2008;
Ritenuto opportuno proseguire nel monitoraggio dei fattori
che possono avere impatti determinanti sulla qualità dell'aria in
conseguenza dei flussi internazionali delle merci e sulle
concentrazioni di inquinanti lungo le direttrici del Monte Bianco e
del Gran San Bernardo mediante le misure da effettuarsi da ARPA
Valle d'Aosta;
Richiamata la deliberazione della Giunta regionale n. 3075 in
data 23 dicembre 2011 concernente l'approvazione del bilancio di
gestione per il triennio 2012/2014 con attribuzioni alle strutture
dirigenziali di quote di bilancio e degli obiettivi gestionali
correlati, del bilancio di cassa per l'anno 2012 e di disposizioni
applicative;".
Visto il parere favorevole di legittimità sulla presente
proposta di deliberazione rilasciato dal Direttore della Direzione
ambiente dell'Assessorato territorio ed ambiente, ai sensi
dell'articolo 3, comma 4, della legge regionale 23 luglio 2010, n.
22;
Visto il parere favorevole delle Commissioni consiliari
permanenti II e IV, riunite in seduta congiunta;
Delibera
di confermare per l'anno 2012, ai sensi dell'articolo 6,
comma 1, della legge regionale 27 maggio 1994, n. 20, come
successivamente modificata, il limite al traffico giornaliero medio
(TGM) di veicoli adibiti al trasporto di merci di massa superiore a
7,5 tonnellate, autorizzato al transito in entrata e uscita,
attraverso il traforo del Monte Bianco in 1.600 veicoli, e
attraverso il traforo del Gran San Bernardo in 250 veicoli,
stabilito con deliberazione del Consiglio regionale n. 3342/XII del
21 febbraio 2008.
Consiglieri presenti: 35
Votanti e favorevoli: 27
Astenuti: 8 (Bertin, Giuseppe Cerise, Chatrian, Donzel, Carmela
Fontana, Louvin, Patrizia Morelli, Rigo)
Il Consiglio approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK