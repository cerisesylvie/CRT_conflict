Consiglio Regionale della Valle d'Aosta - Oggetto del Consiglio n. 2281 del 7 marzo 2012 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
DEMANIO E PATRIMONIO REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2281 del 7 marzo 2012 - Resoconto
OGGETTO N. 2281/XIII - Interpellanza: "Interventi per porre
rimedio allo stato di degrado in cui versa l'immobile di proprietà
regionale, situato in regione Talapé del comune di Aosta".
Interpellanza
Ricordato che, a partire dal 1982, l'Amministrazione
regionale è proprietaria di un vasto immobile sito ad Aosta, in
regione Champlan-Talapé, destinato a comunità alloggio terapeutica
per persone affette da disabilità mentale;
Considerato che attualmente, a distanza di 30 anni
dall'entrata in possesso dell'immobile a seguito di donazione, la
struttura versa in condizioni di completo abbandono, con infissi
rotti, crepe sui muri, residui di arredi accatastati all'aria
aperta assieme ad altri rifiuti;
Venuti a conoscenza che, secondo testimonianze di cittadini
residenti nei pressi della struttura, l'immobile di casa Talapé
sarebbe attualmente usato come riparo di fortuna da soggetti non
autorizzati (persone senza fissa dimora, tossicodipendenti...) che
vi entrano abusivamente;
la sottoscritta Consigliera regionale
Interpella
la Giunta regionale per sapere:
1) se è a conoscenza dello stato di completo abbandono in cui
versa la struttura "maison Talapé" e cosa intenda fare per porre
rimedio alla situazione;
2) quali siano le prospettive per un ritorno della struttura
alla sua destinazione originaria di comunità terapeutica per
disabili mentali;
3) se siano state prese in considerazione eventuali soluzioni
per l'affido della struttura a cooperative o altre onlus operanti
nel settore dell'accoglienza e del sostegno alle persone affette da
disturbi psichici o da disabilità mentali.
F.to: Carmela Fontana
Presidente
- La parola alla Consigliera Carmela
Fontana.
Fontana (PD)
- Grazie Presidente.
A partire dal 1982 l'Amministrazione regionale è proprietaria di
un vasto immobile sito ad Aosta, in regione Champlan-Talapé,
destinato a comunità-alloggio terapeutica per persone affette da
disabilità mentale. Attualmente, a distanza di 30 anni dall'entrata
in possesso dell'immobile a seguito di donazione, la struttura
versa in condizioni di completo abbandono, con infissi rotti, crepe
sui muri, residui di arredi accatastati all'aria aperta assieme ad
altri rifiuti. Inoltre, secondo alcune testimonianze di cittadini
residenti nei pressi della struttura, l'immobile di casa Talapé
sarebbe attualmente usato come riparo di fortuna da soggetti non
autorizzati (persone senza fissa dimora, tossicodipendenti) che vi
entrano abusivamente. È una situazione inaccettabile, sia dal punto
di vista sanitario, sia da quello della sicurezza e del decoro
pubblico. Sul fronte sanitario denunciamo l'abbandono di una vasta
struttura, ubicata in una posizione di assoluto pregio nella
collina di Aosta, che potrebbe invece essere utilizzata per lo
scopo per il quale era stata pensata, ovvero come struttura di
accoglienza per persone affette da disturbi e disabilità
mentali.
Sul fronte della sicurezza è inaccettabile lasciare un immobile
di proprietà pubblica in un tale stato di incuria, servono
provvedimenti urgenti per restituire questo bene alla collettività.
Per questo motivo, oltre alle domande alla Giunta regionale:
"se
è a conoscenza dello stato di completo abbandono in cui versa la
struttura "maison Talapé" e cosa intenda fare per porre rimedio
alla situazione"
, ci interessa sapere
"quali siano le
prospettive per un ritorno della struttura alla sua destinazione
originaria di comunità terapeutica per disabili"
. A tale
proposito suggeriamo una strada, ovvero quella di prendere in
considerazione l'affido della struttura ad una cooperativa operante
nel settore dell'accoglienza e del sostegno alle persone affette da
disturbi e disabilità mentali.
Mi rivolgo soprattutto a lei, Presidente, perché sono andata a
recuperare un'interpellanza molto vecchia, in un'epoca in cui era
Assessore lei, e già allora Mafrica aveva fatto questa richiesta su
questa struttura. So che per un periodo di tempo è stata messa a
posto ed era anche funzionante; quello che mi dispiace è che, dopo
tutti i soldi che si sono spesi, si è tornati all'abbandono. Volevo
capire le motivazioni. Grazie.
Presidente
- La parola all'Assessore alla sanità, salute
e politiche sociali, Albert Lanièce.
Lanièce A.
- Grazie Presidente. Questa interpellanza mi
permette di spiegare il motivo per cui siamo arrivati a questa
situazione.
Per spiegare bene al Consiglio cosa è successo, torniamo
indietro al 12 febbraio 1981, quando decedeva in Aosta la signora
Rosalia Alice Boulard, vedova Desaymonet. La successione della
signora Boulard avveniva sulla base di un testamento olografico con
il quale la stessa esprimeva la volontà di lasciare, dopo la morte,
la casa sita in Champlan-Talapé per farne una clinica-ospedale per
curare le malattie della testa, per la quale il figlio era mancato.
Il testamento indicava come seconda volontà alternativa alla prima
che, trascorsi tre anni senza che il suo desiderio fosse stato
ancora effettuato o i lavori non fossero ancora in corso, quanto
sopra dovesse andare all'Istituto delle Piccole Sorelle dei Poveri
di Aosta per un pensionato per le persone anziane e bisognose. Le
vicende hanno portato all'acquisizione da parte dell'Istituto delle
Piccole Sorelle dei Poveri della struttura. Il 3 luglio 1985 il
Consiglio regionale, con delibera n. 1451, approvava la
corresponsione all'Istituto delle Piccole Sorelle dei Poveri della
somma di 162.000.000 di lire, a fronte della rinuncia da parte di
questo a far valere l'avveramento della condizione risolutiva
apposta e, in data 11 ottobre 1985, la convenzione veniva
sottoscritta con conseguente definitiva acquisizione di beni
immobili legati in capo alla Regione.
Ultimati i lavori di ristrutturazione necessari alla nuova
destinazione, la Regione cedeva la struttura in comodato d'uso
gratuito ad una cooperativa del privato sociale, che la destinava
ad una comunità terapeutica per tossicodipendenti. Venuti a
conoscenza di tale destinazione d'uso, gli eredi legittimi hanno
fatto causa alla Regione sostenendo che non si trattava di un
legato sottoposto a condizione risolutiva, ma di un legato
sottoposto ad onere, cioè quello di fare un ospedale psichiatrico
entro tre anni, non realizzato nei termini previsti, con
conseguente venir meno dell'efficacia della convenzione con
l'Istituto delle Piccole Sorelle dei Poveri, che aveva ceduto alla
Regione il proprio diritto. Durante i lunghi anni di vertenze in
tribunale la Regione ha difeso l'interpretazione delle disposizioni
testamentarie, sostenendo che si trattava di legato sottoposto a
condizione risolutiva fin dall'origine, ma il giudice ha ritenuto
più corretta l'interpretazione come onere, non adempiuto nei tre
anni previsti, quindi ha dato ragione agli eredi. Pertanto, con
sentenza n. 337/2008 esecutiva ai sensi della legge, il tribunale
di Aosta ha condannato la Regione Valle d'Aosta alla restituzione
del bene in favore degli eredi della signora Boulard. La Regione ha
impugnato la sentenza e l'appello è tuttora pendente.
Faccio solo una parentesi. Il primo sopralluogo che ho fatto
come Assessore è stato proprio a Talapé, eravamo pronti per partire
con il CRAD (Centro recupero per alcolisti), perché abbiamo
ritenuto, su sollecitazione del SERT, che ci fosse bisogno di
questo tipo di struttura, non per strutture psichiatriche, perché
adesso abbiamo i fabbisogni sufficienti. Il sopralluogo aveva il
senso di partire addirittura a settembre, perché una serie di
lavori erano già stati fatti. La Regione si rammarica della
lamentata situazione di degrado, ma, anche in presenza di
impugnativa, la sentenza di primo grado è immediatamente esecutiva,
pertanto attualmente l'immobile non è nella disponibilità della
Regione, che non può far altro che attendere la risultanza del
proprio ricorso.
Al momento, quali prospettive? Dobbiamo aspettare l'esito del
ricorso. Quali ipotesi si pensava di portare avanti? Ribadisco che
anche sulla necessità di creare una struttura intermedia fra
ospedale e territorio per alcolisti, noi, qualora ci sia la
disponibilità, destineremo questa struttura per il CRAD.
Presidente
- La parola alla Consigliera Carmela
Fontana.
Fontana (PD)
- Ringrazio l'Assessore per questi
chiarimenti, perché non sapevo l'ultima parte. Avevo visto questa
struttura, me ne hanno parlato, non riuscivo a capire perché si
erano investiti tanti soldi...che funzionava bene, una struttura
bellissima e poi lasciata così, al degrado! Adesso capisco la
motivazione e speriamo che finisca questo iter, per vedere cosa
possiamo fare. Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK