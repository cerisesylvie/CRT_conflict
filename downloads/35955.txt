Consiglio Regionale della Valle d'Aosta - Oggetto del Consiglio n. 265 del 26 novembre 2013 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
UNIONE EUROPEA E RAPPORTI INTERNAZIONALI
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 265 del 26 novembre 2013 - Resoconto
OGGETTO N. 265/XIV - Interpellanza: "Interventi per il
raggiungimento del livello minimo di certificazione della spesa
nell'ambito del programma del Fondo sociale europeo".
Presidente
- Ha chiesto la parola il Consigliere Viérin
Laurent per l'illustrazione, ne ha la facoltà.
Viérin L. (UVP)
- Merci Président.
Nell'ultimo Consiglio l'Assessore Marquis aveva informato
quest'Assemblea circa la situazione della spesa da certificare
nell'ambito del programma FSE, una spesa quantificata a 6,7 milioni
di euro, che ad oggi non sarebbe appunto stata certificata con
danni e con ripercussioni sulla comunità, sull'utenza, sugli enti,
sulle imprese, che attendono spesse volte l'erogazione di questi
fondi, il pagamento di certe spese già effettuate, a volte da
diversi anni, anche tre anni. È da sottolineare, tra l'altro, che
la situazione nazionale vede su 52 programmi nazionali solo una
minima parte che non ha raggiunto...cioè 7...che non ha raggiunto
tra questi programmi la soglia minima di certificazione e tra
questi ci sono i programmi regionali FSE per la Valle d'Aosta. Gli
esempi potrebbero essere tanti, abbiamo tantissimi giovani che
hanno fatto ricorso a quest'opportunità, negli anni questa è
diventata una possibilità effettiva di vedere finanziata la
formazione, finanziati tutta una serie di corsi, anche in ambito,
diciamo, di professionisti, momenti che potevano far crescere dal
punto di vista professionale i nostri ragazzi e non solo. Le
pratiche sono state accettate, l'Agenzia del lavoro doveva
prevedere questo rimborso, che è un rimborso praticamente totale e
addirittura al 26 ottobre di quest'anno, data di scadenza delle
domande per il prossimo anno, tante domande non sono state
formulate dalla comunità, dall'utenza proprio perché esisteva il
rischio reale e concreto di non vedere finanziato...non potevano
venire finanziate queste nuove iniziative, sapendo che anche il
pregresso in questo caso è inevaso.
Accanto a questo...con la considerazione che oggi - è stato
sottolineato in tutte le audizioni del bilancio - le risorse e i
fondi europei sono spesso una grande opportunità in un momento di
difficoltà e il ricorso a questi fondi dovrebbe essere
effettivamente una possibilità da esplorare e concreta, avendo a
mente anche la situazione un po' delicata che si è venuta a creare
nel tempo in questo Dipartimento, che dovrebbe effettivamente
essere la parte operativa di tutta una serie di finanziamenti
europei e vicende che si sono susseguite e che oggi probabilmente
non sono ancora risolte, perché l'avvicendamento dirigenziale
ancora di questi ultimi mesi è stato un avvicendamento che è
riconducibile probabilmente a problemi interni, o a motivi che lei
ci saprà fornire, ma che probabilmente ha inciso anche su questa
situazione, ma appunto sarà lei a dircelo. Noi non sappiamo se
questi avvicendamenti o se questi ritardi sono collegati, non
sappiamo quale sia la reale situazione, se non attraverso le
informazioni che ci sono state fornite. Accanto a questo
sottolineavo che prendiamo in considerazione le dichiarazioni del
Ministro, che, per evitare di dissipare le risorse, ha così messo
in piedi una disponibilità per evitare il disimpegno delle risorse
a quelle realtà che avessero dei problemi con queste
certificazioni.
Questa nostra iniziativa quindi va nell'ambito e nell'ottica di
chiarire, anche per poter fornire delle risposte alla comunità,
perché non sempre le informazioni che vengono fornite anche dagli
sportelli, o comunque all'utenza da chi dovrebbe fornire queste
informazioni sono puntuali o per mancanza di informazioni dagli
uffici stessi, o a volte per la difficoltà di spiegare una
questione che è comunque tecnica su una mancanza di certificazione.
Quella che noi chiediamo quindi è chiarezza, intanto per capire per
quali motivi questa situazione si è venuta a creare, i motivi della
mancanza di raggiungimento della soglia minima di certificazioni,
la questione della sostituzione ancora, diciamo, recente della
Dirigenza, perché è stata fatta la revisione delle strutture, poi è
stata fatta una nomina, poi è stata fatta un'altra nomina...ecco,
vorremmo capire qual è la situazione reale o se questi
avvicendamenti sono collegati alla situazione difficile, vorremmo
anche capire, ecco, sul raggiungimento degli obiettivi...ma questa
è una parte residuale, però è una riflessione e, se ci fosse
collegamento tra la Dirigenza e la mancanza di certificazioni, come
questa può essere collegata invece al raggiungimento degli
obiettivi, che è stata, ce lo dirà lei, quasi totale in termini di
raggiungimento percentuale. Soprattutto la parte che più ci
interessa è come lei, Assessore, in vista della scadenza, intende
risolvere...credo che risponderà lei anche a seguito dell'eredità
pesante che lei ha avuto su queste deleghe, che fino al mese di
giugno erano in capo alla Presidenza della Regione e che assieme al
altri dossier sono stati gentilmente concessi ad altri...e come
intendete risolvere questo problema, perché è un problema che
preoccupa l'utenza e la comunità e soprattutto sarebbe veramente un
peccato dissipare risorse, che soprattutto in questo momento
divengono risorse fondamentali per lo sviluppo della nostra
regione. Grazie.
Presidente
- Grazie. Ha chiesto la parola l'Assessore
Marquis per la risposta, ne ha la facoltà.
Marquis (SA)
- Grazie Presidente.
Su questo tema abbiamo già avuto occasione di avere un confronto
nei passati Consigli, comunque anche questa è un'ulteriore
occasione per sviscerare meglio l'argomento. Che la gestione delle
pratiche europee e dei programmi di natura europea sia una
questione complessa credo sia noto a tutti. Alla situazione già di
per sé insita di complessità si aggiunge quella che è la burocrazia
che contraddistingue il sistema amministrativo italiano e quella
che è stata l'interpretazione di questi progetti, di questi
programmi. Un'interpretazione che ha portato ad una - e qui la
definisco come è stata definita ieri su un quotidiano nazionale -
"coriandolizzazione" di iniziative. Questo sta a significare che ci
sono stati proposti tanti progetti e qui ne sono stati proposti
3.600 che, come ho detto nell'altra occasione, coinvolgono circa
19.200 beneficiari; questo per dare contezza di quella che è la
dimensione e l'importanza di questi programmi.
Per quanto riguarda la nostra situazione, è una situazione
diversa rispetto a quella su scala nazionale, perché lì ci sono
stati dei problemi di impegno, mentre da noi, gli impegni sono
stati pressoché tutti completati. Il problema con cui ci
confrontiamo è quello della certificazione delle spese sostenute.
Per quanto concerne la misura di contezza, io credo che per tutti
coloro che si sono interfacciati con queste problematiche, ci sia
sempre stata contezza di quella che è la difficoltà operativa,
perché in questo contesto si sono susseguite due differenti
gestioni: la gestione 2000-2006, dopodiché è sopravvenuta la
gestione 2007-2013 ed è sempre stato difficile confrontarsi con
questa materia. Quindi per tutti coloro che hanno avuto modo di
vivere delle precedenti esperienze credo che questo non sia nulla
di nuovo e che ci sia sempre stata piena consapevolezza di queste
situazioni di difficoltà. Per quanto mi riguarda, ho preso
coscienza di questo contesto immediatamente dopo l'incarico che ho
ricevuto, quando abbiamo preso atto delle situazioni
dell'Assessorato.
Per quanto riguarda il target, noi abbiamo 6 milioni e 800 mila
di certificazioni da raggiungere entro il mese di dicembre e che
contiamo di raggiungere - seppure con le difficoltà che ci troviamo
ad operare e a lavorare - attraverso il varo dell'iniziativa del
microcredito, in quanto crediamo sia un'importante iniziativa di
messa a disposizione di risorse a favore di tutto il settore delle
microimprese e delle imprese neoiscritte. Tale iniziativa prevede
una messa a disposizione di circa 4 milioni e 500 mila euro, mentre
la parte rimanente è rappresentata attraverso la certificazione
delle pratiche che sono in regime di attività e di verifica.
Pertanto contiamo di raggiungere quest'obiettivo per il 31 dicembre
e quindi di non incappare in eventuali situazioni di
disimpegno.
Per quanto attiene alla seconda domanda:
"quali sono le
ragioni che hanno portato nei mesi scorsi ad una ripetuta
sostituzione della dirigenza"
...
(
interruzione di un Consigliere, fuori microfono
)
...no, i 4 milioni e mezzo dell'iniziativa del microcredito
fanno capo al progetto FSE...
(nuova interruzione di un Consigliere, fuori
microfono)
...no, è un'altra iniziativa questa a favore delle imprese, non
a favore di utenti cittadini valdostani, quindi questo dovrebbe
essere, come dicevo prima, raggiunto.
Per quanto concerne invece il discorso della dirigenza, credo
che negli ultimi anni ci sono stati una serie di avvicendamenti,
come avevo avuto modo di portare a conoscenza nelle passate sedute
del Consiglio e la riorganizzazione che è stata effettuata andava
proprio nella direzione di creare un'ulteriore posizione da
dedicare esclusivamente alla formazione, rispetto alla situazione
antecedente, dove un'unica figura doveva seguire più problematiche.
È chiaro che da qui in avanti bisognerà fare anche una verifica su
eventuali implementazioni anche di risorse umane, perché l'attività
è un'attività importante di grande difficoltà non solo per la
gestione della situazione pregressa, ma anche perché nel prossimo
anno dobbiamo affrontare la gestione della programmazione
2014-2020.
Per quanto concerne la dirigenza, adesso abbiamo completato
l'iter e dovrebbe essere questo l'assetto definitivo e crediamo con
serenità e con tutte le difficoltà del caso di poter adempiere agli
impegni programmatici.
Per quanto invece concerne la terza domanda relativa agli
obiettivi di risultato, devo dire che gli obiettivi di risultato
che erano stati stabiliti non erano correlati al discorso della
certificazione, perché, come consuetudine, in genere nella
determinazione di questi obiettivi non ci si riferisce a delle
situazioni che devono essere garantite per legge, ma a dei progetti
e iniziative che hanno delle particolarità. Nonostante non abbiano
attinenza con la certificazione, vi posso dire che a Dovigo era
stato riconosciuta una valutazione pari a 96 e al Coordinatore
Vicquéry Roberto una valutazione pari a 90, nonostante anche lui
non avesse delle responsabilità oggettive, dirette e di tipo
gestionale bensì di Coordinatore di questo settore. Per quanto
concerne la nuova nomina di primo livello della dirigenza, come voi
sapete, con lo scadere del mandato amministrativo, tutte le nomine
sono state riviste e rivalutate. La nomina del nuovo Coordinatore è
conseguente alle istanze presentate, nella fattispecie il
Coordinatore uscente non aveva presentato domanda di riconferma in
questo settore.
Per quanto concerne la domanda n. 4, di come si intende
procedere al di là di quelle che sono le intenzioni che erano state
da voi esplicitate, credo di aver risposto già nel punto precedente
attraverso il varo dell'iniziativa del microcredito e con la
certificazione di pratiche che sono giacenti nella struttura.
Presidente
- Grazie. Ha chiesto la parola il Consigliere
Viérin Laurent per la replica, ne ha facoltà.
Viérin L. (UVP)
- Pur ringraziandola per la risposta,
Assessore, noi non ci riteniamo soddisfatti e non per sua
responsabilità, lo dico subito, anzi le auguriamo di riuscire a
mettere un po' di ordine nella situazione difficile che si è venuta
a creare nel tempo in questo Dipartimento.
Partiamo dalla considerazione che questi fondi oggi dai suoi
impegni dovrebbero essere liquidati per la quasi totalità entro
fine anno. Noi sicuramente, tecnicamente, cercheremo poi di capire
come queste liquidazioni avvengono attraverso il microcredito, ma
soprattutto cercheremo di capire come questa burocrazia e
quest'interpretazione abbiano rallentato questa certificazione e
quindi la liquidazione delle spese, cioè chi ha creato burocrazia e
chi non ha saputo interpretare le norme qui in Valle d'Aosta o le
norme europee. Le affermazioni generiche che danno la colpa alla
burocrazia o alle interpretazioni sono giustificazioni che
conosciamo spesso nell'amministrazione: "la burocrazia ferma tutto,
l'interpretazione della norma è difficile", ma noi crediamo che ci
siano degli Assessorati o la Presidenza nel pregresso fino al
giugno 2013, ci siano delle strutture dirigenziali che siano
deputate a risolvere questi problemi. Non è l'unico ambito e noi
non vogliamo imputare a particolari soggetti questa responsabilità.
Ravvediamo semplicemente...e soprattutto rileviamo la mancanza da
parte dell'utenza di risposte. Oggi quindi dei giovani...ed abbiamo
tantissimi esempi, ma ve ne citerò solo uno a titolo
esemplificativo...i ragazzi che hanno avuto accesso alle domande
per la formazione dei corsi di inglese...per certe professioni si
può...si poteva perché oggi non hanno più fatto domanda proprio per
evitare di anticipare i soldi senza vedere arrivare le
risposte...corsi dal 2001, dal 2012, sono corsi da 2.000-3.000 euro
a corso, a semestre ed a volte a trimestre e quindi per somme che
superano a volte i 7.000-8.000 euro. Questi ragazzi devono ancora
vedere liquidate queste spese che sono state anticipate, senza
avere, al di là dell'attesa, neanche una prospettiva certa di
vedere liquidate queste spese.
Noi quindi crediamo che questa sia una mancanza da parte
dell'Amministrazione e oggi questa mancanza è in capo a lei che ha
la responsabilità di gestire quest'Assessorato. È stato rilevato
anche nelle audizioni da parte del CSV, che è uno di quegli
organismi che presenta progetti, istanze, sollecita attraverso i
dovuti crismi ed anche accanto ad altri portatori di interessi o
comunque, diciamo, la comunità codificata...anche il CSV ha
annunciato di non avere più la forza di presentare nuovi progetti
proprio per questi limiti che da diversi anni si sono accentuati e
soprattutto in quest'ultimo periodo. È quindi un peccato,
Assessore, sprecare e sperperare le risorse che arrivano
dall'Europa, perché non gravano sul bilancio regionale, sono
attraverso questo Dipartimento semplicemente un modo per
controllare e per erogare con i crismi della qualità queste risorse
che provengono da fuori dei nostri confini da mettere a
disposizione della comunità ed oggi noi saremo molto attenti
affinché anche questa polvere sotto il tappeto, che si aggiunge ad
altra polvere che in questi mesi è stata tenuta nascosta proprio
per rassicurare la comunità sapendo molto bene che, invece, non era
di semplice soluzione la questione...ebbene, questo si aggiunge al
pregresso. Aggiungiamo quindi oggi 4,5 milioni, che saranno
rimborsati con il microcredito a fronte di 6,7 milioni di spese non
certificate, quindi vedremo a fine anno in che percentuali e con
che strumenti queste spese saranno rimborsate.
Per quanto riguarda la dirigenza, ecco, anche l'ultima
nomina...lei ha parlato del dirigente di primo livello, ma sul
dirigente di secondo livello ha fatto sorridere o, meglio, ha
stupito l'ultima nomina con cui abbiamo avuto due dirigenti di
ruolo che hanno fatto domanda su un posto, non sono stati scelti
questi due dirigenti di ruolo, ma è stato scelto...un incarico che
è stato poi dato, quindi prosegue questa zona d'ombra in questo
Dipartimento.
Concludo Presidente. Noi ci auguriamo, al di là di tutti i
problemi interni che lei dovrà gestire, che l'utenza e che la
comunità possano avere risposte concrete e che soprattutto possano
avere diritto ad accedere a quella che è una domanda che
l'Amministrazione ha accettato sapendo che c'era possibilità di
finanziare e che, per problemi burocratici, di gestione, noi non
sappiamo se caratteriali, di rapporti umani, di tensioni interne,
piuttosto che di inezia, oggi non vedono la soluzione del problema,
ma, ripetiamo, la responsabilità politica è in capo a lei ed a
questa Giunta.
Président
- Point 14 à l'ordre du jour.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK