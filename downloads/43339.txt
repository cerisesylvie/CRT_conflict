Consiglio Regionale della Valle d'Aosta - Oggetto del Consiglio n. 740 del 24 giugno 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Presidio ospedaliero
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 740 del 24 giugno 2021 - Resoconto
OGGETTO N. 740/XVI - Interpellanza: "Ripresa delle attività
sanitarie extraospedaliere nei presidi sanitari presenti sul
territorio regionale".
Bertin (Presidente) -
Dopo questa inversione dell'ordine
del giorno, torniamo all'interpellanza al punto 32 dell'ordine del
giorno. Per l'illustrazione il consigliere Baccega.
Baccega (PA) -
La tanto bistrattata sanità valdostana in
realtà vanta una rete di strutture sul territorio che, gestite dai
distretti territoriali, svolgono un'importante funzione per le
attività sanitarie e per l'erogazione di prestazioni sociosanitarie
e socioassistenziali. È una importante rete di poliambulatori, di
consultori, di ambulatori e presidi sanitari che, progettati e
realizzati da chi ci ha preceduti, quindi anche chi ha preceduto il
sottoscritto e ancora prima, hanno sempre dimostrato una buona
efficienza, hanno garantito assistenza e copertura dei livelli
essenziali di assistenza e soprattutto tutti i servizi socio
assistenziali alla popolazione valdostana e ai nostri turisti su
tutto il territorio. Sappiamo bene che soprattutto ora, in coda a
questa tremenda emergenza, la scelta di una località di vacanza
tiene conto anche dell'assistenza sanitaria e sociosanitaria. Per
questo i centri traumatologici in inverno e i centri ambulatoriali
estivi che abbiamo attivato l'estate scorsa hanno avuto il
gradimento della popolazione dei turisti, ma soprattutto anche dei
sindaci che sono stati sostenuti nelle situazioni più
complicate.
Tenuto conto che da marzo 2020 i distretti territoriali, per
contrastare la pandemia e la diffusione del Covid-19, sono stati
oggetto di chiusure, inevitabilmente, poi di riaperture, poi di
riaperture parziali e poi ancora chiusure, dobbiamo sapere con
certezza che questo percorso concede un alleggerimento importante
dell'operatività dell'Ospedale Parini. Certo, lo diciamo, le
riaperture devono essere programmate in piena osservanza delle
disposizioni di sicurezza e ci informano che in molti consultori i
servizi non sono completamente operativi e talvolta la misurazione
della febbre è diventata un elemento ostativo. Riconosciamo che è
anche stata ricomposta al meglio la direzione dei distretti, e
questo lo ha fatto lei, glielo riconosciamo, i distretti 1, 2, 3 e
4 e che l'area territoriale cui compete l'organizzazione delle
strutture è sicuramente al completo.
Preso atto che l'emergenza e la pandemia stanno riducendo il
loro impatto su tutto il comparto sanitario anche nella nostra
regione e che il piano vaccinale prosegue con intensità ed
efficacia, vista la necessità di riprendere le attività
extra-ospedaliere in tutti i presidi della nostra regione,
ricordato che molti consultori sono meglio gestibili dal punto di
vista del distanziamento e dell'assembramento rispetto ai presidi
ospedalieri, evidenziamo anche che la misurazione della temperatura
corporea, qualora sia ancora obbligatoria, può essere fatta dal
personale sanitario in sede, oppure si possono prevedere assunzioni
a tempo determinato per svolgere l'attività di accesso in sicurezza
non potendo ancora deliberare - ho visto che non è ancora stato
deliberato e pubblicato il fabbisogno di personale - e magari se ci
fossero degli strumenti di misurazione digitale sarebbe sicuramente
meglio.
Quindi noi chiediamo: quando ritiene opportuno ritornare alla
completa apertura e a pieno regime di assistenza dei presidi
sanitari - dico pieno regime di assistenza! -, se intende attivare,
come l'estate scorsa, i centri sanitari nelle località turistiche
più importanti come i centri traumatologici in inverno, quando
ritiene opportuno presentare il piano dei fabbisogni del personale
USL.
Presidente -
Per la risposta l'assessore Barmasse, ne ha
facoltà.
Barmasse (UV) -
È anzitutto necessario evidenziare che
l'emergenza Covid-19 ha avuto un grosso impatto, un impatto molto
elevato, sulla popolazione e sui servizi regionali, modificando di
conseguenza - come tutti sappiamo - anche l'assetto organizzativo e
le modalità erogative. Nonostante tutte le criticità che la
pandemia ha generato l'attuale organizzazione distrettuale, come
anche lei ha riconosciuto, garantisce in buona parte la risposta al
fabbisogno di salute della popolazione.
In particolare si evidenzia che l'azienda USL ha individuato, in
base alle risorse disponibili, le seguenti priorità: attuare il
piano vaccinale, che è al primo posto nelle nostre priorità;
proseguire nella gestione delle strutture sanitarie di Perloz e
Variney; gestire i pazienti Covid positivi al domicilio da parte
del personale sanitario dell'USCA; garantire la prevenzione
periodica dei contagi, attraverso l'esecuzione di test diagnostici
per Covid, presso le strutture socioassistenziali; continuare a
garantire il distanziamento sociale all'interno delle strutture
territoriali e garantire l'assistenza domiciliare.
Con riferimento ai presidi sanitari presenti nei quattro
distretti della nostra regione, i medesimi a oggi stanno erogando i
servizi con i seguenti orari di apertura: qui magari sarei un po'
noioso, glieli faccio avere; comunque sono orari che ampiamente
cominciano a coprire quelle che sono le necessità degli ambulatori.
La situazione che le farò avere e che le illustrerò evidenzia come
buona parte delle attività territoriali abbiano ripreso
l'erogazione dei servizi e come progressivamente la situazione stia
tornando a regime.
Per quanto concerne il secondo punto dell'interpellanza, informo
che l'azienda USL ha proceduto con la richiesta di pubblicazione di
un avviso per l'assistenza primaria ai turisti presenti nei comuni
e località di maggiore frequentazione, con le stesse modalità
individuate nell'avviso dell'anno 2020, di cui alla deliberazione
del Commissario n. 234 del 15 luglio 2020. Più precisamente la
richiesta del medico dei turisti per il periodo dal 19 luglio al 27
agosto 2021 riguarda i seguenti comuni: Courmayeur, La Thuile,
Cogne, Valtournenche, Ayas e Gressoney. Inoltre è stato chiesto di
voler prevedere di estendere la partecipazione, in subordine, anche
ai medici tirocinanti iscritti e frequentanti il corso di
formazione triennale di medicina generale della Regione autonoma
Valle d'Aosta, ai sensi dell'articolo 2 comma 2 del decreto legge
18 del 2020, convertito con modificazione nella legge 27 del
2020.
Per quanto riguarda infine il piano triennale 2021-2023dei
fabbisogni di personale dell'azienda, il documento è già stato
adottato dall'azienda medesima in data 31 marzo e trasmesso quindi
all'Assessorato nei tempi previsti. La struttura competente
dell'Assessorato ha svolto l'istruttoria secondo le indicazioni di
cui alla DGR 323 del 2019 ed è ora in attesa della restituzione da
parte dell'azienda USL del documento, con l'integrazione e gli
aggiornamenti che si sono resi necessari ai fini della
predisposizione della proposta di deliberazione di Giunta regionale
per la sua definitiva approvazione.
Presidente -
Per la replica il consigliere Baccega.
Baccega (PA) -
Partendo dalla risposta n. 3, abbiamo
concretezza che il documento che riguarda il fabbisogno di
personale USL è
in itinere
, è già stato presentato il 31
marzo, ora si dovrà valutare quando sarà approvato dalla Giunta.
Dalla sua approvazione partiranno poi, immagino, tutti i concorsi,
che certamente non si potranno espletare tutti nel 2021 e che
quindi ci porteranno ad avere nel 2022 quel personale necessario al
fabbisogno; quindi aspettiamo.
Sono lieto che si ritorni ad attivare come l'estate scorsa i
centri sanitari nelle località turistiche più importanti e
soprattutto siamo particolarmente lieti di portare a conoscenza che
quell'idea che si ebbe in passato di avere sul territorio regionale
una serie di strutture a gestione sanitaria, che fu bocciata
dall'allora Consiglio regionale - chi votò contro si deve tagliare
quel dito -, Perloz, Variney e le altre strutture che saranno
pronte nei prossimi mesi, credo stiano dando e daranno sicuramente
una risposta importante sul territorio, perché quello era
l'obiettivo, era un'anticipazione di eventuali case della salute.
Ancora non sappiamo nulla di Morgex, che è pronta da parecchio, ma
speriamo nei prossimi giorni di avere contezza anche di questo.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK