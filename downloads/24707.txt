Consiglio Regionale della Valle d'Aosta - Oggetto del Consiglio n. 92 del 1° ottobre 2008 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Aeroporti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 92 del 1° ottobre 2008 - Resoconto
OGGETTO N. 92/XIII - Interrogazione: "Misure di prevenzione e
sicurezza per gli elicotteri militari che effettuano voli di
addestramento nella regione".
Interrogazione
Appreso che autoblindo militari e altri mezzi militari
corazzati circolavano sulla Statale 26 e in alcune vie di Aosta,
verso la fine di agosto 2008;
Visto che elicotteri a doppia pala sorvolavano a bassa quota,
tanto da provocare la vibrazione dei vetri delle finestre, le
frazioni di Charvensod e i centri abitati dei paesi limitrofi
dell'Envers;
Appurato che la Valle d'Aosta è stata scelta, da fine agosto
al prossimo mese di novembre, come luogo per l'addestramento di un
gruppo di 200 militari destinato ad operare nel contesto della
missione ISAF in Afghanistan;
Verificato che il 12 marzo 2008 un elicottero
dell'Aeronautica militare di Frosinone dell'Aeroporto Moscardini è
caduto nelle campagne tra i Comuni di Ceccano ed Arnara in località
Sterpaio;
Tenuto conto che il 1° giugno 2008 un elicottero
dell'esercito NH-90, di ultima generazione, è precipitato nel lago
di Bracciano, a Vigna di Valle, alle porte di Roma, a causa di un
guasto o di un errore umano ed è andato in frantumi come un
bicchiere di cristallo;
Considerato che il 1° luglio 2008 un elicottero della Marina
Militare è precipitato ed è stato costretto a effettuare un
atterraggio di emergenza nelle campagne tra Grottaglie e Martina
Franca, in provincia di Taranto, dopo un'avaria in volo. Il
velivolo, un Ab212, era in volo d'addestramento;
i sottoscritti Consiglieri regionali
Interrogano
il Governo regionale
per sapere:
1) se siano state messe in atto tutte le misure di
prevenzione e di sicurezza in caso di avaria dei grossi elicotteri
militari che sorvolano più volte al giorno e sovente a bassa quota
i centri abitati dell'Envers;
2) se sia opportuno che le esercitazioni di cui sopra siano
effettuate in zone così densamente abitate, per di più a vocazione
turistica.
F.to: Donzel - Rigo
Presidente
- La parola al Presidente della Regione,
Rollandin.
Rollandin (UV)
- Grazie, Presidente. Per rispondere ai
quesiti posti dai Consiglieri, ci siamo informati presso il Comando
per capire cosa era successo e ci è stato detto che dalla metà di
agosto il Centro addestramento alpino sta conducendo una serie di
attività addestrative per la preparazione di personale da impiegare
nel contesto della missione internazionale di pace (ISAF) in
Afghanistan, come avevate anticipato nelle premesse. Per questa
ragione sono presenti temporaneamente in Valle alcuni veicoli
speciali, dei veicoli blindati leggeri della stessa tipologia di
quelli impiegati in Afghanistan.
Per quanto attiene all'uso degli elicotteri, il Centro
addestramento alpino ha comunicato che tutti i sorvoli sono stati
effettuati nel più rigoroso rispetto delle norme di circolazione
aerea (GAT - General Air Traffic) che prevedono il massimo grado di
sicurezza. Rispetto agli elicotteri in questione, inoltre va
evidenziato che nel periodo in cui questi sono stati ridislocati a
Pollein sono stati effettuati 3 tipi di attività: voli addestrativi
e di certificazione per il personale militare destinato ad essere
impiegato all'estero; verifica della rispondenza delle attrezzature
dell'eliporto militare di Pollein per un eventuale concorso di
Protezione civile sul modello dell'intervento effettuato in Valle
d'Aosta dagli stessi elicotteri durante l'alluvione del 2000;
concorso - richiesto in associazione con IVECO - per la
presentazione della nuova campagnola a circa 400 giornalisti
affluiti in Valle d'Aosta, in giornate successive, sia dall'Italia,
sia dall'estero, attività che ha avuto anche un ritorno di immagine
su diversi
mass media
italiani ed internazionali.
Per quanto riguarda il secondo quesito, su questo credo che la
logica vorrebbe che tali disposizioni che avvengono senza una
concertazione fossero le più limitate possibile, nel senso che il
problema che può esserci nell'ambito dell'attività di esercizio
rispetto alla presenza in certe zone è evidente che può creare
alcuni problemi. Come ci è stato detto, la cosa era limitata nel
tempo e aveva questo carattere straordinario di esercitazioni in
località che possono essere assimilate a... Non voglio entrare
oltre nel merito, anche perché la cosa ha preso un rilievo e un
impatto che ha dei rapporti che sono legati con i Ministeri
competenti. Non posso quindi che condividere l'osservazione che è
stata fatta di tenere nella dovuta considerazione la presenza di
centri abitati come è in questa zona e di averne tutta l'attenzione
necessaria. Grazie.
Président
- La parole au Conseiller Donzel.
Donzel (PD)
- Ringrazio il Presidente per il chiarimento.
Ci fa piacere constatare che la nostra non era una preoccupazione
superficiale. L'auspicio è che in futuro nell'ambito di quello che
dovrebbe essere un rapporto fra lo Stato, le Forze armate e la
nostra Regione vi sia la possibilità di capire effettivamente
quanti sono questi mezzi, come vengono utilizzati, perché è chiaro
che non abbiamo nulla da eccepire sulla missione in Afghanistan che
è stata votata dal Parlamento, ma sempre più si sta caratterizzando
per il suo carattere militare ed è chiaro che gli interventi che
vengono fatti... e l'addestramento è un addestramento di tipo
militare di alto livello e va valutato in una regione come la
nostra, con caratteristiche turistiche, per cui risulta molto
delicato. Avevamo indicato nell'interrogazione la delicatezza che
c'è nell'utilizzo di questi mezzi, perché effettivamente cadono e
la preoccupazione era fondata e ci fa piacere che tale
preoccupazione sia condivisa dall'Amministrazione e speriamo che vi
sia un minimo di concertazione con le Forze armate, pur
comprendendo la delicatezza dei rapporti con l'Esercito quando ci
sono missioni che sono votate dal Parlamento. Siccome ci sono state
tragedie anche in Italia non con elicotteri, ma con aerei da
combattimento, è opportuno che si faccia il possibile per
salvaguardare la popolazione civile.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK