Consiglio Regionale della Valle d'Aosta - Oggetto del Consiglio n. 397 del 25 febbraio 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ENERGIA
Risparmio energetico e fonti alternative
TRASPORTI E VIABILITÀ
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 397 del 25 febbraio 2021 - Resoconto
OGGETTO N. 397/XVI - Reiezione di mozione: "Costituzione di
un tavolo di lavoro dedicato all'analisi dell'utilizzo della
tecnologia dell'idrogeno nelle politiche di mobilità sostenibile
nonché nel trasporto pubblico ferroviario".
Bertin (Presidente) -
Possiamo passare al punto n. 44.
Per l'illustrazione, ha chiesto la parola il consigliere Aggravi,
ne ha facoltà.
Aggravi (LEGA VDA) -
Questa mozione nell'obiettivo di noi
che la presentiamo era come una conseguenza rispetto a delle
valutazioni che sono già state fatte nel corso di alcuni scorsi
Consigli, che cerco di riprendere in maniera molto molto sintetica.
È composta da due impegnative che io terrei distinte, perché hanno
due finalità differenti: una, se vogliamo più a medio termine e una
più sul lungo termine. Il discorso prende anche piede dalla
risposta ricevuta su un'interpellanza che presentai qualche
Consiglio fa, laddove si voleva appurare quale fosse oggi lo stato
di finanziamento e di disponibilità per quanto riguardava appunto
le operazioni da condurre sulla tratta Aosta/Torino per quanto
riguardasse l'elettrificazione e diciamo la messa a terra, in
particolare la prima fase, ma comunque diciamo del piano strategico
degli interventi. Finanziamenti molto ingenti, nelle premesse
abbiamo ricordato che tra le schede presentate dal Governo ai fini
del Recovery Plan erano stati chiesti circa 88 milioni per quanto
riguarda l'Aosta/Torino e, se non erro, 40 milioni per
l'Aosta/Pré-Saint-Didier e quindi siamo su 120 milioni, cifre
comunque ingenti. A fronte di questo, nelle discussioni si era
compreso che a oggi non ci sono tutte queste risorse e poi, tra
l'altro, se noi andiamo a prendere le tre fasi del piano strategico
degli interventi, se non ho fatto un calcolo errato, ma sicuramente
sennò l'Assessore mi correggerà, sulla sola Aosta/Torino, vedendo
un po' i vari interventi, siamo su circa 197 milioni di interventi,
quindi cifre molto molto ingenti.
A fronte di queste l'idea era, appunto, già sorta considerato
che oggi noi abbiamo a disposizione la flotta dei bimodali che, da
un punto di vista tecnologico, permetterebbe la sostituzione o
direi l'implementazione del
power pack diesel
con delle
batterie, l'idea di valutare la possibilità a fronte, ripeto, dei
mancati finanziamenti per la completa elettrificazione e
soprattutto dell'incertezza riguardo alla realizzazione di tutti
gli interventi necessari, ma soprattutto un altro discorso. Se noi
andiamo a vedere le tempistiche di intervento o, meglio, la
riduzione dei tempi di percorrenza per quanto riguarda
l'infrastruttura Aosta/Torino, abbiamo un risparmio, questo è il
piano strategico degli interventi, di circa 13 minuti, a fronte di
un investimento di 136 milioni. L'idea quindi poteva essere, a
fronte di tutte queste incertezze, soprattutto della mancanza di
fondi, di valutare la perseguibilità di sfruttare la tecnologia
delle batterie potenziando appunto la dotazione dei treni, ma
soprattutto valutando anche un investimento sicuramente minore, che
può essere quello della creazione di stazioni di ricarica, che
permetterebbero sicuramente rispetto ai tre anni e più della durata
delle possibili interruzioni di poter andare con una minor spesa ad
andare a fare un intervento utile sia dal punto di vista del
trasporto ma anche - e saremo poi curiosi di vedere quello che è
stato elaborato dal Governo riguardo alle strategie
fossil
free
che è stato annunciato nei giorni scorsi - poteva essere
questa una soluzione che poteva permettere nel più breve tempo di
poter magari arrivare a un risultato più performante considerato
anche che le valutazioni fatte nel piano strategico degli
interventi comunque non hanno però tenuto completamente conto - e
questo lo avevamo già detto nel 2019 - di quella che poi era stata
l'evoluzione della tecnologia.
Tra l'altro, come aveva anche confermato l'Assessore, come
avevamo avuto occasione di dirci, il produttore dei treni bimodali
ha confermato per le vie brevi, ovviamente va valutata questa
possibilità.
Dall'altro lato si era fatta menzione - e poi sicuramente c'è
qualche collega che approfondirà il tema - della possibilità anche
di sfruttare la tecnologia dell'idrogeno che oggi ben si presta più
al mondo dei trasporti che a quello della mobilità e anche a fronte
- e lo abbiamo giustamente citato nelle premesse - delle attività
che sta conducendo la CVA con un primario operatore italiano e
soprattutto a fronte delle esperienze, noi abbiamo citato
Italia/Germania, ma potremmo citarne molte di più. Ricordo quando
fu approvato l'ordine del giorno nella scorsa legislatura, si era
anche parlato della regione dell'Auvergne in Francia, che stava
facendo delle sperimentazioni riguardo, tra l'altro, a linee
ferroviarie che hanno delle problematiche, ma soprattutto in
termini di investimenti più che di tecnologia per quanto riguarda
la dotazione elettrica. Abbiamo quindi pensato di inserire anche
un'impegnativa per valutare appunto la possibilità di costituire un
tavolo permanente dedicato alla tecnologia dell'idrogeno che
coinvolgesse... noi abbiamo messo in maniera estensiva gli
Assessorati perché non riteniamo che vada legata soltanto alla
tematica dei trasporti, ma, essendo anche una tematica legata a un
possibile e auspicabile sviluppo economico per quanto riguarda la
nostra regione, in senso ovviamente prospettico, riteniamo di
ovviamente coinvolgere tutti gli attori, che sicuramente in una
prima battuta si possono occupare più di mobilità sostenibile e di
trasporto pubblico, in modo che in prospettiva ovviamente si possa
anche sfruttare questa opportunità per dare una visione anche di
sviluppo, io direi, magari anche di realtà che oggi sono più
depresse rispetto ad altre situazioni. È un obiettivo ovviamente
che anche qua si discosta rispetto alla prima impegnativa, perché -
e torno su quella - nel primo caso c'è un obiettivo vero e proprio,
che sarebbe quello di avere una valutazione iniziale di fattibilità
da poter poi discutere in sede delle competenti Commissioni. Tra
l'altro, la IV Commissione inizierà a breve un lavoro molto
importante riguardo al futuro, io direi, della ferrovia in senso
lato. Potrebbe essere questa l'occasione per aggiungere un
ulteriore tassello importante di valutazione per la Commissione e
per il Consiglio riguardo al futuro dei trasporti pubblici
valdostani.
Presidente -
Qualcuno intende intervenire in discussione
generale? Ha chiesto la parola il consigliere Perron, ne ha
facoltà.
Perron (LEGA VDA) -
Il
collega Aggravi ha già ben
spiegato diciamo nel dettaglio l'iniziativa che proponiamo. Quello
che farò io è di dare un attimo un quadro perché ci siamo
documentati, e io in particolare parlerò della parte dell'idrogeno,
su come la questione si stia muovendo a grandi livelli perché la
Valle d'Aosta giustamente è piccola, ma siamo inseriti in un
contesto ben più grande, che è quello europeo. In questo senso è
notizia del maggio 2020 che i primi 2 treni a idrogeno hanno
superato i test di utilizzo in Germania: sono 2 treni pre-serie del
modello Coradia iLint che possono trasportare fino a 300 persone.
Hanno dovuto affrontare 530 giorni di test e percorrere oltre 180
mila chilometri e nel 2022 14 di questi convogli a celle
combustibili prenderanno il posto di altrettanti locomotori con
motori
diesel
nella Bassa Sassonia. Il modello è della
francese Alstom. Era stato presentato per la prima volta al mondo
alla Fiera InnoTrans di Berlino nel settembre 2016, in ossequio al
politicamente corretto, Trans qui parla di trasporti.
Stiamo parlando quindi di una tecnologia recentissima, parliamo
del 2016. È il primo treno passeggeri al mondo a essere alimentato
da una cella combustibile a idrogeno e ha un'autonomia di circa
mille chilometri. È stato progettato appositamente per l'uso di
linee non elettrificate. È interessante notare il fatto che questi
treni siano adatti soprattutto alle aree rurali e nelle linee
secondarie, dove i treni, come ben sappiamo, purtroppo, sono
rimasti spesso diesel. Lo stesso modello viene poco dopo testato
anche in Austria completando con successo 3 mesi di prova sulle
linee ferroviarie regionali delle ferrovie federali austriache. Il
test riceve l'approvazione ufficiale da parte della massima
Autorità ferroviaria del Paese: il Ministero federale austriaco per
la protezione del clima, l'ambiente, l'energia, la mobilità,
l'innovazione e la tecnologia. C'è un terzo Paese che sta
sperimentando il treno a idrogeno ed è l'Olanda. La sperimentazione
nei Paesi Bassi ha avuto inizio nel marzo del 2020, quindi vediamo
che sono tutte tempistiche molto recenti, attuali. In concomitanza
con i test tedeschi, sui 65 chilometri, anche qua è indicativa la
percorrenza perché vanno bene pare su chilometraggi al di sopra dei
50 chilometri, quindi 65 chilometri della linea
Groningen/Leeuwarden nel nord del Paese.
Dans un article mis à jour le 2 février, sur la page de SNCF (la
Société Nationale des Chemins de Fer français) on apprend qu'ils
s'engagent résolument dans le train à hydrogène. Depuis plusieurs
années ils travaillent, avec les constructeurs, au développement du
matériel TER, c'est le nom du modèle du train, toujours moins
polluant. Les premiers essais de TER à hydrogène, des prototypes,
développés parallèlement au TER hybride, au TER batterie et aux
recherches sur les biocarburants sont ainsi prévus pour le 2023 et
après 2025 pour avoir une grande série. Ce projet assez intéressant
pourrait démarrer en France après l'annonce du Gouvernement d'un
plan de 5 milliards d'euros en faveur de cette filière.
Capiamo quindi che gli investimenti in gioco anche a lungo
termine sono grandi per vari Paesi europei e non solo.
Veniamo alla situazione invece per quel che riguarda l'Italia,
come si sta muovendo. Bene, è da poco uscito il piano della
strategia nazionale idrogeno, pubblicata dal MISE, e proprio qui,
parlando giustamente di finanziamenti, è pubblicato che il settore
potrà usufruire delle risorse europee, in particolare del Next
Generation EU, dell'Innovation Fund, del Piano Operativo Nazionale
2021-2027, nonché potrà aderire a dei fondi nazionali. Quando
parliamo giustamente di finanziamenti, quindi possiamo capire che è
un settore che è previsto in grandi fondi di finanziamenti.
Ovviamente da declinare, ma queste sono le linee guida che noi
abbiamo.
È notizia di ottobre, sempre appunto recentissima, l'alleanza
tra il gruppo FS e Snam per sviluppare treni a idrogeno, il primo
accordo in Europa tra un operatore energetico e una compagnia
nazionale. La missione è far decollare anche in Italia, sugli
esempi di quanto sta avvenendo nei citati Paesi europei, il treno a
idrogeno. La stessa Snam da parte sua aveva già firmato lo scorso 4
giugno un accordo con il costruttore Alstom, che è l'unico che
propone treni di questo tipo. Tra l'altro, c'è da aprire una
parentesi, ne avevo già parlato, l'Europa qua si sta promuovendo
come la più importante produttrice anche della filiera, mentre su
altri settori li abbiamo persi, purtroppo sono andati alla Cina e
all'Asia, mentre qua è un settore che può promuovere filiera. La
Snam quindi, dicevo, aveva firmato il 4 giugno un accordo con
Alstom per lo sviluppo dei treni in Italia. La stessa
multinazionale francese ha una sede anche in Italia, in Piemonte, a
Savigliano, da quando nel 2000 acquisì la FIAT ferroviaria. Nel
settore ferroviario questi rotabili con
powertrain
a celle
combustibili sono già concorrenziali rispetto agli attuali rotabili
a trazione diesel in termini di prestazione e garanzia del
servizio. In alcuni casi sono addirittura economicamente
competitivi, tema direi non di secondaria importanza, come
riportato e dimostrato da diversi studi europei, in particolare
sulle linee non elettrificate ove il costo di elettrificazione può
in certi casi non giustificare le percorrenze e la frequenza del
servizio.
Bisogna notare poi - è un altro aspetto un po' tecnico ma lo
diciamo - che questi convogli sono in grado di funzionare con
idrogeno di qualsiasi provenienza, sia quello grigio, cioè ottenuto
attraverso i combustibili fossili, sia soprattutto quello verde,
cioè il migliore, quello non inquinante,
in toto
nella sua
realizzazione prodotto tramite elettrolisi dell'acqua, che, tra
l'altro, sarebbe quello eventualmente prodotto in Valle grazie
all'idroelettrico. Questa è la forza della cosa.
In ultimo, è del 26 novembre 2020 la notizia ANSA per cui in
Lombardia nascerà la prima Hydrogen Valley italiana, una linea
ferroviaria che avrà una flotta di treni a idrogeno, quella che
collega Brescia/Iseo/Edolo in Val Camonica. FNM e Trenord
acquisteranno nuovi treni alimentati a idrogeno, sono 14 in totale
che serviranno dal 2023 la linea bresciana non elettrificata in
sostituzione degli attuali treni a motore diesel. Il progetto
denominato "H2iseO" prevede anche la realizzazione di centrali per
la produzione di idrogeno destinato inizialmente ai nuovi convogli
a energia pulita.
Fatta questa panoramica, credo sia abbastanza chiaro in quale
direzione si stia muovendo la politica del trasporto
green
,
o quanto meno una parte ovviamente, una parte, e della
decarbonizzazione dei prossimi trent'anni perché questo settore
permette la non produzione della CO2, che sappiamo è quella
responsabile dell'effetto serra e quindi abbiamo questi obiettivi
per mantenere, tra l'altro, l'aumento di temperatura, si spera,
entro l'1 grado e mezzo-2 fino al 2050 e quindi per questo dobbiamo
aderire e anche la Valle d'Aosta col progetto del 2040 aderisce a
questa decarbonizzazione.
L'Europa potrà avere un ruolo centrale per la produzione e
soprattutto per la creazione di una filiera. Riteniamo quindi
davvero importante valutare l'opzione, anche perché, non ci
stanchiamo di ripeterlo, la Valle d'Aosta ha davvero tutte le carte
in regola per gestire al meglio, proprio grazie alla tecnologia
dell'idrogeno, le sue risorse di acqua a energia idroelettrica.
Ricordo ancora una volta, le due cose vanno di stretto passo perché
una consente la produzione dell'altro in versione verde. Dalle
parole del professor Santarelli di Torino apparse su "La Stampa" il
4 febbraio, poco dopo la nostra iniziativa in Consiglio di gennaio
proprio riguardo agli accordi CVA e Snam, la nostra Regione ha il
potenziale per diventare l'Arabia dell'idrogeno verde, con la
controindicazione dico che magari ci troveremo Renzi a fare da
conferenziere, ma dobbiamo muoverci adesso perché è adesso che
partono gli investimenti a livello europeo ed è elevatissimo
l'interesse per il settore. Riteniamo fondamentale una valutazione
delle batterie elettriche o di una propulsione a idrogeno proprio
perché strategie come quella dell'elettrificazione della linea, per
quanto fossero importanti e auspicabili, ora potrebbero non essere
più l'unica alternativa green, anzi potrebbero essere superati o
non fattibili per la già citata dal collega difficoltà di reperire
i fondi.
Credo - e qui concludo - che sia importante per noi in quanto
decisori politici non arenarci su posizioni ideologiche o, peggio,
su posizioni fossilizzate, cristallizzate perché inserite in
programmi elettorali. Dobbiamo avere una valutazione quanto meno
per cui possiamo prendere delle decisioni che parlano e guardano
alla Valle d'Aosta nei prossimi trent'anni almeno.
Ovviamente quindi la nostra posizione è questa e voteremo
convintamente questa mozione.
Presidente -
Altri in discussione generale? Non vedo
altre richieste. La discussione generale è chiusa. Il Governo vuole
intervenire? L'assessore Minelli ne ha facoltà.
Minelli (PCP) -
La mozione che avete presentato e che è
stata illustrata inizialmente dal collega Aggravi ha
un'impostazione che, a mio avviso, è un po' confusa, forse anche
per il titolo che è stato dato alla mozione e che fa riferimento
alla costituzione di un tavolo per approfondire la tematica
dell'idrogeno, ma poi nella mozione i contenuti complessivi toccano
anche vari altri aspetti che non sono tutti coerenti tra di
loro...
Voce di un Consigliere fuori microfono.
... no, lo so che non lo fa lei il titolo, ma anche dalla sua
esposizione io ho avuto qualche difficoltà a capire l'insieme delle
cose... comunque, i primi tre commi parlano di finanziamenti o,
meglio, di mancanza di finanziamenti per i progetti ferroviari
programmati, ma poi questo elemento non compare più nella parte
deliberativa, quindi, insomma, sembrerebbe quasi dire:
"accantoniamo i progetti perché non ci sono i soldi".
Si parla poi - e lei lo ha illustrato - di possibilità di
modificare i bimodali elettricità da linea di contatto
diesel
in bimodali elettricità da linea di contatto batterie
senza più l'utilizzo del diesel, cosa che sarebbe del resto
necessaria nella prospettiva
fossil full free
che si è
deciso come Consiglio nel 2018 di perseguire. Il ruolo
dell'idrogeno compare quindi, almeno nella parte iniziale, in modo
un po' marginale nella mozione.
Questa iniziativa, tuttavia, mi consente di evidenziare due
aspetti: il primo è di ordine generale e il secondo è di ordine
puntuale, riguardanti le politiche per la mobilità e i trasporti
nella nostra regione. Io credo che siamo tutti qui per affrontare
una situazione delicatissima e per cercare di dare un futuro alla
Valle d'Aosta, dov'è strategico per lo studio, per il lavoro, per
il turismo, - com'è stato ribadito poi nel corso degli anni da vari
atti anche approvati dal Consiglio regionale -, realizzare
un'infrastruttura sul ferro di Fondovalle che sia moderna, veloce,
sicura e che ci avvicini alle altre Regioni. In secondo luogo credo
che valga la pena sottolineare che molti di noi non sono degli
esperti e dei tecnici in materia di energie e di tecnologie
applicate ai trasporti e che quindi gli approfondimenti di tipo
tecnico tornano sicuramente utili.
Per quanto riguarda la tecnologia dell'idrogeno, è già stato un
po' ricordato dal collega Perron: l'idrogeno non si trova allo
stato puro, ma in sostanze come l'acqua, il gas naturale o il
petrolio ed esistono dei metodi più o meno efficienti e più o meno
dannosi per l'ambiente per ottenerlo. Quello che ci interessa
ovviamente è l'idrogeno verde che, per essere ricavato, ha bisogno
del procedimento di elettrolisi. Questa energia, che deve servire
per la separazione tra idrogeno e ossigeno, deve essere generata da
fonti rinnovabili e il suo impiego può essere previsto laddove non
si può utilizzare direttamente l'energia elettrica.
La tematica, come dicevamo, è complessa e la IV Commissione ha
già avviato un lavoro di approfondimento al quale sarebbe bene
demandare. Intanto però, con riferimento ad alcuni dei contenuti
della mozione, grazie al supporto degli uffici, riferisco alcuni
elementi rispetto all'utilizzo delle batterie. Il funzionamento dei
treni bimodali acquistati dalla Regione è interamente basato
sull'utilizzo dell'energia elettrica. La differenza è nella
sorgente di tale energia utilizzata. Dov'è presente
l'elettrificazione della tratta ferroviaria, essa viene prelevata
direttamente dalla linea elettrica di contatto, in alternativa deve
essere prodotta dai motori
diesel
presenti sui rotabili
stessi. Si ritiene pertanto che la produzione di energia elettrica
attraverso altre sorgenti, in questo caso le batterie a cui lei
faceva riferimento, non sia a priori incompatibile con
l'architettura dei treni, anche se evidentemente richiederebbe una
serie di modifiche significative ai BTR 813, ai nostri treni. Gli
esperimenti in tal senso previsti in Italia e all'estero riguardano
però delle tratte assai più limitate rispetto alla tratta
Ivrea/Aosta.
Va evidenziato inoltre che l'attuale programmazione che si sta
perseguendo sulla base delle leggi e dei programmi che la Regione
ha approvato prevede l'elettrificazione della tratta Ivrea/Aosta,
un intervento che renderebbe queste modifiche, se si volessero
scegliere, abbastanza inutili.
In secondo luogo va precisato che l'argomento può certamente
essere approfondito, ma una valutazione adeguata non può essere
sviluppata internamente alle strutture regionali in quanto richiede
delle conoscenze tecniche molto specifiche non solo delle normative
vigenti e dei treni BTR 813, ma anche della tecnologia delle
batterie. Alcune valutazioni potrebbero essere acquisite dal
costruttore dei nostri treni, però potrebbe poi essere opportuno
interpellare anche un altro esperto che non sia coinvolto
direttamente nel progetto dei bimodali. Oltre alla fattibilità
tecnica in sé, bisogna tener conto che una modifica di questo tipo
richiederebbe una nuova autorizzazione di messa in servizio e una
nuova circolabilità da parte di RFI, i cui tempi non sono a priori
definibili. Una scelta in tal senso avrebbe poi un impatto molto
importante nella definizione del finanziamento e delle tempistiche
per l'acquisto degli ulteriori 3 treni bimodali, in quanto una
modifica di tale portata richiederebbe una nuova progettazione e
omologazione con dei costi rilevanti e con delle tempistiche che
potrebbero, non lo sappiamo, essere incompatibili con i vincoli per
l'utilizzo dei fondi.
Per quanto riguarda la tecnologia dell'idrogeno - è un po' la
parte della seconda impegnativa -, sicuramente ha una grande
potenzialità in termini di accumulo di energia pulita laddove c'è
la possibilità di produrlo utilizzando energie rinnovabili, e può
avere delle interessanti applicazioni nel settore dei trasporti
dove non si può utilizzare direttamente l'energia elettrica o la
tecnologia delle batterie al litio: si pensi ai mezzi battipista,
per esempio, ai camion, ai bus extraurbani. Secondo le informazioni
che siamo riusciti ad acquisire nel settore dei trasporti e tenuto
conto dei diversi passaggi e perdite di energia, il raffronto del
rendimento energetico fra l'alimentazione a batteria e quella a
idrogeno dà questi risultati: fatto 100 percento di energia
rinnovabile iniziale, il veicolo elettrico ha un rendimento del 70
percento e il veicolo a idrogeno del 30 percento e il rendimento di
un motore ad alimentazione diretta quale il treno risulta essere
maggiore.
Ricordo che, dal punto di vista del trasporto ferroviario, la
Regione ha fatto delle scelte attraverso le leggi n. 22/2016 e n.
16/2019, che vanno attualmente nella direzione
dell'elettrificazione delle linee che insistono sul territorio
regionale e in questo senso negli ultimi anni sono stati fatti
degli approfondimenti tecnici da parte degli uffici e della Regione
in generale. Da questo punto di vista, l'opzione idrogeno si pone
evidentemente come una soluzione di riserva, una soluzione
alternativa che potrebbe essere presa in considerazione previa
modifica delle suddette leggi regionali nel caso in cui si
verificassero degli impedimenti rispetto all'elettrificazione.
Peraltro va considerato che la fattibilità dell'elettrificazione
fra l'Aosta/Ivrea è avallata da un progetto preliminare, da
un'appendice del 2018 e poi in particolare ricordo che è in fase di
elaborazione il progetto definitivo che ha un costo di 3 milioni di
euro. Data l'importanza che può assumere la tecnologia
dell'idrogeno per la nostra regione e viste le opportunità di
finanziamento che potrebbero aprirsi a livello nazionale ed europeo
su di essa, è sicuramente utile approfondire l'argomento con tutti
gli attori interessati in modo da poter fare delle analisi in
merito all'opportunità, ai vincoli, ai rischi che potrebbero essere
associati a eventuali implementazioni dei sistemi a idrogeno sul
territorio valdostano.
Considerato quanto sopra, però è importante che le attività di
approfondimento, che, a nostro avviso, sono da avviare in IV
Commissione, non vadano a rallentare le attività che sono in corso
per l'elettrificazione della tratta Aosta/Ivrea sulle quali la
Regione ha formulato delle richieste formali e, come dicevo, è in
fase di elaborazione il progetto definitivo. Diversamente, a mio
avviso, la Regione finirebbe per perdere la propria credibilità nei
confronti dello Stato, dei gestori ferroviari e anche, a mio
avviso, dei cittadini. Vorrei tornare, prima di concludere, sui
primi tre commi della mozione, cioè sugli aspetti finanziari. Si
afferma in tali commi che attualmente non ci sono dei finanziamenti
certi per le opere. È così, ma bisogna chiarire che, per avere dei
finanziamenti statali e/o europei per elettrificare o potenziare
una linea, bisogna avere i progetti e fra poco tempo questo
definitivo ci sarà, quindi è il momento di chiedere. Io credo anche
che ci debba essere in questo senso un impegno corale da parte di
tutti, proprio perché questa ferrovia ha bisogno di essere
ammodernata.
In conclusione, considerato che gli approfondimenti da voi
richiesti possono essere adeguatamente avviati dalla competente
Commissione, che già si è data una tabella di marcia e che può
ovviamente ampliare le sue audizioni rivolgendosi a esperti del
settore che possono essere individuati e proposti dai Commissari,
rivolgiamo ai colleghi firmatari l'invito al ritiro della mozione
confermando la piena disponibilità a lavorare in Commissione.
Presidente -
Ha chiesto la parola il consigliere Aggravi,
ne ha facoltà.
Aggravi (LEGA VDA) -
Guardi, Assessore, per il voto poi
passo dopo con il libretto, ma io sarò probabilmente confuso, ma
non sono l'unico che è confuso, perché se la stessa maggioranza di
cui fa parte vuole approfondire il tema delle ferrovie in
Commissione, forse siamo in due a essere confusi. Poi sono
purtroppo dispiaciuto, ma questo penso che non lo cambieremo mai,
che un'ottica più liberista del sottoscritto e una più progressista
come lei non troveranno mai un punto di vista comune, ma alla fine
comunque qualche punto di contatto c'è. Io le dico già subito che
questa mozione non la ritiro - ovviamente una cosa non esclude
l'altra, cioè in IV Commissione io mi auguro, e guardo il
Presidente della IV Commissione, che si potranno fare degli
approfondimenti ulteriori - per un motivo molto semplice. Ho
ascoltato con molto interesse quello che lei ci ha detto e intanto
la inviterei a sollecitare i progettisti perché se basta avere dei
progetti per trovare i finanziamenti, allora dobbiamo sbrigarci,
perché altrimenti c'è il rischio che, al di là del 2016, del 2019,
fra qualche anno saremo ancora qui a dire: "no, ma i soldi poi
arrivano" e nel frattempo non solo la tecnologia si è evoluta, ma
chissà di quanto.
Noto con grande piacere che c'è da parte sua un passo in avanti
perché già mi parla di battipista a idrogeno e, rispetto a qualche
Consiglio fa, forse stiamo ovviamente contribuendo a un'evoluzione
di pensiero, però a me spiace perché giustamente, come diceva il
collega Perron, c'è ancora una visione un po' troppo ideologica mi
sembra dietro ad alcune sue parole, ma lo dico con estrema
franchezza, non troveremo sicuramente dei punti di concordanza su
questo aspetto, perché sul discorso dell'opportunità o no di
definire il tavolo, di valutare le tecnologie e quant'altro io
penso che, quando qualcuno parlava di macchine che si sarebbero
mosse con batterie elettriche, la maggior parte delle persone
magari ridevano o non ne erano convinte.  Ebbene, oggi abbiamo
questo risultato e probabilmente oggi noi siamo scettici
sull'idrogeno perché è vero, tecnologicamente, dal punto di vista
dei tempi di ricarica e di quant'altro, sicuramente è meno
vantaggioso rispetto all'elettrico in questo momento e ancora meno
alla benzina, quindi pensi. In futuro però forse scopriremo il
contrario e magari ci pentiremo di non essere stati i primi a
pensare a quella tecnologia, posto il fatto che, se pensiamo anche
la stessa scelta di scegliere, chiedo scusa il gioco di parole, la
tecnologia bimodale qualche anno fa sembrava un azzardo. In realtà,
oggi se andiamo a vedere il mercato, il bimodale è una scelta che
ti permette, da un lato, di definire un utilizzo elettrico perché
una volta c'era o l'elettrico, o il termico, poi si è capito che il
bimodale poteva permettere di fare tutte e due le cose e, guarda
caso, poi è vero. Il produttore ha tutto il suo interesse a dire
che le cose si fanno, ma ci sono anche i concorrenti del nostro
produttore che stanno operando in tal senso e le do due dati, lo
stesso produttore parla di una sperimentazione fatta in Germania. È
un altro modello perché è il Flirt Akku, che ha un'autonomia di
circa 80 chilometri minima e massima di 140 chilometri utilizzando
le batterie. L'evoluzione tecnologica, al di là di quando si sono
approvate le leggi, quindi si muove da sola, cioè non stanno dietro
alle nostre leggi sull'elettrificazione dei treni, della
ferrovia.
Io quindi sarei un po' meno rigido, però capisco che non siamo
tutti uguali, riguardo al futuro, dunque questa mozione non la
ritiriamo. Sarà probabilmente sacrificata, ma vuole definire un
principio: che le tecnologie vanno cavalcate e quindi vanno
approfondite e sicuramente all'esterno anche dell'Amministrazione
abbiamo dei soggetti giustamente anche per non oberare
l'Amministrazione di ulteriore lavoro.
Seconda cosa: non possiamo perdere delle occasioni perché ne
abbiamo già perse.
Terza cosa: abbiamo fatto una valutazione di costo-opportunità e
di tempo-opportunità e di tempo-costi, mi sembra che stia in piedi,
mentre qua stiamo aspettando dei finanziamenti che non sappiamo se
arriveranno e non sappiamo in che termini.
Quarta cosa: oggettivamente ci sembrava, al di là della
presentazione confusa iniziale, una possibilità di andare ad
arricchire il lavoro che si sta facendo in IV Commissione e che
forse serve a chiarire le idee a qualcuno.
Presidente -
Altri? Non vedo altre richieste. Metto in
votazione la mozione. La votazione è aperta. La votazione è
chiusa.
Presenti: 32
Votanti           
: 13
Favorevoli: 13
Astenuti: 19 (Barmasse, Bertin, Bertschy, Caveri, Chatrian,
Cretier, Grosjacques, Erika Guichardaz, Jean-Pierre Guichardaz,
Jordan, Lavevaz, Malacrinò, Marguerettaz, Marquis, Minelli,
Padovani, Restano, Rosaire, Sapinet)
Il Consiglio non approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK