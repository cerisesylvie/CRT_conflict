Consiglio Regionale della Valle d'Aosta - Oggetto del Consiglio n. 1142 del 12 gennaio 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Trasporti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1142 del 12 gennaio 2022 - Resoconto
OGGETTO N. 1142/XVI - Interrogazione: "Notizie in merito al
perdurare dei disservizi del trasporto pubblico locale all'interno
del territorio regionale".
Bertin (Presidente) -
Punto n. 14. Risponde il presidente
della Regione Lavevaz.
Lavevaz (UV) -
-
Si chiede con questa iniziativa
se sia stata fatta una stima complessiva dei disservizi delle corse
cancellate dal 15 ottobre al 31 dicembre; se siano state
organizzate delle corse sostitutive; in seguito se sia stata
contestata la mancata organizzazione del servizio alle aziende
affidatarie e se siano state applicate le eventuali sanzioni
previste dai contratti di cui sopra.
Qua ci rifacciamo a una problematica di cui avevamo già parlato
credo in un Consiglio d'inizio dicembre: sempre con
un'interpellanza dei gruppi di opposizione, si era già fatto il
punto sulla situazione allora dei disservizi che derivano, in buon
sostanza, dalle misure adottate dal Governo per il contenimento
della pandemia, in particolare dal 15 ottobre - come giustamente e
correttamente richiamato dall'interrogazione - con l'obbligo del
green pass sui luoghi di lavoro.
Come sapete, anche dal 15 febbraio questo farà un ulteriore
passo nella direzione del contenimento pandemico con l'inserimento
del green pass rafforzato, in particolare sui mezzi pubblici.
Queste disposizioni sempre più stringenti si aggiungono a una
situazione - di fatto anche nella nostra Regione - che è piuttosto
complessa, come abbiamo detto anche in apertura del Consiglio,
riguardo al numero dei contagi e all'effettivo numero di persone
che sono oggetto di quarantena in questo momento. L'insieme delle
due cose ha provocato tutta una serie di soppressioni di corse che,
a seconda della situazione aziendale di diverse società di TPL,
hanno portato a delle situazioni un po' diverse. Ho chiesto un
report puntuale azienda per azienda che adesso vi illustro.
Per quanto riguarda la SVAP, questa ha reso integralmente il
servizio fino al 21 novembre 2021. La navetta rossa non è stata
interessata da alcuna soppressione; a partire dal 22 novembre fino
al 31 dicembre sono state sospese le corse delle navette verdi in
partenza da Piazza Manzetti alle ore 06:30 con frequenza di 45
minuti, eliminando circa il 33% del servizio. Dal 22 novembre al 12
dicembre sono state sospese circa il 27% delle corse dell'autolinea
3, Piazza Manzetti-Montan-Beauregard- Piazza Manzetti in partenza
alle ore 07:30 con frequenza oraria fino alle ore 20:19.
La SVAP ha ritenuto opportuno limitare i disagi, concentrandoli
su due autolinee che offrono passaggi più ravvicinati, piuttosto
che intervenire su aree con un servizio più limitato, il che
avrebbe lasciato alcuni territori quasi interamente scoperti dal
trasporto pubblico locale.
La Vita S.p.A. ha sospeso circa l'1% dei servizi,
prevalentemente sui servizi aggiuntivi e di potenziamento delle
corse ordinarie nel mese di ottobre 2021, azzerando del tutto le
sospensioni nei mesi successivi.
La società Arriva Italia s.r.l. dal 15 ottobre al 31 dicembre -
per cause direttamente riconducibili alla assenza di personale
viaggiante non in possesso di certificazione verde - ha soppresso
circa mille corse su trentaduemila e cinquecento per una
percentuale che si attesta attorno al 3%. Ha inoltre soppresso
ulteriori corse per cause non direttamente riconducibili a quelle
menzionate, quindi assenze per malattie, congedi INPS, chiusure
strade.
Come abbiamo già detto anche nell'interpellanza di dicembre,
nonostante uno sforzo da parte delle società anche di
sensibilizzazione nei confronti di lavoratori, perché, come è noto,
non è a oggi necessario avere il green pass rafforzato, si può
benissimo, anche con convinzioni di un certo tipo, somministrarsi
un tampone e recarsi sul posto di lavoro. Così non è stato su certi
frangenti e dall'altro, come avevamo già detto anche a dicembre,
tutto questo si aggiunge a una situazione già di base molto
complessa a livello di autisti, di possibilità di avere anche delle
persone in sostituzione che non si trovano.
Questo impedisce di fatto anche la possibilità di sopperire con
delle sostituzioni piuttosto che di mettere in piedi dei servizi
diversi o aggiuntivi alle mancanze strutturali che ci sono.
Per quanto riguarda invece le contestazioni, mi è stato
riportato che gli uffici competenti non hanno potuto sollevare
contestazioni, in quanto è stato imputato il disservizio, o
comunque le difficoltà da parte della società, a cause di forza
maggiore, questo proprio anche per delle questioni di capitolati
tecnici che impediscono, sostanzialmente, di poter intervenire con
delle penali.
Questa è la situazione, ancora molto in divenire, e che dal 15
febbraio in poi potrebbe avere anche degli sviluppi ulteriori, però
è chiaro che - non essendoci grandi possibilità di sopperire, in
particolare alla mancanza di autisti disponibili - diventa
veramente difficile, per non dire impossibile, se non rimodulando
le corse, come è stato fatto, laddove manca la forza lavoro, per
cercare, quantomeno, di creare il minor disservizio possibile.
Tanto di più è veramente difficile poter fare.
Presidente -
Per la replica, il consigliere Manfrin.
Manfrin (LEGA VDA) -
Innanzitutto nel merito di quello
che lei ha detto all'esordio della sua risposta, lei ha detto: "Le
necessità di contenimento pandemico", come sa molti suoi colleghi e
anche molti esperti del settore non parlano più di contenimento
pandemico, anche perché se fosse contenimento con i cinquemila
contagi che sono in Valle d'Aosta obiettivamente saremmo al di
fuori del contenimento pandemico.
Venendo invece all'oggetto della nostra iniziativa, lei la volta
scorsa ci aveva risposto dicendo "Eravamo partiti su alcune ditte,
per esempio Arriva, con 17%, oggi sono il 4%". Parla di autisti che
non si presentavano, "in Vita erano circa il 5,8%, oggi
sostanzialmente non c'è più nessuno che non si presenti".
Va tutto bene, però, come lei avrà visto, le notizie che sono
state riportate dagli organi d'informazione, ad esempio le segnalo
quella notizia che dice "Covid, nuove regole, dal 10 gennaio
trasporto pubblico in affanno", non fanno preconizzare una
situazione sicuramente felice e facile per i nostri trasporti.
Io ho evocato il contratto di servizio, perché? Perché mi sono
letto attentamente tutti i contratti di servizio e giustamente
c'era un bivio davanti al quale ci trovavamo, ovvero se incasellare
la mancanza del servizio erogato sul mancato servizio, sul fatto
che non si è potuto erogare il servizio e quindi bisogna pagare
delle penali previste dal contratto di servizio - articolo 36 -
oppure se a quel punto le sostituzioni di quelle mancanze sono date
da cause di forza maggiore.
Lei mi ha detto, Presidente, che sono cause di forza maggiore.
Benissimo, sicuramente prendiamo atto delle sue parole, però il
fatto che lei dica che ci sono cause di forza maggiore dovrebbe
richiamare la sua attenzione sull'articolo 8 comma 9 del contratto
di servizio, che dice: "Ai sensi dell'articolo 36 della legge
regionale 29/97, in caso di pubbliche calamità o di interruzione
dei servizi per cause di forza maggiore, o comunque quando sia
necessario assicurare tempestivamente, ai fini di pubblico
interesse, i servizi di trasporto, il Presidente della Giunta
regionale può, con proprio decreto, imporre agli esercenti di
servizi pubblici di trasporto l'obbligo di assicurare le necessarie
comunicazioni, stabilendo le modalità di esercizio dei servizi
minimi e gli eventuali compensi da corrispondere agli stessi".
Questa è la possibilità che le viene data dal contratto e lei
può eventualmente erogare, come dice l'articolo 10 comma 7: "Al
verificarsi dell'abbandono della sospensione di servizio da parte
del gestore nei casi diversi da quelli previsti al comma 2 del
presente articolo, la Regione può sostituirsi a essa senza
formalità di sorta per l'esecuzione di ufficio del servizio, con
diritto di rivalsa delle spese sostenute. In tale ipotesi, per lo
svolgimento del servizio, la Regione potrà avvalersi di altre
imprese nel rispetto della normativa vigente e ponendo i relativi
costi a carico del gestore".
Il comma 2 dice che l'effettuazione del servizio non può essere
interrotta né sospesa.
Significa, Presidente, che ci troviamo di fronte a un interesse
pubblico prevalente di garantire le comunicazioni e di garantire i
trasporti a tutti i cittadini valdostani.
Una successiva modifica del contratto, che lei potrà vedere
nell'allegato 2 che ha aggiornato il contratto rispetto alla
scadenza dall'originario giugno 2022 al giugno 2027, ha prorogato
per tutte le ditte che fanno trasporto di cinque anni così, è
avvenuto nel 2015, qui abbiamo parlato di servizi minimi, si dice
che "Con riferimento al contratto di servizio, articoli 8, 10, 11 e
12, tutti i servizi vengono equiparati ai servizi minimi", quindi
tutti i servizi che oggi vengono erogati da parte delle aziende che
fanno trasporto, sono equiparati ai servizi minimi. Significa che
per tutti i servizi che vengono erogati oggi, ogni corsa che salta
è considerata un servizio minimo.
Questo significa, Presidente, che lei ha la possibilità e la
facoltà d'indicare delle aziende ulteriori per poter dare quel
servizio di cui i cittadini hanno la necessità.
Lei mi dice che sono state cancellate per esempio dalla ditta
Arriva mille corse; ebbene, noi abbiamo numerose ditte sul nostro
territorio, ma anche al di fuori, che potrebbero tranquillamente
erogare un servizio di questo tipo. Le aziende non trovano il
personale? Non possono erogare un servizio per tutta una serie di
motivazioni? Bene, ci sono delle aziende che possono essere
chiamate, secondo il contratto di servizio, e che possono erogare
questo servizio aggiuntivo, però non si tardi a chiamarle e si
agisca in fretta, perché come già preconizzato anche dagli organi
di informazione, qui i disservizi continuano ad avvenire e che sia
una corsa o che sia un milione, comunque è un servizio minimo e va
garantito.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK