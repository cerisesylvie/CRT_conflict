Consiglio Regionale della Valle d'Aosta - Oggetto del Consiglio n. 1499 del 20 ottobre 2015 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Presidio ospedaliero
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1499 del 20 ottobre 2015 - Resoconto
OGGETTO N. 1499/XIV - Interrogazione: "Verifica della
necessità di effettuazione di interventi vari presso l'Ospedale
Parini".
Presidente
- Per la risposta, la parola all'Assessore
Fosson.
Fosson (UV)
- Sì, grazie Presidente.
Per quanto riguarda il primo quesito: "
quanti siano e quali
siano gli interventi ad oggi in corso o appena conclusi oggetto di
cantiere nel complesso ospedaliero e se esista un piano di
strutturazione complessivo
", rispondo che ad oggi esiste un
piano di strutturazione complessiva al Parini che ha visto degli
interventi appena conclusi, per esempio con la realizzazione del
nuovo Day hospital multidisciplinare in cui si sono recuperati
degli spazi della ex Dialisi. Il costo è di 370 mila euro ed è
coerente con il progetto preliminare che prevedeva appunto
nell'area esistente la realizzazione del cosiddetto "ospedale delle
12 ore", così come la ristrutturazione per adeguamento normativo
del Laboratorio di Analisi, che è in fase di collaudo e che è
costato un milioneottocentomila euro; e anche questo progetto è
coerente con quello preliminare che prevedeva appunto di lasciare
il Laboratorio Analisi nel fabbricato C. Questi sono gli interventi
previsti nella strategia dell'ampliamento dell'Ospedale a est. Vi
sono poi altri interventi dovuti a decreti legge per la messa in
sicurezza degli impianti, come per esempio l'adeguamento
impiantistico antincendio conseguente al decreto ministeriale del
2015, il cui costo al netto è di 300 mila euro, così come per la
manutenzione straordinaria degli elementi edilizi (ultimato nel
2015) posta in essere per e adeguamento normativo impiantistico
(fine lavori febbraio 2016) per 50 mila euro. Tali interventi
rientrano nei piani di investimento triennali predisposti
dall'Azienda USL approvati dalla Giunta regionale nell'ambito del
PAL. Da quando è stato approvato il progetto preliminare per la
realizzazione del Presidio unico ospedaliero regionale, in data 20
luglio 2012, è stata data indicazione all'USL di realizzare
interventi di manutenzione straordinaria e adeguamento strutturale
coerentemente al progetto citato.
Secondo quesito: "
a quale logica rispondono questi
interventi-spot che oggi sono in corso al Parini
". Mi sembra
che siano di due categorie: nella prima rientrano coerentemente il
progetto preliminare che prevede la realizzazione dell'ospedale
delle 12 ore nel Presidio esistente, ivi compreso il Laboratorio
Analisi, mentre nella seconda vi sono i lavori, appunto, di
adeguamento normativo antincendio, e quindi non mi sembra che siano
degli interventi-spot. Tra l'altro, adesso, con minori
finanziamenti, è chiaro che questi lavori verranno ridotti proprio
all'essenziale. Certo, è vero, tali interventi in ambito
ospedaliero danno più fastidio che altrove a livello di rumori, ma
anche gli ospedali nuovi e tutte le sedi nuove sono soggette alle
opere di manutenzione.
Come già detto, la pianificazione è effettuata nell'ambito delle
procedure di definizione del PAL e, nello specifico, altri
interventi sono legati alle norme vigenti, in particolare per il
decreto 2008 sulla sicurezza. Tali finanziamenti, com'è noto, sono
finanziati dalla Regione che nel 2012 erano pari a 7 milioni di
euro e adesso si sono ridotti a 2 milioni di euro.
Ultimo quesito: "
se l'Assessore abbia deciso di verificare
l'effettiva necessità di tutti questi interventi e spese annesse,
sia alla luce del progetto di ristrutturazione del nuovo
ospedale...
"; abbiamo valutato finora la coerenza con il
progetto e il contenimento degli interventi a quelli strettamente
necessari per garantire la sicurezza per i pazienti, e
quest'analisi di costi e benefici è ancora più necessaria oggi,
appunto, per i pochi fondi a disposizione.
Dò sicuramente la mia disponibilità per rispondere ai quesiti
della V Commissione e mi auspico - ma ne sono sicuro che avverrà
com'è avvenuto in passato - che nei prossimi mesi riprenderà in
commissione la discussione sul Presidio unico, che mi sembra più
che mai necessario per la riorganizzazione delle funzioni in modo
da renderlo più efficiente anche a fronte della diminuzione dei
prezzi. Grazie.
Presidente -
Per la replica, la parola al Consigliere
Viérin.
Viérin L. (UVP)
- Vede, Assessore, le iniziative che noi
cerchiamo di portare avanti non sono iniziative che cercano la
polemica, ma iniziative che col protrarsi di certi problemi
vogliono portare questa problematica all'attenzione del Consiglio.
In questo caso, andando in commissione, avremo l'occasione di
entrare più nello specifico, ma noi l'abbiamo chiesto soprattutto
vista la delicatezza dei luoghi, "le zone di silenzio" che in ogni
urbanizzazione e programmazione quando si parla di ospedali
dovrebbero esistere. Abbiamo già un ospedale che è in una
particolare zona che non è tanto di silenzio, visto il traffico, ma
i disagi che avvengono quando si interviene in un ospedale sono
maggiori e lei lo ha ricordato.
Il problema vero è che non vediamo una logica nella
pianificazione di questi interventi, soprattutto e a maggior
ragione adesso che avete anche cambiato idea sulla questione
dell'Ospedale. Noi le abbiamo chiesto dei cantieri...le diciamo che
c'è un cantiere al 3° piano del Parini, nella zona centrale, che
sono appena conclusi alcuni interventi al 1° piano, che c'è lo
spostamento dei reparti vari con annessi piccoli interventi e lo
spostamento contemporaneo di pazienti dalla Chirurgia d'urgenza
alla Neurologia e viceversa; ci sono interventi nella zona della
centrale di sterilizzazione vicino alle sale operatorie, ci sono
dei lavori per rifare i locali della Piastra nell'Ospedale, altri
interventi sono previsti per spostare ambulatori e medici di
Oncologia alla palazzina delle Malattie infettive, al 3° piano
dell'Ospedale. Ma il vero problema è che spesso, al di là della
mancanza di un piano strategico di intervento - ecco perché glielo
chiediamo - è che intervenite tre anni prima su una cosa e poi, tre
anni dopo, si fa tutto il contrario! Eppure gli Assessori sono
sempre gli stessi, gli Amministratori pure, e allora è a questo che
noi non troviamo un senso logico. Ci sono delle spese anche
consistenti che poi vengono cancellate da scelte che impongono
nuovi lavori anche in aree appena ristrutturate...questo non va
bene! Le facciamo degli esempi, Assessore, visto che non ci piace
essere generici: allora, il rifacimento della Chirurgia d'urgenza
che è avvenuto circa tre anni fa - tre anni, non trenta anni, tre
anni! - dopo ampio studio per meglio accogliere quel tipo di
pazienti che oggi vengono spostati in altra zona, perché tre anni
fa, quando abbiamo fatto i lavori, c'era lo studio che diceva che
andavano messi qui - questi sono un po' i paradossi! - e oggi
vengono spostati in altra zona. Altro esempio: gli spazi creati
nella torre di collegamento tra il Parini e l'ala nuova destinati a
suo tempo ad attese per gli utenti insieme agli studi medici e
oggi...che cosa facciamo oggi? Oggi sono chiusi, modificati per
creare nuovi studi, nuovi locali, visita! Ecco, sono queste poi le
cose che ci chiediamo da Amministratori e forse anche da cittadini,
e poi non abbiamo i soldi per gli asili nido, tanto per tornare su
un argomento che abbiamo affrontato ieri. Idem per il Day hospital:
il Day hospital multidisciplinare e gli spazi per le visite
oculistiche, situati al 3° piano solo tre o quattro anni fa,
ristrutturati, arredati su misura e ora...cosa si fa? Smontati,
smontati, rifatti, riciclati per l'Oncologia...va bene tutto!
Assessore, va tutto bene, ma le chiediamo di venire in
commissione con un piano di quello che è stato fatto negli ultimi
anni e di quello che avete intenzione di fare nei prossimi anni,
perché non c'è una logica in questa cosa, al di là del disagio,
ripetiamo, perché il disagio si capisce, quando si deve intervenire
anche in un ospedale è molto delicato. Abbiamo parlato oggi delle
società partecipate...poi ci sono quelle un po' più partecipate e
le altre un po' meno, ma questa è direttamente dipendente dal suo
dicastero, e torneremo poi su questo argomento in questo Consiglio;
quindi ci dispiace, ci dispiace perché questi sono i paradossi che
noi non capiamo. In commissione vedremo anche i costi, non mi
sembra il caso adesso di tirare fuori...perché sappiamo anche che i
lavori costano, sono lavori specifici, al di là della delicatezza
dei tempi e del luogo, sono lavori molto specifici che non hanno un
senso logico tra quello che si fa il giorno prima con quello che si
pianifica per il giorno dopo. Allora tutto questo a noi non piace.
Torneremo su questo argomento e saremo molto più puntuali, perché
abbiamo analizzato tutti gli interventi che sono stati fatti in
questi anni e veramente se lei sarà in grado di farci capire che
logica c'è in certe cose che vengono fatte, disfatte e spostate con
annessi studi che tre anni prima dicevano certe cose e tre anni
dopo probabilmente o sono fatte da persone diverse o devono
giustificare certi lavori...ecco, noi saremo molto lieti di
sostenerla in questa scelta che però oggi non capiamo e non siamo
neanche troppo soddisfatti di quanto sta avvenendo. Grazie.
Presidente -
Punto 16 all'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK