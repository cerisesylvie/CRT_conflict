Consiglio Regionale della Valle d'Aosta - Oggetto del Consiglio n. 1017 del 14 febbraio 1990 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 1017 del 14 febbraio 1990 - Resoconto
OGGETTO N. 1017/IX - RITARDI NELL'APPLICAZIONE DELLE
AGEVOLAZIONI A FAVORE DEGLI ANZIANI PER L'USO DEI MEZZI DI
TRASPORTO PUBBLICI (Interpellanza).
PRESIDENTE:
Do lettura dell'interpellanza presentata dai
Consiglieri Riccarand e Bajocco ed iscritta al punto 11 dell'ordine
del giorno.
INTERPELLANZA
Continuano le proteste degli anziani valdostani per i ritardi e
l'inefficienza con cui viene gestita l'applicazione della legge
regionale 49/88 che definisce le agevolazioni per l'uso dei pullman
e autobus.
Nella riunione della II Commissione consiliare svoltasi il 19
dicembre 1989, l'Assessore regionale ai Trasporti si era impegnato
a:
- utilizzare personale straordinario per smaltire le 5000
richieste inevase (alcune risalenti al mese di marzo 1989!);
- avviare, a partire dalle linee autobus di Aosta e circondario,
un nuovo sistema più razionale basato su un tesserino invece che
sul buono singolo.
Ad un mese e mezzo da tale riunione di Commissione non ci
risulta che tali impegni abbiano trovato concreta realizzazione.
Permane un ritardo inammissibile nell'evasione delle richieste.
Tutto ciò premesso, i sottoscritti Consiglieri regionali
INTERPELLANO
la Giunta regionale per sapere:
1) come mai non si è provveduto a dotare l'Ufficio Trasporti del
personale straordinario necessario per evadere le richieste
arretrate presentate in base alla legge 49/88;
2) quante sono, attualmente le domande presentate ed a quanti
sono stati trasmessi i titoli di viaggio;
3) entro quali tempi si prevede di passare dal singolo buono al
tesserino annuale o pluriennale.
PRESIDENTE:
Ha chiesto la parola il Consigliere Bajocco;
ne ha facoltà.
BAJOCCO (PCI):
Ad oltre due anni dall'approvazione della
legge regionale 49/88, non la si riesce ancora ad applicare.
Non è la prima volta che vari Gruppi consiliari sollevano questo
problema, ma ci si trova sempre al punto di partenza. Dopo
l'approvazione di una mozione del Consigliere Riccarand, la 2a
Commissione si è riunita verso la metà di dicembre per esaminare il
problema. In quella occasione l'Assessore aveva garantito che entro
il 15 febbraio il problema sarebbe stato risolto. Siamo ormai alla
metà di febbraio, ma le pratiche inevase risalgono alla data del 15
marzo 1989.
Nel mese di novembre, anche noi, come Gruppo del PCI, avevamo
presentato un'interpellanza per sollevare lo stesso problema.
Guardacaso, dalla risposta dell'Assessore risultava che le pratiche
rimaste ancora inevase a quella data risalivano al 15 febbraio
1989.
In sede di Commissione l'Assessore era stato vivamente pregato
di ricorrere all'utilizzo di personale straordinario per cercare di
risolvere questo problema e l'Assessore aveva garantito che si
sarebbe provveduto in merito.
Si era anche detto che, almeno a quelli di Aosta e della
cintura, sarebbero stati dati dei tesserini per il più sollecito
disbrigo di tali pratiche, ma, come dicevo prima, siamo ancora al
punto di partenza.
Già l'altra volta ho detto che c'è un diffuso e profondo
malcontento fra tutti gli Amministratori, a qualunque forza
politica essi appartengano, cui si somma il grande malcontento
degli utenti. E' impossibile che le pratiche siano rimaste ferme al
15 marzo 1989! Se a questa gente vogliamo dare il tesserino perché
possa essere trasportata gratuitamente dentro la cassa funebre
verso il cimitero, diamoglielo pure!
Come ho già detto in altra occasione, io sono dell'avviso che
l'Assessore si debba scuotere un po' di più e ci debba dare una
risposta più completa, che possa veramente soddisfare gli
utenti.
So che le quattro organizzazioni sindacali dello SPI hanno
inviato una lettera al Presidente della 2a Commissione per chiedere
un ulteriore incontro, perché nella riunione di metà dicembre si
era assunto l'impegno che entro il gennaio del 1990 la Commissione
si sarebbe incontrata nuovamente con le organizzazioni sindacali
per fare il punto della situazione.
Invito il Presidente di questa Commissione a fissare quanto
prima un incontro con le confederazioni.
Con la risposta che ci darà oggi l'Assessore, e che io mi auguro
positiva, è possibile evitare che fra un mese noi siamo costretti a
ripresentare un'altra interpellanza o mozione per sentirci ancora
dire: "Con le pratiche siamo arrivati al 15 aprile" e dopo altri
mesi ci sentiremo dire: "Siamo al 15 di giugno...", lasciando
passare cinque o dieci anni per poter dare totale applicazione a
questa legge.
PRESIDENTE:
Ha chiesto la parola il Consigliere Riccarand;
ne ha facoltà.
RICCARAND (NS):
Non posso che sottoscrivere in pieno
quanto è stato detto dal Consigliere Bajocco e sottolineare che
ormai è la decima interpellanza che, come Gruppi Comunista e Verde
Alternativo, presentiamo su questo problema.
Ci sembra impossibile che non si riesca a dare una svolta ed
un'applicazione concreta a questa legge. Noi continuiamo a ricevere
sollecitazioni, pressioni, segnalazioni e proteste da parte degli
anziani. E' del tutto inadeguato anche il livello di informazione,
perché molti anziani vengono a cercare la sede del Servizio
trasporti ancora in via Losanna. Sul piano quindi dell'informazione
e dell'evasione delle pratiche siamo totalmente in alto mare.
Visto che, dopo l'incontro in Commissione di metà dicembre, come
ha già detto il Consigliere Bajocco, era stata prevista una
verifica a fine gennaio, io credo che sia opportuno, come chiedono
anche i sindacati, di procedere a questa ulteriore verifica in sede
di Commissione, però oggi noi vorremmo sentire qual è esattamente
la situazione in questo momento e, soprattutto, che cosa si è fatto
rispetto agli impegni che erano stati assunti in sede di
Commissione.
PRESIDENTE:
Ha chiesto la parola l'Assessore
all'Industria, Commercio, Artigianato e Trasporti, Lanivi; ne ha
facoltà.
LANIVI (ADP):
Penso di riportare fedelmente le decisioni
assunte in quella riunione della 2a Commissione, precisando che si
trattava innanzitutto di dotare l'Ufficio Trasporti di un
contingente di personale straordinario, calcolato
approssimativamente intorno alle dieci o dodici unità, per riuscire
a smaltire le richieste rimaste inevase e poi di avviare,
contemporaneamente, le trattative con la società privata che
gestisce il trasporto ad Aosta, per cercare di quantificare la
spesa in vista dell'adozione del tesserino per il trasporto urbano
gratuito.
In riferimento a questo secondo punto si era convenuto di
privilegiare lo smaltimento delle pratiche rimaste ancora inevase e
di andare invece con maggior cautela nella determinazione del
quantum forfetario annuale da assegnare alla società concessionaria
per la tessera di circolazione annuale o poliennale per la città di
Aosta.
In data 14 dicembre la Giunta regionale ha assunto una
deliberazione che proroga la validità della graduatoria del
personale straordinario (5° livello) da cui attingere il personale
da destinare all'Ufficio Trasporti. Gli uffici competenti avevano
indicato questa soluzione come la più breve, perché una alternativa
avrebbe richiesto oltre sei mesi di tempo. Tuttavia, la Commissione
di Coordinamento, in data 18 gennaio, non ha approvato quella
deliberazione ed ha richiesto all'Amministrazione regionale dei
chiarimenti, che sono stati forniti alla fine del mese di gennaio,
per cui la decisione della Commissione di Coordinamento, che io mi
auguro positiva, dovrebbe arrivare domani, mercoledì.
Se domani avremo notizia di un giudizio positivo da parte della
Commissione di Coordinamento, adotteremo una apposita deliberazione
già venerdì prossimo, in modo che da lunedì o da martedì della
settimana successiva questo personale straordinario possa entrare
in servizio presso l'Ufficio Trasporti.
Nel caso, invece, non ci fosse un atteggiamento favorevole da
parte della Commissione di Coordinamento, l'Ufficio Personale della
Regione ha già concordato con l'Ufficio regionale del Lavoro
un'alternativa che al massimo farebbe slittare di dieci o dodici
giorni l'inserimento del personale straordinario.
Io concordo, quindi, con quanto è stato proposto, di ritrovarci
cioè come Commissione entro la fine di questo mese, per cercare di
mantenere, se possibile, gli impegni assunti.
Aggiungo ancora che gli Uffici, che sono stati trasferiti in
Regione Amérique, dove dispongono di uno spazio maggiore che ha
reso possibile anche l'avvio di questo discorso, sono già stati
attrezzati per ospitare quella dozzina di personale straordinario
per smaltire le pratiche rimaste inevase...
RICCARAND (fuori microfono):
La situazione in questo
momento è mutata?
LANIVI (ADP):
Praticamente non è modificata rispetto ai
dati che avevo già segnalato.
PRESIDENTE:
Ha chiesto la parola il Consigliere Bajocco;
ne ha facoltà.
BAJOCCO (PCI):
Nel febbraio del 1989 c'erano 4000 domande
inevase e 4000 sono rimaste nel marzo del 1989.
Adesso apprendiamo dall'Assessore che la Giunta ha assunto una
deliberazione, tra l'altro con molto ritardo, per l'assunzione di
dodici persone.
Guardacaso, dopo la bocciatura di quella deliberazione da parte
del Coordinamento e le richieste di chiarimenti presentate il 18
gennaio, è stato necessario giungere sino alla fine del mese per
rispondere ai chiarimenti richiesti. E' possibile che ci
vogliano...
(... Interruzione dell’Assessore Lanivi
...)
...Non credo che ci vogliano dodici giorni per fornire certi
chiarimenti. Il personale c'è? Ci sono o non ci sono i dirigenti?
Non credo che ci voglia molto per dire: "Se non va bene in questo
modo, lo rifacciamo". Se c'è la volontà di risolvere questi
problemi, io credo che nel giro di due giorni si riesca a chiarire
ogni dubbio.
Assessore Lanivi, temo che all'interno della Giunta ci sia
qualcuno che freni e cerchi di impedire che alcune iniziative
vadano avanti. Non so se lo fa per scalzarti dal posto che occupi,
ma credo che sia proprio questo il dubbio che mi lascia piuttosto
perplesso.
Ci è stato detto che i chiarimenti richiesti sono già stati
inviati. Ci auguriamo che la Commissione di Coordinamento li
approvi, per evitare ulteriori rinvii...
LANIVI (fuori microfono):
... dieci giorni.
BAJOCCO (PCI):
Mi auguro che questi giorni siano
effettivamente dieci, in modo che il problema possa essere avviato
verso la sua giusta soluzione. Nel contempo auspico anche che entro
la fine di questo mese la 2a Commissione possa nuovamente riunirsi
con l'Assessore per risolvere definitivamente ogni problema.
Detto questo, non mi dichiaro ancora soddisfatto, perché lo sarò
solo quando tutto sarà risolto.
PRESIDENTE:
Ha chiesto la parola il Consigliere Riccarand;
ne ha facoltà.
RICCARAND (VA):
Anche il nostro Gruppo non può che
esprimere la sua totale insoddisfazione per la risposta
dell'Assessore, nel senso che, in pratica, c'è stato un ulteriore
ritardo nell'utilizzazione del personale straordinario. Finora,
infatti, non è stata utilizzata alcuna persona in più, ma abbiamo
appreso che da dicembre in poi si è bloccato anche il normale invio
dei nuovi titoli di viaggio a chi aveva presentato domanda.
Risultano quindi ancor più giustificate le proteste di chi ci ha
segnalato di aver presentato domanda nel marzo del 1989, ma di non
aver ancora ricevuto i titoli di viaggio, per cui ci troviamo di
fronte ad una situazione che, invece di migliorare, in questi
ultimi mesi si è addirittura aggravata.
Chiaramente, speriamo anche noi che, in un modo od in un altro,
venga avviato l'utilizzo di questo personale straordinario, in modo
che, possibilmente in occasione della verifica di fine febbraio, si
disponga di dati significativi, altrimenti io credo che a questo
punto non rimanga che organizzare delle forme di protesta più
clamorose, perché non è accettabile che una legge così importante e
significativa continui a rimanere letteralmente inapplicata a due
anni dalla sua approvazione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK