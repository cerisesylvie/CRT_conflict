Consiglio Regionale della Valle d'Aosta - Oggetto del Consiglio n. 2762 del 25 settembre 2002 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
TURISMO E INDUSTRIA ALBERGHIERA
Professioni turistiche
Precedente
Successivo
Resoconto integrale del dibattito dell'aula
Oggetto del Consiglio n. 2762 del 25 settembre 2002 - Resoconto
OGGETTO N. 2762/XI Disciplina dell'attività di accompagnatori
della natura. (Interpellanza)
Interpellanza Osservato che nel corso dell'estate i Dirigenti
dell'AGENVA (associazione degli accompagnatori della natura) si
sono lamentati della scarsa considerazione loro riservata dal mondo
politico anche in occasione delle manifestazioni previste
nell'ambito dell'anno della montagna;
Appreso, in particolare, che i medesimi lamentano la mancata
approvazione di un disegno di legge che riformi la disciplina
relativa all'ordinamento della professione di accompagnatore della
natura;
Ritenuto peraltro che il lavoro degli accompagnatori della
natura non debba interferire in alcun modo con quello, esercitato
con notoria professionalità, dalle guide alpine di alta montagna,
ma possa costituire un interessante complemento di offerta per le
escursioni naturalistiche che non presentino difficoltà tecniche e
particolari pericoli;
i sottoscritti Consiglieri regionali
Interpellano
l'Assessore competente per sapere:
1) quale giudizio dà delle lamentele esternate dagli
accompagnatori della natura;
2) perché la bozza di disegno di legge a suo tempo discusso con
l'AGENVA non è mai stata perfezionata e approvata;
3) come intende procedere in ordine alla necessità di riformare
la disciplina concernente l'attività degli accompagnatori della
natura.
F.to: Curtaz - Squarzino Secondina
Président
La parole au Conseiller Curtaz.
Curtaz (PVA-cU)
Lo spunto per la presentazione
dell'interpellanza in oggetto ci è stato dato da una lettera
aperta, una lettera pubblica inviata dal Presidente dell'AGENVA,
che è l'Associazione degli accompagnatori della natura, pubblicata
sui giornali questa estate, in cui l'AGENVA lamentava due cose: in
primo luogo una scarsa considerazione dell'associazione per quanto
riguardava le iniziative "nell'Anno delle montagne" e la mancata
approvazione da parte della Giunta di un disegno di legge che da
tempo era stato discusso con l'associazione stessa.
Da qui la nostra interpellanza in cui poniamo delle domande
all'Amministrazione sia in riferimento alle lamentele che sono
state esternate dagli accompagnatori della natura, sia in
riferimento alla bozza di disegno di legge a suo tempo discussa e
alla data di presentazione dell'interpellanza non perfezionata ed
approvata.
Voglio completare questa brevissima presentazione
dell'interpellanza con una riflessione affinché non ci sia il
minimo equivoco sulla natura di questa nostra iniziativa: non
intendiamo in alcun modo, sollecitando una riforma dell'ordinamento
degli accompagnatori della natura, sovrapporre questa professione a
quella storica, nobile, delle guide di alta montagna, a cui va
riconosciuta una professionalità di cui la Valle d'Aosta deve
essere fiera.
Quindi l'ambito di competenza delle guide di alta montagna va
assolutamente salvaguardato. Riteniamo però che ci sia uno spazio
anche per le guide della natura laddove possono accompagnare
turisti in percorsi agevoli, in percorsi che non comportino
particolari difficoltà tecniche o particolari pericoli.
Président
La parole à l'Assesseur au tourisme,
aux sports, au commerce et aux transports, Lavoyer.
Lavoyer (SA)
Cercherò anch'io nella risposta di cogliere
gli aspetti positivi di questa interpellanza; se il disegno di
legge è stato approvato dalla Giunta dopo
l'interpellanza… questo discorso,
quindi, lo evito, altrimenti potrei dire che ho la lettera della
riunione risolutiva con tutte le associazioni, convocata il 22
agosto, dove si andavano a fissare le tempistiche. Penso che
l'obiettivo della presentazione di questa interpellanza sia stato
quello di risolvere il problema e da questo punto di vista, per
quanto concerne la tempistica dell'approvazione della legge,
l'iniziativa potrebbe sembrare superata dai fatti, però giustamente
l'iniziativa è stata presentata prima che la Giunta avesse
deliberato in merito.
Come adesso l'interpellante sa, è stato approvato dalla Giunta
il nuovo disegno di legge, il titolo del nuovo disegno è: "Nuovo
ordinamento delle professioni di guida turistica, di accompagnatore
turistico, di guida naturalistica e di accompagnatore di turismo
equestre". Già dal titolo della nuova normativa si evince che, nel
rivedere la legislazione, in accordo e condivisione da parte di
tutti gli attori interessati, non abbiamo tenuto conto
nell'approvazione di questo disegno di legge solo degli
accompagnatori della natura, ma anche delle altre tre categorie di
professionisti che operano per favorire l'accoglienza turistica.
Fra tutti è stato fatto uno sforzo positivo, intanto nel riunire in
un unico disegno di legge tutte queste figure, andando ad abrogare
le leggi esistenti.
Sotto questo punto di vista quindi direi che è stato fatto un
lavoro proficuo anche se lungo, proprio legato al fatto che le
sfaccettature di questa variegata tipologia di professioni aveva
giustamente dei microinteressi da difendere, che hanno comunque
trovato una sintesi nell'approvazione di questo disegno di legge.
Per quanto concerne le lamentele esternate in una lettera
pubblicata da "La Stampa", che avrebbero sollecitato questa
iniziativa dell'interpellante, lettera nella quale gli
accompagnatori hanno rilevato un loro scarso coinvolgimento
nell'organizzazione della giornata della montagna, posso dire, per
quanto mi riguarda, che tutto ciò è smentito dai fatti: noi abbiamo
sempre coinvolto i rappresentanti di categoria nelle riunioni per
l'organizzazione degli eventi, così come nella conferenza stampa di
presentazione dell'iniziativa stessa.
Forse è proprio nella sottolineatura dell'interpellante sul
fatto che questa iniziativa non va nella direzione di sminuire il
ruolo delle guide, forse sta qui il nodo di quella lamentela, che a
noi pare una lamentela più indirizzata a vecchi rancori, vecchie
diatribe, vecchie discussioni che ci sono nei confronti delle guide
alpine, ma riteniamo che questo sia un discorso nel quale noi non
dobbiamo entrare.
Abbiamo già detto che la bozza di legge è stata perfezionata,
per quanto concerne i contenuti della riforma della disciplina,
faccio presente che adesso la stessa è oggetto di esame nella
commissione, poi speriamo di ricevere l'approvazione da parte del
Consiglio.
Président
La parole au Conseiller Curtaz.
Curtaz (PVA-cU)
Prendo atto delle risposte dell'Assessore
e mi compiaccio che ci siano stati due solleciti utili che hanno
favorito lo sblocco della situazione. C'è stato un primo sollecito
utile da parte della Presidenza dell'AGENVA attraverso
quell'intervento pubblico, che ha smosso le acque, e c'è stato un
secondo sollecito utile costituito dalla nostra interpellanza che
ha condotto la Giunta proprio nei giorni scorsi - credo lunedì - a
licenziare questo disegno di legge.
Noi, peraltro, il contenuto di questo disegno di legge non lo
conosciamo, quindi ogni giudizio sul merito verrà dato al momento
dell'esame del testo; ritorneremo inevitabilmente su questo tema
quando discuteremo il disegno di legge, una volta espletate le
procedure che porteranno tale disegno all'esame preventivo della
commissione competente.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK