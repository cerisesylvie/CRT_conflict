Consiglio Regionale della Valle d'Aosta - Oggetto del Consiglio n. 3150 del 11 gennaio 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ENTI LOCALI
TURISMO E INDUSTRIA ALBERGHIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3150 del 11 gennaio 2024 - Resoconto
OGGETTO N. 3150/XVI - Interpellanza: "Valutazione
dell'ipotesi di organizzare la prossima edizione del Marché Vert
Noël in un'unica location quale Piazza Chanoux".
Bertin (Presidente) -
Punto n. 49. Consigliere Brunod, a
lei la parola.
Brunod (RV) -
Richiamate le iniziative già presentate in
passato, di preciso l'interpellanza 1202 discussa il 26 gennaio
2022, avente ad oggetto "Valutazioni in ordine all'ultima edizione
del Marché Vert Noël" e l'interpellanza 2282 discussa il 5 aprile
2023, avente come oggetto "Valutazioni in merito all'organizzazione
dell'edizione 2023-2024 del Marché Vert Noël" e ricordate le
risposte dell'allora Assessore e dell'attuale Assessore competente,
abbiamo appreso da diversi articoli di giornale che nell'edizione
in corso di Marché Vert Noël sono state nuovamente manifestate
diverse criticità, soprattutto un risultato complessivo non
all'altezza delle aspettative per un evento come era stato il
Marché Vert Noël negli anni indietro.
Ci sono alcuni articoli di cui citiamo i titoli e qualche
passaggio: "Comune di Aosta e ASCOM sono concordi, balzo in avanti
ma servono più
chalet
", questo è un articolo proprio recente
dell'8 gennaio, dove si segnalano le diverse criticità.
Nell'articolo viene manifestato che sono consapevoli che ci sono
stati dei problemi e delle criticità che vanno assolutamente
risolte e poi ci sono alcuni temi, nei diversi articoli che abbiamo
trovato in quest'ultimo mese, che si possono ben evidenziare, come
per esempio il carente numero di chalet rispetto al passato, gli
orari dell'apertura da rivedere (soprattutto nei giorni settimanali
e negli orari pomeridiani-tarda serata) e, come ribadito anche da
ASCOM, sarebbe molto importante, a livello strategico, cercare di
contattare dei
tour operator
per portare maggiori turisti,
anche in settimana, perché come tutti sappiamo nei fine settimana è
ottima l'affluenza al Marché, quindi cercare di aumentare il numero
di visitatori in settimana renderebbe maggiormente interessante
questo grande evento.
C'è poi il discorso della
location
: molti addetti ai
lavori e molti visitatori hanno ribadito che questa disposizione
sulle tre località che, se da un punto di vista potrebbe essere
anche un'idea quella di valorizzare altre località, però non sembra
così soddisfare la gran parte degli operatori e dei visitatori, in
quanto è un po' più dispersiva e meno individuabile rispetto a
quella che potrebbe essere una location unica dove, anche con delle
presenze come ad oggi, con un numero esiguo di chalet, magari
concentrati su una location unica... noi abbiamo fatto l'esempio di
Piazza Chanoux, perché sappiamo che in Piazza Chanoux tutti ci
transitano, quindi anche con una promozione magari non così mirata
andrebbe a vantaggio di tutti. Quello era un esempio, ma non per
forza deve essere quella la location da destinarsi.
Poi c'è il discorso della segnaletica sui percorsi: pare di
nuovo ci siano state alcune difficoltà, poi in seguito migliorate;
quindi anche su questo punto di vista si può lavorare meglio.
Ovviamente non è un'iniziativa che vuole essere polemica ma,
visto proprio che si tratta un grande evento per la nostra Regione
- e siamo i primi ad essere consapevoli che questo è un evento
organizzato dal Comune di Aosta ma, in accordo ed in collaborazione
con La Chambre e con la Regione, proprio per il fatto che anche in
questi anni, ma soprattutto negli anni addietro, è stato un evento
considerato a livello turistico molto importante, non solo per il
capoluogo della Regione ma per tutta la Valle d'Aosta -, si
interpella l'Assessore competente per conoscere se vi sia
l'intenzione di fare delle opportune valutazioni in vista della
prossima edizione del Marché Vert Noël 2024-2025, anche tenendo
maggiormente in considerazione le osservazioni e le critiche
costruttive espresse da diversi addetti ai lavori, affinché si
riesca nuovamente a creare un grande evento dove poter vivere
un'entusiasmante e calorosa atmosfera natalizia.
Chiediamo se vi sia l'intenzione di valutare e proporre la
possibilità di organizzare la prossima edizione del Marché Vert
Noël in una location unica, come per esempio ben si presterebbe,
sia a livello logistico che scenografico, la meravigliosa Piazza
Chanoux.
Presidente -
Assessore Grosjacques, a lei la parola.
Grosjacques (UV) -
Con riferimento alla prima domanda, è
opportuno ricordare che le decisioni organizzative relative al
Marché Vert Noël sono assunte dall'Amministrazione comunale che è
titolare dell'evento, seppure in un clima di collaborazione con
l'Amministrazione regionale e con il coinvolgimento dei diversi
attori territoriali.
Tenuto conto dell'importanza sovracomunale dell'evento, il
Marché Vert Noël ha sempre avuto il sostegno dell'Amministrazione
regionale. Per organizzare le ultime due edizioni del Marché, in
particolare, il Comune di Aosta ha potuto accedere, per il tramite
dell'Assessorato regionale al turismo, anche ai finanziamenti
previsti a valere sul Fondo unico nazionale per il turismo.
I finanziamenti si affiancano così alle azioni
promo-pubblicitarie condotte dall'Assessorato per dare visibilità
all'evento sui mercati turistici di riferimento.
Non concordo, collega Brunod, sull'analisi negativa
dell'edizione appena trascorsa, che non trova riscontro né tra gli
operatori commerciali, né tra gli amministratori della città, e
adesso le spiegherò anche perché.
Per quanto riguarda il secondo quesito, quindi la valutazione
sulla location di Piazza Chanoux, l'ultima edizione del Marché Vert
Noël ha trovato collocazione nel cuore del centro storico della
città dove ciascuna piazza, con il proprio profilo di personalità
differente e complementare, ha arricchito l'ambientazione
complessiva dell'evento.
In questo modo, vengono coniugate le bellezze
storico-architettoniche con l'aspetto commerciale, si ricostruisce
l'intimità del villaggio alpino, che è fatto di strade strette e
spazi limitati, si permette ad un'area del centro cittadino, meno
presidiata durante l'anno da eventi e manifestazioni, di avere
momenti di grande visibilità.
Per contro, questa soluzione limita il numero di
chalet
autorizzabili, anche se in futuro, vista la conclusione dei lavori
di riqualificazione di Piazza della Cattedrale, tale numero potrà
essere incrementato.
A proposito proprio di Piazza Chanoux, l'Amministrazione
comunale ha convocato nella giornata di ieri gli operatori che
hanno partecipato all'ultima edizione del Marché, per valutare
insieme vantaggi, svantaggi, possibili soluzioni ed assumere una
decisione condivisa, pur confermando gli ottimi risultati
dell'edizione appena conclusa, sia per quanto riguarda l'affluenza
di pubblico, che con riferimento alla soddisfazione espressa dagli
operatori commerciali stessi e anche dai gestori delle attività
commerciali della città.
Nel corso di tale riunione, è emersa la necessità di aumentare
il numero di chalet almeno fino a 45-50, numero ritenuto congruo e
proporzionale alle dimensioni della città di Aosta; anticipare
l'apertura almeno di una settimana e rivedere in parte
l'ubicazione, tenendo in considerazione anche i suggerimenti legati
all'utilizzo di Piazza Chanoux, contestualmente alla valutazione
sull'opportunità di utilizzare nuovamente Piazza Roncas, che ha
riscosso minor gradimento anche a causa di alcune criticità di
carattere tecnico-logistico.
Nel senso dei suoi suggerimenti, proprio ieri c'è stato questo
debriefing
relativo all'ultima edizione che, oltre a mettere
in valore i risultati positivi, ha comunque analizzato le criticità
che sono emerse anche dalla sua analisi.
Presidente -
Per la replica, consigliere Brunod ha
facoltà di intervenire.
Brunod (RV) -
Ringrazio l'Assessore per la risposta e sì,
avevamo visto anche noi, su uno di questi articoli che ho citato,
che proprio ieri, 10 gennaio, c'è stato questo primo incontro per
analizzare la situazione.
Questo è un aspetto molto positivo, perché il confronto e il
dialogo con chi poi è il diretto interessato è sicuramente il
metodo giusto per raccogliere i
feedback
e per poter
raccogliere gli aspetti positivi e negativi, come è stato detto,
per poter migliorare.
Ovviamente, sono eventi di una certa importanza per i quali, se
presi per tempo e organizzati con le tempistiche giuste, si può
sicuramente fare ancora meglio e raggiungere grandi risultati a
livello turistico per la località di Aosta e per tutta la
Regione.
Ottimo, quindi, che ci siano state delle valutazioni, si faranno
ulteriori considerazioni e ovviamente l'aspetto principale è poter
vedere se c'è la possibilità di incrementare il numero degli
chalet
, come lei ha ben detto, ovviamente tenendo conto di
quelli che sono gli aspetti legati alla logistica del nostro
capoluogo regionale, anche perché, come abbiamo letto su un
articolo - dove parla il Presidente di ASCOM Confcommercio -, molti
Valdostani, per esempio, avevano partecipato a dei mercatini di
Asti dove vi erano cento e più chalet, ed è ovvio che un numero
così alto crea un'ambientazione differente; però sicuramente
l'aspetto logistico sarà anche diverso dal nostro.
Come ho detto prima, noi poniamo l'attenzione su questi eventi e
su questi temi che tutti condividiamo essere estremamente
importanti e siamo sicuri che, se ognuno fa la sua parte, possiamo
ottenere dei grandi risultati.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK