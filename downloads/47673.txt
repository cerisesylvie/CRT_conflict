Consiglio Regionale della Valle d'Aosta - Oggetto del Consiglio n. 3861 del 24 luglio 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
FORESTE E TERRITORI MONTANI
Tutela del patrimonio boschivo
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3861 del 24 luglio 2024 - Resoconto
OGGETTO N. 3861/XVI - Interpellanza: "Bonifica delle aeree
colpite dall'incendio dello scorso anno nel Comune di
Aymavilles".
Bertin (Presidente) -
Punto n. 39. Consigliere Distort ne
ha facoltà.
Distort (LEGA VDA) -
Come da me annunciato, espongo
l'interpellanza sulla bonifica post-incendio, avvenuto lo scorso 19
luglio.
L'incendio, come è noto, è stato il più esteso in Valle d'Aosta
negli ultimi 20 anni, con la devastazione di circa 200 ettari di
terreno e la conseguente attività necessaria alla bonifica
forestale di stabilità dei versanti.
A questi interventi hanno già fatto cenno le interrogazioni a
risposta immediata di cui all'oggetto 3178 del Consiglio regionale
del 24 e 25 gennaio scorso ma da allora a oggi - o meglio, ai
giorni immediatamente successivi al deposito di questa nostra
interpellanza che giace da quasi un mese - non si aveva più avuto
notizia.
Finché il primo luglio la stampa locale pubblicava: "La Giunta
regionale della Valle d'Aosta ha dato il via libera ai contributi
per i danni causati dall'incendio divampato il 19 luglio 2023 ad
Aymavilles e a Villeneuve; l'importo stanziato di circa 219 mila
euro riguarda il danneggiamento di immobili e di beni mobili del
vasto incendio".
Conforta che o c'è una sorta di telepatia tra il mio pensiero e
l'attività della Giunta, o il deposito dell'interpellanza ha
stimolato quest'attività oppure è una pura coincidenza; sta di
fatto che, ovviamente con piacere, si osserva che qualcosa si sta
muovendo.
È chiaro comunque che i danni complessivi ammontano a oltre 2
milioni e 270 mila euro tra danni e interventi per domare
l'incendio, e che i soli danni idrogeologici e del suolo boschivo
ammontano a oltre 1 milione e 130 mila euro.
Inoltre sono stati quantificati in più di 850 mila euro i danni
alle abitazioni e le sole spese di spegnimento - che hanno
coinvolto il Corpo forestale, i Vigili del fuoco professionisti e
volontari e visto l'impiego di tre elicotteri e un Canadair -
ammontano a oltre 286 mila euro.
L'obiettivo di quest'interpellanza non è solo di paragonare la
somma stanziata rispetto all'importo complessivo dei costi, stiamo
parlando di un ordine di grandezza da 1 a 10, cioè la somma
stanziata è un decimo dell'ammontare di tutte le spese relative
allo spegnimento e alla bonifica successiva.
È proprio sulla bonifica successiva che si vuole puntare
l'attenzione, sempre nell'ottica di voler svolgere quel ruolo
virtuoso che si riconosce nell'ambito dell'attività di Consiglio e
che si svolge nelle attività ispettive, che servono chiaramente sia
per sapere che cosa sta succedendo, quali sono le intenzioni, ma
nello stesso tempo anche per stimolare un giusto impegno del
Governo regionale a dare il meglio di sé.
Si vuole quindi evidenziare che l'ARPA, sulla base dei
sopralluoghi effettuati, ha stimato in circa 30 anni i tempi di
ripristino di un ecosistema locale, fondamentale anche per frenare
l'erosione e il dissesto, sottolineando quindi l'urgenza
d'interventi che ne aiutino la riformazione.
Tra l'altro è curioso che, da notizie raccolte, un incendio
nella stessa zona era avvenuto quasi 100 anni prima. Così, è un
dato che diamo, su cui forse riflettere, perché se c'è qualcosa o
un episodio che si ripete dopo 100 anni, o comunque dopo un certo
periodo, può essere una combinazione come può essere invece un
fattore da tenere in considerazione per una visione di
prevenzione.
Per quanto riguarda l'aspetto della stabilità idrogeologica, i
disastri avvenuti qualche settimana fa per le piogge hanno
ulteriormente sottolineato la fragilità del sistema idrogeologico
nel nostro territorio e quanto sia quindi importante, urgente e
prioritaria la capacità di visione, di programmazione, per saper
prevenire anziché curare il territorio una volta compromesso.
Scopo di quest'interpellanza è quindi non certo consigliare di
possedere una sfera di cristallo per capire anticipatamente dove e
come si svolgeranno certe situazioni di criticità, lo scopo è
stimolare il Governo regionale a saper essere all'altezza delle
grandi sfide quotidiane, in questo caso in ambito
idrogeologico.
Con quest'obiettivo quindi interpelliamo il Governo regionale
per sapere "Quale sia l'attuale programma dell'attività di bonifica
delle aree colpite dall'incendio, sia in termini di azioni
intraprese e da intraprendere, sia in merito ai tempi
d'attuazione".
Secondo quesito: "Se sussista l'intenzione di messa in atto,
presente o futura, di ulteriori azioni volte ad accelerare la
ricostruzione delle condizioni di stabilità idrogeologica del
versante in questione e la ricostruzione dell'ecosistema
compromesso".
Presidente -
Risponde l'assessore Carrel.
Carrel (PA) -
In relazione all'incendio che nell'estate
2023 ha colpito un'estesa area forestale rurale nel territorio di
Aymavilles, si rende noto che il Corpo forestale della Valle
d'Aosta è intervenuto nell'immediato per eseguire la mappatura
delle zone interessate dal fuoco.
Per quanto di competenza dell'Assessorato agricoltura e risorse
naturali, il programma di bonifica è in linea con analoghe azioni e
tempistiche relative ad altri eventi similari occorsi in passato
nel territorio regionale.
Nella primavera di quest'anno, si è provveduto a ripristinare la
percorribilità della tratta del Cammino Balteo, che attraversa
l'area coinvolta dall'incendio.
Nel corso del secondo semestre del 2024, trascorso il primo
periodo necessario al consolidamento del suolo e al primo sviluppo
della vegetazione naturale post-incendio, si procederà alla
predisposizione di uno specifico progetto di gestione
selvicolturale mediante affido a un professionista esterno.
L'intervento si presenta impegnativo, soprattutto a causa
dell'assenza di viabilità forestale, e dovrà presumibilmente
ricomprendere una diversificazione di azioni e zone in cui
intervenire.
Gli interventi saranno effettuati su più lotti, mediante affido
a imprese forestali esterne. Tra le operazioni da mettere in campo
figureranno sicuramente: il taglio e l'esportazione delle piante
bruciate, laddove tecnicamente possibile; l'allestimento e la
sistemazione in loco del legname che non può essere allontanato
dall'area; l'eventuale piantumazione di essenze forestali idonee a
favorire la ricostituzione della superficie boscata.
Per effettuare la descritta attività si è provveduto a
predisporre una specifica variazione di bilancio. Il personale del
Corpo forestale del Comando della stazione di Aymavilles monitora,
durante i servizi svolti sul territorio, l'area interessata
dall'incendio, al fine di evidenziare e segnalare eventuali
fenomeni di dissesto idrogeologico che potrebbero, se trascurati,
essere causa d'inneschi di gravità maggiore, annotando altresì lo
stato vegetativo del soprassuolo forestale percorso dal fuoco per
registrarne l'evoluzione dal punto di vista biologico.
Presidente -
Per la replica, consigliere Distort.
Distort (LEGA VDA) -
Grazie, Assessore, per la risposta
che - ovviamente non è una critica ma è una constatazione - rimane
un po' generica, ma perché effettivamente, di fronte all'imponenza
del danneggiamento accaduto, noi riconosciamo che è chiaro che
pensare di poter avere una risposta, anche se è trascorso più di un
anno, il 19 luglio era un anno da quel terribile evento... però
capiamo che per un ecosistema che dovrà ricostruirsi in 30 anni,
questo a livello di autoricostruzione, sicuramente non si può
pensare che attraverso l'intervento umano si possa fare nel giro di
un anno, però con questo non voglio adottare una politica di
bastone e carota, ma voglio invece mettere in atto un atteggiamento
fondamentale, ribadendo il fatto che saper amministrare un
territorio significa saper dare delle risposte su dove si vuole
arrivare, quale strada s'intende scegliere, quali obiettivi si
vogliono raggiungere, come s'intende arrivarci, quali sono le
priorità nel quadro complessivo degli interventi; in sintesi, qual
è il contenuto della vostra programmazione?
Con quest'ennesima azione di stimolo verso il Governo regionale
per la tutela del nostro territorio, punto l'attenzione su un
fatto: lei, assessore Carrel, ha detto che una delle grandi
difficoltà è l'assenza di una viabilità forestale.
Ecco, questo fatto deve farci riflettere, perché avere una
visione di tutela ambientale, se noi vogliamo difendere e tutelare
il bosco, noi dobbiamo pensare di avere una rete di percorsi che
possano permettere sia le attività di cura, di spegnimento in caso
di incendi, di tutela; questo deve farci capire che comunque il
senso di responsabilità di governo di un territorio, proprio
nell'ottica di un reale ambientalismo; ma più che ambientalismo lo
definire in termini di amore per l'ambiente, che è probabilmente
qualcosa di diverso, perché l'ambientalismo ha assunto una visione
ideologica, invece l'amore per l'ambiente passa attraverso
interventi anche Invasivi sull'ambiente stesso ma che permettono la
tutela.
Questo da un lato presuppone scelte responsabili e anche
coraggiose, quindi dai banchi dell'opposizione, dal nostro gruppo
politico, lo stimolo è anche andare in una direzione responsabile
del territorio proprio per garantire lo stesso territorio,
garantire l'ambiente.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK