Consiglio Regionale della Valle d'Aosta - Oggetto del Consiglio n. 1018 del 23 ottobre 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
FINANZA REGIONALE E LOCALE
Finaosta
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1018 del 23 ottobre 2019 - Resoconto
OGGETTO N. 1018/XV - Interpellanza: "Promozione di
un'attività di verifica e valutazione dell'attività peritale svolta
da Finaosta S.p.a.".
Farcoz (Président) -
Point n° 28 de l'ordre du jour. La
parole au collègue Ferrero pour l'illustration.
Ferrero (MOUV') -
Sinceramente io non so se nel momento
in cui è stata costituita Finaosta qualcuno abbia pronunciato le
parole già dette da un famoso politico nazionale: "ma abbiamo una
banca", perché se avesse pronunciato quelle parole, forse sarebbe
stato anche opportuno proseguire con qualche gesto propiziatorio di
scongiuro visti i risultati che alla fine Finaosta ci ha portato in
questi anni. Io mi soffermo con questa iniziativa sulla questione
delle perizie che Finaosta fa alle volte direttamente, alle volte
per conto diciamo di enti partecipati della Regione e che sono
perizie diciamo così un po' ballerine, non si deve offendere
nessuno: ballerine nel senso che poi a posteriori, quando alcuni
fatti come non so il fallimento di una società oppure la vendita di
beni... tanto per non fare riferimenti, parlo della Cioccolato
Valle d'Aosta S.p.a., vi ricordate la famosa valutazione
dell'immobile di Finaosta quando ha dato il mutuo? Vi ricordate
invece al momento del fallimento che cos'è successo e quanto è
risultato il valore dell'immobile? Vi ricordate che di recente una
collega, la collega Spelgatti, ha parlato della valutazione di un
immobile della Cervino S.p.a., che venduto a circa
1.500.000-1.400.000, successivamente è stato rivenduto
dall'acquirente nel giro di pochi mesi a circa 4 milioni e rotti.
Allora, certo non bisogna pensar male, ma proprio per non
alimentare diciamo poi delle voci per cui effettivamente si
potrebbe anche pensare che - una volta si parlava della manina - ci
sia addirittura una vocina che da Palazzo regionale interviene in
alcuni casi a, diciamo così, fuorviare le valutazioni: ecco,
proprio per evitare questo, bisogna riuscire a capire qual è la
criticità che caratterizza queste valutazioni fatte da Finaosta,
anche perché, purtroppo, io non ho avuto i documenti, perché mi è
stata, come al solito, sollevata una questione di
privacy
:
"loro agiscono come istituto bancario". A me interessava sapere
anche a quanto ammontano le sofferenze e quali sono le pratiche in
cui i finanziamenti sono stati dati e adesso non vengono restituiti
dalle società; questo perché? Sempre per sgombrare il campo da un
altro... potrebbe essere un pregiudizio, quello per cui si dice: ma
guarda che se vai a vedere negli assetti societari, amministratori,
proprietà, ti accorgi che in alcuni casi hanno rifinanziato delle
aziende che sotto mentite spoglie avevano fatto precedentemente...
e avevano già avuto problemi con i finanziamenti, ma si sono
ripresentate. Ecco, avere questi documenti a me sarebbe servito
anche per avere, diciamo, cognizione dei fatti e sgombrare ogni
dubbio da queste questioni; perché? Perché ormai i problemi sono
evidenti, si sono manifestati. Non sono io che gli ho sollevati
solamente, ci sono anche altri enti esterni di controllo contabile
che li hanno sollevati e allora bisogna capire qua: c'è qualcuno...
o l'ufficio che è demandato a fare gli accertamenti ha dei problemi
nel fare le valutazioni? Perché a questo punto io suggerirei un
corso di formazione professionale. Per carità, potrebbe essere
utile, potrebbe risolvere questa situazione. Chi fa queste
valutazioni è sufficientemente preparato? Ha le competenze per
farle? Perché potrebbe avere il massimo della buona volontà, ma non
essere in grado di fare correttamente il proprio mestiere. Perché
qui alla fine, Signori, si parla di milioni. Se uno di noi o se un
cittadino, un valdostano va in banca e chiede un mutuo, minimo gli
chiedono a garanzia il doppio del valore del mutuo e quindi tu devi
avere dei beni, devi avere l'avallo di qualcuno, la garanzia di
qualcuno. Qui invece si va a un pochettino a ruota libera, adesso
io non so se mi verrà di nuovo detto che le partecipate agiscono in
maniera autonoma e quindi possono fare quello che vogliono. Può
anche darsi, però se allora noi abbiamo 50 partecipate che sono
come 50 zattere che vengono lasciate in mare aperto ad andare alla
deriva, direi che il famoso problema della
governance
, della
gestione di queste partecipate effettivamente c'è ancora.
Aggiungerei poi: attenzione, perché queste zattere che poi vanno
alla deriva alla fine abbiamo visto che, al di là delle
responsabilità di chi gestiva il timone della zattera, poi hanno
trascinato giù anche qualche collega delle Giunte passate; perché?
Perché le rotte erano molto pericolose. Ecco, allora per evitare
queste rotte pericolose, qui nell'iniziativa intanto cerchiamo di
capire quanti sono i crediti inesigibili, crediti ce ne saranno
tanti, io noto, ad esempio, che alcuni assessorati, l'assessorato
che si occupa del commercio adesso sta passando molto del tempo a
fare centinaia di provvedimenti di revoca di contributi che erano
stati dati tempo addietro e anche sulla questione dei vecchi
contributi io penso che Finaosta avesse qualcosa da dire. Allora
come mai non ci sono state le garanzie? Perché adesso uffici che
erogavano i contributi devono fare centinaia di provvedimenti di
revoca con provvedimenti dirigenziali? Ecco, riuscire a capire
quanti soggetti compongono questo fantomatico Ufficio di
valutazione dei rischi, dov'è collocato non lo so. Quali sono i
titoli di studio delle persone che danno queste valutazioni e
soprattutto effettivamente se come Governo regionale in via
amichevole abbiate l'intenzione di porre un rimedio a questa
emorragia di soldi, di milioni di euro, certamente in qualsiasi
attività bancaria c'è una parte di rischio, però, accidenti, qui
negli ultimi tempi il rischio è stato elevatissimo e gli errori
sono stati veramente degli errori madornali, delle grosse
cantonate. Allora bisognerebbe riuscire a capire se c'è un minimo
di volontà di esaminare questa questione o se voi la riteniate
semplicemente una questione che rientra nell'aleatorietà delle cose
per cui c'è il rischio, ce lo dobbiamo prendere, perdiamo i milioni
e stiamo zitti.
Président -
La parole à l'assesseur Testolin pour la
réponse.
Testolin (UV) -
Ringrazio anche il collega Ferrero per
questa interpellanza che ci dà modo, almeno per quanto riguarda la
risposta sul primo quesito, di esplicitare alcuni numeri che ci
sono stati forniti dalla finanziaria, che, a mio avviso, sono
assolutamente interessanti, così come interessanti sono le domande,
anche se poste probabilmente in maniera inavvertita all'Assessore
agli affari europei, perché forse è un refuso dell'interpellanza,
ma poco conta, l'importante è riuscire a trasmettere alcuni
concetti che nelle illustrazioni vengono qualche volta un po'
travisati, così come quando si parlava della perizia della Cervino,
che ha venduto una certa cosa, mentre la perizia Finaosta era
leggermente diversa e quindi si confondono qualche volta gli
aspetti anche delle dinamiche che avvengono all'interno di
determinati processi. Sarebbe quindi opportuno diciamo dare delle
illustrazioni almeno per quanto possibile puntuali e corrette, così
come cercano di essere corrette e puntuali le risposte che si danno
ai quesiti che vengono posti.
Seguendo l'ordine dei quattro quesiti, con il primo quesito
l'interpellante chiede di conoscere: "
a quanto ammontano
complessivamente i crediti inesigibili
- noi li definiremo
perdite, cose che non sono più state rimborsate a Finaosta -
riferiti all'ultimo decennio
- quindi dal 2008 al 2018,
tanto per avere un periodo temporale -
a seguito di fallimenti
delle persone fisiche e giuridiche che avevano ottenuto
rispettivamente contributi
- e sottolineo "
contributi
" -
in conto capitale o mutui
. Questo è solo per poi fare alcune
osservazioni anche in merito a questo tipo di quesiti. Infatti a
tal proposito e ai fini della maggior chiarezza nella trattazione,
si premette che il riferimento effettuato nell'interpellanza ai
crediti inesigibili riferiti all'ultimo decennio è stato appunto
inteso come perdite registrate da Finaosta. A fronte di garanzie
quindi, evidentemente si vanno a riscuotere le garanzie, quando non
ci sono le garanzie, quando queste non sono sufficienti, si
concretizza effettivamente una perdita da parte della finanziaria.
Si vuole far notare anche come il riferimento ai contributi in
conto capitale è stato inteso quale refuso o imprecisione nella
richiesta, perché i contributi non sono evidentemente crediti
oggetto di rimborso, ma sono contributi che vengono erogati e non
necessitano di un rimborso da parte del beneficiario, almeno per
quanto riguarda l'attività di Finaosta. È opportuno inoltre
rilevare come le persone fisiche, fatti salvi i casi relativi a
soci di società di persone titolari di imprese individuali, non
siano assoggettabili a fallimento, quindi non fanno parte di quelli
contemplati in questo tipo di casistica. Ai fini della risposta,
come da quanto appunto sottolineato e comunicatoci da Finaosta,
sono dunque state considerate le sole perdite conseguenti a
fallimenti e ad altre procedure concorsuali a carico di imprese,
registrate nel periodo temporale in questione e quindi 31 dicembre
2008-31 dicembre 2018 e relative ai finanziamenti non rimborsati e
non più esigibili. Tali perdite ammontano complessivamente a euro
9.635.866, che di per sé è un numero estremamente importante, anche
se poi, visto su un decennio, vorrebbe dire diciamo perdite
all'incirca di 960.000 euro medie annue. A mio avviso, è
interessante sapere, per contestualizzare in maniera corretta un
certo tipo di fenomeno, quanto sono le erogazioni che sono state
messe in campo da Finaosta a partire dal 1992, cioè a quando alcuni
dei crediti, come poi andrò a esplicitare, risalgono e non sono
stati più esigibili... quanto, dicevo, Finaosta ha emesso a livello
di mutui. I mutui, al netto dei mutui prima casa, perché non
vengono contestualizzati in questo meccanismo, anche perché sono
dati a famiglie o a privati in base alle leggi sulla
ristrutturazione o sulla prima e seconda casa. Al netto di questi
mutui prima casa, Finaosta ha emesso dal 1992 ad oggi mutui per
2.457.123.000 euro circa, che, rapportato ai 9.000.000, vuol dire
che il tasso di questi 10 anni di non pagamento, di perdita
rispetto all'erogato è di circa lo 0,39. Questo è un dato che,
secondo me, va analizzato perlomeno e diciamo ma è un po'
controcorrente rispetto a quello che il collega Ferrero sostiene o
enfatizza. Si segnala altresì che i 9 milioni di perdita sono
riferiti a 30 finanziamenti, per un totale di 16 controparti. Di
tali 30 finanziamenti 12 sono chirografari, quindi dati senza una
garanzia specifica, ma solo con garanzia dell'interlocutore e 12
assistiti invece da ipoteca, quindi quelli che potevano essere
parzialmente recuperati dalla vendita dell'immobile o della
struttura e la parte invece rimanente poi poteva non essere
soddisfatta perché probabilmente l'ipoteca non era capiente per
estinguere il residuo mutuo: 23 di questi 30 sono stati erogati
negli anni tra il 1980 e il 1990, solo per dare anche un
posizionamento temporale di queste iniziative, peraltro 6.300.000
euro circa sono riferiti al medesimo gruppo societario finanziato
in gestione speciale, quindi senza un'analisi da parte di Finaosta,
negli anni 1991, 1992 e 1994.
Venendo al secondo quesito: "
da quanti soggetti è composto
l'Ufficio di valutazione dei rischi e di quello che si occupa
dell'attività peritale
", si evidenzia, sempre per chiarezza di
esposizione, che il riferimento all'Ufficio valutazione dei rischi
è stato inteso come riferito alle strutture aziendali che si
occupano dell'istruttoria sul merito creditizio dei clienti, quindi
quelli che fanno l'analisi diciamo dei bilanci, del
business
plan
e quant'altro e tale ufficio si compone di 14 persone.
Nello specifico l'ufficio che invece si occupa delle valutazioni
immobiliari, che è quello al quale probabilmente il collega si
riferiva più nello specifico, denominato Servizio tecnico, si
compone di quattro persone.
Per quanto concerne la terza domanda: "
quali sono i titoli di
studio e la specifica esperienza professionale di coloro che hanno
sottoscritto le perizie
", si precisa che, come comunicato dalla
Finaosta, i responsabili del servizio, così come gli altri tre
addetti, posseggono il titolo di studio di geometra e il
responsabile può contare su 35 anni di servizio, mentre gli altri
dipendenti rispettivamente di 15, 16 e 1 anno di esperienza.
Infine, per giungere all'ultimo quesito posto
dall'interrogazione in esame, riguardante: "
se sia intenzione
della Giunta regionale promuovere un'attività di verifica e
valutazione dell'attività peritale svolta da Finaosta S.p.a.
convocando i responsabili della società partecipata al fine di
attuare un'adeguata formazione professionale del personale deputato
alla valutazione dei rischi e all'attività peritale
", si
evidenzia che, come confermato dalla stessa Finaosta, il personale
del servizio tecnico è periodicamente impegnato in corsi di
aggiornamento, interni ed esterni, e attualmente sta seguendo un
percorso formativo specifico per l'applicazione di nuovi
standard
di valutazione immobiliare internazionali e
nazionali. A tal proposito pare quasi superfluo evidenziare come
sia compito della società, come d'altronde sta effettuando, quello
di individuare i percorsi formativi ritenuti più adeguati e consoni
alle attività svolte. Peraltro si rileva come l'Amministrazione non
abbia nessun titolo per intervenire direttamente in dinamiche che
competono squisitamente alla società e alla sua organizzazione del
lavoro.
In conclusione pare opportuno specificare che le perizie
immobiliari relative ai mutui prima casa di cui la legge regionale
n. 3 sono redatte dalle strutture regionali competenti e non
direttamente da Finaosta, ma questo esula anche da quelli che erano
i dati forniti in precedenza.
Président -
La parole au collègue Ferrero pour la
réplique.
Ferrero (MOUV') -
Sì, ovviamente per quanto riguarda i
contributi in conto capitale, il discorso era riferito a quei
contributi che erano stati erogati e poi erano venuti a mancare i
requisiti di legge per consentirne ancora il mantenimento, quindi
lì c'è un buco che dovrà poi essere quantificato. Certo, lo 0,39
percento parrebbe un qualcosa che è accettabile, ma se facciamo un
discorso puramente numerico, sarebbe anche interessante ed è quello
su cui io non ho ottenuto neanche da Finaosta i dati, qual è poi la
percentuale delle imprese che hanno ottenuto il finanziamento che
sopravvivono dopo due o tre o quattro anni, perché poi alla fine
c'è un riscontro che è un riscontro obiettivo. Tutti questi soldi
che la Regione mette in circolo tramite Finaosta che cosa creano
effettivamente? Creano ricchezza? Creano sviluppo? Creano un
tamponamento momentaneo? Questo non è effettivamente chiaro. Sì, è
vero lo 0,39 ma se andiamo a vedere comunque anche poi gli effetti
di tutta quest'attività peritale e le perdite che ci sono state su
alcuni finanziamenti di recente, secondo me, lo 0,39 si alza,
quanto meno rapportato all'ultimo periodo si alza di molto.
Io sinceramente non sarei così tranquillo come siete voi,
continuerò l'attività di monitoraggio sicuramente su questi
finanziamenti, perché rimane ancora il lato oscuro che non è stato
affrontato e che non sono stato in grado di affrontare per mancanza
dei documenti, degli eventuali rifinanziamenti ad aziende che
avevano già dato chiari segni di problemi o a personaggi che si
sono riciclati in nuove aziende, questo non me lo avete consentito,
quindi non ho potuto fare la verifica. La litania ormai è sempre la
stessa: le partecipate fanno quello che vogliono e noi stiamo a
guardare. Non bisogna però dimenticare che spesso i vertici
incrostati di alcune partecipate regionali, ivi compresa la
Finaosta, rimangono incrostati e certi tipi di pulizia anticalcare
non viene fatta se non con il pensionamento di alcuni
personaggi.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK