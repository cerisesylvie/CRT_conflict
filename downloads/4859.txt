Consiglio Regionale della Valle d'Aosta - Oggetto del Consiglio n. 580 del 11 novembre 1982 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 580 del 11 novembre 1982 - Resoconto
OGGETTO N. 580/VII - ORGANIZZAZIONE DI UNA CONFERENZA
REGIONALE SULLE PARTECIPAZIONI STATALI. (Interpellanza).
PRESIDENTE:
Do lettura dell'interpellanza presentata dal
Consigliere Carlassare:
INTERPELLANZA
Preso atto che la Segreteria della Federazione Unitaria CGIL,
CISL, UIL, SAVT della Valle d'Aosta, con un comunicato stampa del
26.10.1982, ha reso noto di aver deliberato di indire a brevissima
scadenza una "Conferenza Regionale sulle Partecipazioni
Statali";
Constatato inoltre che la Federazione Unitaria per
concretizzare l'iniziativa ha deciso di richiedere un incontro
immediato con il Presidente della Giunta regionale, onde concordare
e stabilire i tempi e le modalità organizzative della Conferenza
stessa;
Ritenendo che affrontare l'analisi sul ruolo e sulle funzioni
delle Partecipazioni Statali in Valle d'Aosta sia un tema di
assoluta e prioritaria importanza per tutte le forze politiche e
sociali che operano in Valle;
INTERPELLA
il Presidente della Giunta regionale per sapere:
1)
se detto incontro è avvenuto, o quando si prevede
di effettuarlo;
2)
qual è la posizione della Giunta regionale circa la
presenza in Valle delle Partecipazioni Statali;
3)
se e in che misura la Giunta intende contribuire
all'organizzazione di detta Conferenza, intendendo come contributo
non solo gli aspetti logistici e finanziari, ma soprattutto ciò che
concerne l'analisi della situazione, le prospettive di sviluppo
delle PP.SS. in Valle, la posizione rivendicativa da sostenere nei
confronti del Governo in merito al mantenimento dei livelli
occupazionali nelle aziende e nei settori interessati.
PRESIDENTE:
La parola al Consigliere Carlassare; ne ha
facoltà.
CARLASSARE - (Dem. Prol. - Nuova Sin.):
Penso non sfugga
a nessuno l'importanza di questa iniziativa, proposta dalle
organizzazioni sindacali che intendono dibattere sulle prospettive
reali della presenza delle Partecipazioni Statali in Valle
d'Aosta.
Quando parliamo di questa presenza, noi abbiamo l'esempio
massimo nella COGNE, però ce ne sono altri che sono ugualmente
importanti, vedi l'ENEL, ecc., condivido l'atteggiamento della
Regione, della Giunta nei confronti di una possibile nuova
installazione di strutture a partecipazione statale a Châtillon in
seguito a quell'accordo firmato con il Ministro La Malfa, non
ancora precisato molto bene ma che potrebbe anche sfociare in una
qualche realizzazione sostitutiva degli impianti chiusi dalla
Châtillon.
Ritengo che il
senso di questa interpellanza sia
abbastanza chiaro.
Anzitutto vorremmo sapere se questo incontro è
avvenuto,
che esito ha avuto ed inoltre conoscere il
pensiero della
Giunta circa il mantenimento degli attuali livelli di presenza
delle Partecipazioni Statali, eventualmente un suo rafforzamento
sia
in senso strutturale, sia in senso di aumento degli
occupati. Come terzo punto, che ritengo il
più importante da
chiarire e non definibile in poche parole, elemento di discussione
all'interno di questa conferenza, soprattutto di azione politica
per realizzare le linee programmatiche espresse poi da questo
Consiglio, vorrei sapere cosa intende la Giunta come rapporto di
collaborazione tra amministratori regionali e partecipazioni
statali, se si intende realizzare una serie di strutture che
possono facilitare questo tipo di presenza oppure se, al contrario,
la Giunta considera negativo un certo tipo di sviluppo di questi
settori, se intende favorire altri settori a discapito di queste
strutture produttive e finanziarie.
PRESIDENTE
: Risponde il Presidente della Giunta; ne ha
facoltà.
ANDRIONE - (UV):
L'incontro è avvenuto, ci siamo
dichiarati in linea di massima d'accordo, d'intesa con il
Presidente del Consiglio.
Vedremo di organizzare questa conferenza regionale. Vi è ancora
qualche incertezza sul titolo in quanto la dicitura "Partecipazioni
Statali" escluderebbe l'ILSSA-VIOLA, quindi sarebbe preferibile
parlare di siderurgia e capitale pubblico, siderurgia sia pubblica
che privata.
Stiamo cercando di affinare il titolo della conferenza. Sarà la
Presidenza del Consiglio che poi provvederà a stabilire date,
diramare inviti e cose di questo genere.
Non esiste né una preclusione né un'accettazione aprioristica
nei confronti delle Partecipazioni Statali in Valle d'Aosta; la
loro presenza deve essere compatibile con quelli che abbiamo
definito, credo in maniera molto vaga, come gli obiettivi di
industrializzazione nella nostra Regione.
Non dovranno sorgere stabilimenti mastodontici, né
concentrazioni in alcuni punti del territorio sovente con
disarticolazione del resto, perlomeno con pendolarismo obbligato
nel resto del territorio. Non dovranno essere industrie inquinanti
e nemmeno grosse consumatrici di energia e così via.
Nella situazione attuale gli sforzi di questa Giunta, come pure
di quelle precedenti, sono sempre andati proiettati nel tentativo
di partecipare a processi di verticalizzazione del prodotto, di
certe industrie in modo che la grossa fetta di valore aggiunto,
realizzata fuori dalla Valle d'Aosta, fosse invece ottenuta
qui.
Sul terzo punto, che è questione istituzionale, in cui non solo
noi come Regione, ma tutti, hanno sempre richiesto una maggiore
possibilità di controllo e di discussione sulle decisioni che
vengono prese, mentre finora -e lo ripeto, da 40 anni a questa
parte - le Partecipazioni Statali si sono sempre comportate in modo
assolutamente autonomo.
E' una critica fatta, nei confronti delle partecipazioni
statali, dagli stessi parlamentari, in particolare nell'ala
sottostante da Napoleone Colajanni e da altri partiti che erano
intervenuti ad una conferenza sull'argomento.
Per quanto riguarda specificatamente il momento attuale, vi è
una grossa crisi, direi più istituzionale, finanziaria delle
partecipazioni statali, anche se non è da escludere
aprioristicamente che ci siano possibilità di installazione.
Qualora direttamente o attraverso il Ministero delle
Partecipazioni Statali, oppure attraverso il Ministero del
Bilancio, si potrà concretare una proposta di lavoro, noi la
esamineremo esattamente come esamineremo qualsiasi altra
proposta.
Non è che il marchio Partecipazioni Statali rappresenti di per
sé qualcosa di positivo o di negativo. Rimarrebbe in piedi la
questione grossa che se noi partecipassimo, esigeremmo, nei
confronti delle Partecipazioni Statali, la nostra presenza nel
Consiglio di amministrazione e nel Collegio sindacale in modo da
avere un altro tipo di rapporto quale quello finora avuto con
questo tipo di installazione.
Ultima considerazione grave è che le Partecipazioni Statali,
tramite certi istituti - penso all'IRI - salvo certi casi
eccezionali, sono stati dei grandi radunatori di aziende
dissestate.
In questa stessa aula l'EGAM era stato definito: "l'ente
gestione aziende in malora"; adesso il problema sta nel sapere come
verranno risanate le partecipazioni statali fino alla radice,
quindi l'IRI anzitutto.
Se questo avviene, se ci sarà anche, come è stato prospettato da
qualche parte, non dico una regionalizzazione, ma un richiamo alla
responsabilità specie delle Regioni a Statuto speciale che hanno
competenza, anche se solo integrativa, in materia industriale alla
loro specifica competenza in questa materia.
Quindi il discorso è aperto. Ripeto Consigliere Carlassare, che
allo stato degli atti non crediamo molto che vi sia possibilità di
un nuovo investimento di questo genere, ma se si dovesse verificare
lo esamineremo molto volentieri.
PRESIDENTE
: La parola al Consigliere Carlassare per la
replica; ne ha facoltà.
CARLASSARE - (Dem. Prol. - Nuova Sin.):
Molto brevemente
per dire che sono perfettamente d'accordo sul fatto che se la
Regione partecipa in qualche modo a questi investimenti debba
essere presente, anzi abbia un peso anche superiore a quello che è
il suo intervento economico all'interno delle strutture dirigenti
di questi stabilimenti e di queste strutture produttive.
Ritengo però che vada fatta una scelta politica di fondo un po'
più precisa per quanto riguarda la disponibilità ad avere questi
tipi di investimenti, tanto più che trattasi di una definizione
diversa del tipo di capitali utilizzati, perché infatti le
partecipazioni statali possono essere tutto.
Chiaramente se avvengono installazioni bisogna pretendere che
siano installazioni industriali confacenti alle caratteristiche
morfologiche della Valle d'Aosta e d'altra parte pretendere che
siano investimenti sani, nel senso che abbiano delle serie
prospettive.
Ritengo però che un salto di qualità si possa fare, perlomeno
per quanto riguarda la CHATILLON, in questo senso: invece di
aspettare soltanto proposte, dovremmo cercare di formulare delle
richieste e, per quanto ci riguarda, come Amministrazione
regionale, attraverso gli strumenti di cui disponiamo, attraverso
eventualmente la Finanziaria regionale, fare delle proposte al
Ministero firmatario dell'accordo che, almeno sulla carta, ha dato
la sua disponibilità ad intervenire. Più che aspettare una proposta
che arriva dal Ministero, dovremmo cercare di ipotizzare una
proposta da portare al Ministero.
Questo, secondo me, sarebbe un salto di qualità che definirebbe
meglio la posizione della Regione. Questa conferenza dovrebbe
servire a definire meglio una linea programmatica e una più precisa
linea di condotta dell'Amministrazione regionale.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK