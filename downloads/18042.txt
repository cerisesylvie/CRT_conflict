Consiglio Regionale della Valle d'Aosta - Oggetto del Consiglio n. 1135 del 9 febbraio 2000 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
LAVORO
Infortunistica - Previdenza - Tutela della salute
Precedente
Successivo
Resoconto integrale del dibattito dell'aula
Oggetto del Consiglio n. 1135 del 9 febbraio 2000 - Resoconto
OGGETTO N. 1135/XI Iniziative per la riduzione degli
infortuni sul lavoro. (Interpellanza)
Interpellanza A conoscenza delle statistiche
dell’USL che evidenziano il primato che la Valle
d’Aosta registra in merito agli infortuni sul
lavoro, con particolare riferimento al settore agricolo ed
edile;
Preso atto del numero degli infortuni mortali che si sono
registrati nel 1999;
i sottoscritti Consiglieri regionali
Interpellano
la Giunta regionale e l’Assessore competente per
conoscere:
1) quali iniziative ha messo o intende mettere in atto onde
ottenere il rispetto delle norme di sicurezza vigenti;
2) se sussiste un rapporto fra l’INAIL e il
Servizio di vigilanza sulla sicurezza dei luoghi di lavoro
dell’USL;
3) se non ritiene opportuno che il problema sia affrontato dalla
Commissione Consiliare competente alla presenza
dell’USL, del rappresentante
dell’INAIL e delle OO.SS interessate.
F.to: Beneforti - Squarzino Secondina
Presidente
La parola al Consigliere Beneforti.
Beneforti (PVA-cU)
Abbiamo presentato questa interpellanza
perché non ci hanno soddisfatto le dichiarazioni rilasciate sugli
organi di informazione dai rappresentanti dell'USL in merito alla
situazione infortunistica in Valle d'Aosta.
Noi pensiamo che di fronte al numero di infortuni sul lavoro,
circa 2000-2500 l'anno, di fronte al numero degli infortuni mortali
che si sono registrati, di fronte alla mancanza di rispetto delle
norme di sicurezza, di fronte anche ad una situazione che lascia
increduli, l'USL denunciava la situazione esistente, senza indicare
quali iniziative intendeva intraprendere, come intende potenziare i
servizi di controllo, se erano o sono convinti della casualità
degli infortuni accaduti, come è stato denunciato nella conferenza
stampa. Io credo che il senso di responsabilità avrebbe dovuto
prevalere. Di fronte a tale emergenza l'USL avrebbe dovuto
indicare, anche se sinteticamente, le iniziative che avrebbe
intrapreso per il futuro, ma non lo ha fatto.
C'è da augurarsi che non si sia limitata a prenderne atto, come
i fatti dimostrerebbero, perché dal suo comportamento ha dimostrato
solo di prendere atto di una situazione e più in là non è andata.
Per questo abbiamo presentato questa interpellanza, per conoscere
come la Giunta intende reagire di fronte ad un'emergenza infortuni
che riteniamo debba essere affrontata in modo diverso da come è
stata affrontata fino ad oggi. Aspetto la risposta dell'Assessore,
riservandomi di ritornare sull'argomento successivamente.
Presidente
La parola all'Assessore alla sanità, salute e
politiche sociali, Vicquéry.
Vicquéry (UV)
Leggendo l'interpellanza del Consigliere, il
primo punto che mi ero annotato era la premessa:
"A conoscenza
delle statistiche dell’USL che evidenziano il
primato che la Valle d’Aosta registra in merito agli
infortuni sul lavoro?"
e mi ero premurato di chiedere all'USL i
dati che erano stati oggetto della conferenza stampa che non avevo
seguito.
Va chiarito che l'USL in questo caso, contrariamente a quanto
riguardava prima la sanità pubblica e la legge n. 155, ha funzioni
ispettive e di controllo: in questa versione l'ufficio di sicurezza
ha compiti ufficiali di polizia giudiziaria. Ora non spetta ad un
ufficiale di polizia giudiziaria indicare al datore di lavoro quali
interventi deve assumere per la sicurezza, Consigliere Beneforti;
lei ha appena detto che si aspettava che l'USL indicasse delle
iniziative per il futuro e non si limitasse a prendere atto. Un
ufficiale di polizia giudiziaria prende atto che in Valle d'Aosta
ci sono stati 7 incidenti mortali?
(interruzione del Consigliere Beneforti, fuori
microfono)
? il Direttore generale dell'USL ha un altro ruolo! L'ing.
Roffin che è il responsabile dell'ufficio è un ufficiale di polizia
giudiziaria, che ha riferito dei dati, ed è come se li avesse
riferiti la Questura o la Procura della Repubblica. Allora, lei
deve capire la differenza che c'è fra un organo ispettivo e un
organo di consulenza. Non spetta all'USL dare indicazioni.
Se lei invece chiede? Consigliera Squarzino, non deve suggerire
al collega Beneforti, anche perché sto rispondendo, quindi non
suggerisca e soprattutto non suggerisca male?
(ilarità dell'assemblea)
? perché sto spiegando che, una cosa è la competenza dell'USL,
altra cosa è la competenza della Giunta regionale!
Io rispondo alla domanda su cosa ha fatto la Giunta regionale,
che ha compiti di monitoraggio, di programmazione, e la Giunta
regionale ha istituito e attivato il Comitato regionale di
coordinamento in materia di sicurezza e salute sul luogo di lavoro,
ex articolo 27 del decreto legislativo n. 626/94.
Il comitato, fornendo gli indirizzi di coordinamento fra organi
di controllo e organi istituzionali operanti nel settore, potrà
contribuire ad assicurare maggior rispetto delle norme di sicurezza
vigenti. Il comitato, coordinato dalla Presidenza della Giunta, sta
predisponendo delle iniziative di divulgazione e informazione per
l'applicazione delle norme di sicurezza nei luoghi di lavoro, con
particolare riferimento agli argomenti di difficile interpretazione
e di non chiara applicazione.
Più in dettaglio, sono stati istituiti tre sottogruppi di lavoro
che stanno esaminando più approfonditamente i seguenti temi:
l'applicazione del decreto legislativo n. 494/96, che ha innovato
la gestione della sicurezza nei cantieri temporanei e mobili con
l'introduzione di nuove figure professionali, alle quali viene
demandato il controllo della sicurezza; la sorveglianza sanitaria
con specifica attenzione alle problematiche dei cantieri e dei
settori maggiormente a rischio dal punto di vista chimico, fisico e
biologico; gli ambienti e i luoghi di lavoro per assicurare
condizioni di benessere e di vivibilità ottimale.
La seconda iniziativa riguarda l'aumento della cultura della
sicurezza con la promozione di corsi di formazione per datori di
lavoro, lavoratori e operatori del settore, patrocinio dei corsi
"626", organizzati da associazioni di categoria, comitati
paritetici territoriali, centri di sviluppo. Li abbiamo patrocinati
e seguiti sia come Assessorato regionale alla sanità, sia come
Presidenza della Giunta, ed è un discorso che è trasversale a tutte
le politiche regionali.
La terza iniziativa riguarda la partecipazione della Regione per
il tramite di un suo rappresentante ai lavori della Commissione
consultiva permanente per la prevenzione degli infortuni e igiene
del lavoro, ai senso dell'articolo 26 della "626".
La quarta iniziativa riguarda il potenziamento del dipartimento
di prevenzione previsto dalla legge n. 5/2000 e specificatamente il
settore della medicina del lavoro, di cui abbiamo parlato se vi
ricordate, che è stato oggetto anche di attenta riflessione in sede
di prima conferenza sulla sicurezza del lavoro, che si è svolta a
Genova, che ha divulgato la cosiddetta "Carta 2000".
Ultimamente il Sottosegretario di Stato del Ministero della
sanità, Senatore Monica Bettoni, ha indirizzato in data 26 gennaio
una lettera a tutte le regioni, invitando a prendere attentamente
in considerazione la Carta 2000 e ad intervenire
conseguentemente.
È compito specifico di questo Comitato regionale di
coordinamento, a cui demandiamo questa incombenza. Ma sicuramente è
stata molto utile questa conferenza, perché ha posto l'attenzione
su un problema che effettivamente è un problema drammatico; se è
vero che nel 1996 abbiamo avuto cinque morti, così come nel 1997,
nel 1998 tre, nel 1999 sette, ogni morte è di troppo nella
sicurezza, e devo dire che sotto questo punto di vista anche negli
incontri che abbiamo avuto con le associazioni di categoria, degli
imprenditori edili e dell'agricoltura soprattutto, che sono i due
settori dove intervengono più infortuni, c'è una presa di coscienza
più forte rispetto al passato in merito a queste tematiche.
E proprio in tema di cifre, per fortuna, la Valle d'Aosta non ha
il primato degli infortuni, come il Consigliere Beneforti
asserisce, perché da un'indagine recente dell'Atlante della sanità,
"Prometeo", si evince che in particolare l'Umbria e le Marche
registrano circa 180 nuove invalidità permanenti per 100.000
abitanti, contro valori tipicamente compresi fra gli 80 e i 100 nel
nord, e fra i 50 e gli 80 nel sud.
Questa ricerca "Prometeo", di cui abbiamo già avuto modo di
parlare, è molto interessante, perché i dati del sud sono sempre
migliori dei dati del nord Italia. Le considerazioni che ognuno di
noi fa sono molteplici, è strano questo fenomeno, sicuramente le
statistiche ufficiali non prendono in considerazione il lavoro
nero, non prendono in considerazione quanto non ufficializzato, ma
fra le regioni del nord la Valle d'Aosta ha una percentuale di 86,9
invalidità per 100.000 abitanti rispetto ai 182 dell'Umbria, ai 179
delle Marche, ai 100 dell'Emilia Romagna e ai 100 della Provincia
autonoma di Bolzano. Cioè ci classifichiamo fra le regioni del nord
fra le ultime per fortuna; non è un dato che ci conforta perché
anche una sola morte è di troppo, però questo significa che a
livello regionale si può sicuramente fare dei passi in avanti
considerevoli che possono dare dei risultati positivi.
I dati poi inviati dall'INAIL e che riguardano infortuni
indennizzati con rendita ai superstiti danno un rapporto di questo
genere; nel 1998 gli infortuni sono stati 2297 di cui 4 mortali, di
cui 2001 nell'industria e 296 in agricoltura; i 4 mortali erano
nell'industria. Nel 1999 il totale degli infortuni è stato di 2311
di cui 6 mortali, 2 di questi riguardano il rogo del Tunnel del
Monte Bianco e di cui 2043 nell'industria e 268
nell'agricoltura.
Rispetto al 1998 nel 1999 si sono quindi verificati 42 infortuni
in più nell'industria e meno 27 in agricoltura.
Il rapporto in percentuale fra la sede INAIL di Aosta e il resto
d'Italia dà Valle d'Aosta + 2,9 percento nell'industria e - 9,15
percento nell'agricoltura, rispetto ad un + 2,63 percento del resto
d'Italia e un - 6,34 percento; cioè ci classifichiamo sotto la
media nazionale.
Per quanto riguarda i rapporti fra INAIL e USL, questi sono
rapporti costanti perché mensilmente vengono inoltrati dall'USL i
dati dall'INAIL concernenti gli infortuni con prognosi cumulativa
superiore ai 40 giorni, questo ai fini medico-legali, perché scatta
automaticamente la denuncia, e poi mediante fax vengono segnalati
gli infortuni con prognosi iniziale superiore ai 40 giorni,
infortuni presumibilmente gravi.
Questa è la situazione del settore infortunistico allo stato
dell'arte.
Concludo dicendo che sono personalmente disponibile ad un
incontro in commissione consiliare, come viene richiesto da
Beneforti, per approfondire ulteriormente questa tematica; ritengo
che sia importante in quella sede convocare i responsabili
dell'Unità di sicurezza lavoro dell'USL, i responsabili dell'INAIL
e anche le associazioni di categoria, soprattutto degli
imprenditori edili e del settore agricolo, perché a loro spetta
intervenire sulla sicurezza del lavoro in quanto è un obbligo di
legge a cui non si può non fare riferimento.
Si dà atto che, dalle ore 17,20, presiede il Presidente
Louvin.
Président La parole au Conseiller Beneforti.
Beneforti (PVA-cU)
Devo dire subito che non concordo su
buona parte di quanto ha affermato l'Assessore, perché ritengo che
l'USL abbia una specifica funzione di controllo su tutto il settore
della prevenzione. Chi esercita, chi mette in pratica la
prevenzione, se non l'USL? Che poi ci sia personale che ha compiti
di polizia giudiziaria, questo lo sappiamo; sono quelli che si
recano sui cantieri, nelle aziende, che vanno a verificare,
eccetera.
Però devo dire una cosa: qui si cerca sempre di individuare chi
è responsabile, si citano le statistiche che sono inferiori a
quelle del resto del Paese, si dice che la Valle d'Aosta non ha un
primato, come invece abbiamo affermato nella nostra interpellanza;
ma io credo che un primato ci sia, Assessore, perché quando si
parla di 2000-2500 infortuni sul lavoro in una regione come la
Valle d'Aosta, io credo che sia una percentuale, se in rapporto ad
altre regioni, superiore. E perché non si parla di morti che sono
tanti per la nostra regione, perché anche 7 o 8 morti sono tanti,
ma anche se fosse 1 solo, la situazione sarebbe grave perché è una
vita che viene persa! Per cui io ritengo che si debba vedere
insieme, pur lasciando le responsabilità a chi le ha, il problema,
che deve stare a cuore a tutti, ma senza porre sempre delle
distinzioni perché sembra quasi che sia uno scarico di
responsabilità.
Credo che una situazione infortunistica come quella valdostana
non sia giustificabile e devo dire che mi aspettavo questa
risposta, perché dà l'impressione, e questo è il punto, di una
mancanza di volontà politica di affrontare questa "emergenza
infortuni" che oggi abbiamo. Finché questa mancanza di volontà
politica è nell'USL, conosciamo qual è la situazione dell'USL, ma
questa mancanza di volontà politica non deve esserci
nell'Assessorato, e tanto meno nella Giunta regionale.
Ognuno deve fare la sua parte, Assessore, nessuno può escludersi
dal giocare il ruolo che gli compete: le istituzioni, l'USL, le
imprese, i sindacati, i cittadini, i lavoratori, ognuno ha un ruolo
da svolgere nella situazione presente! Le regole devono essere
rispettate e fatte rispettare; la battaglia anche per la sicurezza
sul lavoro è sempre più dura, nessuno può disertare da questa
battaglia! L'infortunio sul posto di lavoro non può solo fare
statistica, come sta avvenendo nell'USL. L'incidente che solo
raramente è casuale e non lo è nei termini che sono stati
denunciati, deve far comprendere a tutti la tragicità del problema
e del fatto che abbiamo di fronte; deve scrollare l'inerzia, deve
strappare un impegno sempre più forte da parte degli imprenditori,
delle istituzioni, dei sindacati sui temi della sicurezza.
Ci deve essere un impegno ben preciso su questo problema, che è
grosso; la voglia di risparmiare da parte delle aziende e la
carenza di controlli, perché si verifica anche questo, sono la
causa principale degli infortuni in particolare nel settore
edilizio. Io dico che l'attenzione da parte delle istituzioni,
degli imprenditori, dell'USL, è insufficiente; riteniamo che si
debba costruire un progetto di prevenzione e di ispezione costante
sul territorio, perché di fronte a 2000-2500 infortuni, di fronte a
7 morti, non si può stare dietro alle statistiche, ma bisogna
organizzarsi e fare un progetto di come si combatte questa
battaglia sul territorio.
Se necessario, potenziamo il servizio di vigilanza dell'USL
anche con nuove risorse umane, con nuove assunzioni; non si possono
registrare migliaia di incidenti sul lavoro e restare indifferenti
quasi come non ci riguardasse. Se c'è più personale è possibile
avere un maggiore controllo e io credo che anche da parte dell'USL
sia una spesa più che giustificata salvaguardare la vita delle
persone e dei lavoratori che lavorano in agricoltura e
nell'edilizia.
Credo che sia questa l'occasione di porselo il problema in modo
reale, perché qui occorre informare, ma occorre anche formare su
come si tutela la salute e la sicurezza sul lavoro; occorre
costruire anche una cultura fra i giovani, dentro e fuori i luoghi
di lavoro. Bisogna che la sicurezza diventi una battaglia centrale
per tutti, e non solo dei lavoratori che ne subiscono le
conseguenze!
Un discorso a parte meritano gli infortuni nel settore agricolo,
anche perché per questo settore sono troppi. Occorre vigilanza e
cura, occorre formazione più intensa ed una educazione più serrata
anche in questo settore. Qui un ruolo importante lo deve svolgere
anche l'Assessorato competente, oltre che le organizzazioni
agricole.
Ho detto che non si può venire qui ad affrontare il problema,
senza poi fare delle proposte; è facile venire qui e criticare. Non
è sufficiente che noi amministratori partecipiamo ai funerali o
alle commemorazioni che avvengono dopo gli incidenti mortali e
schierarsi tutti in prima fila; dobbiamo contribuire ad eliminare i
fattori di rischio che sussistono nei luoghi di lavoro, dobbiamo
contribuire a rilanciare il tema della sicurezza, verso il quale
non si fa mai abbastanza, dobbiamo far comprendere che la sicurezza
non deve essere vista come un vincolo e un costo da parte delle
aziende, perché oggi è così! Dobbiamo far comprendere che il lavoro
nero, i piccoli cantieri, i subappalti, certe abitudini sbagliate e
anche il rischio insito nelle lavorazioni stesse, la mania del
risparmio da parte delle imprese sono alla base di tanti incidenti
oggi sul lavoro, perché queste sono le cause che portano al
verificarsi dell'incidente sul lavoro!
Per questo chiediamo di portare il problema nella commissione
consiliare competente, non certo per risolverlo ma per dare un
contributo, per dare collaborazione a trovare soluzioni e
interventi idonei, per accertare soprattutto che i controlli
avvengano, che non ci siano coperture degli errori che vengono
commessi a scapito della vita umana, perché questo sta avvenendo,
che ci sono coperture degli errori commessi in tante aziende.
Di fronte a 2000-2500 infortuni che avvengono ogni anno nella
nostra regione, senza contare quelli che non vengono denunciati,
non ci si può limitare solo a prenderne atto; la commissione
consiliare competente - se necessario dobbiamo crearne un'apposita
- deve divenire lo strumento permanente per la sicurezza sul
lavoro. Questa è la strada da portare avanti, perché lì siamo tutti
coinvolti e tutti giocheremo il nostro ruolo per cercare di dare ai
luoghi di lavoro una sicurezza diversa da quella che c'è stata fino
ad oggi.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK