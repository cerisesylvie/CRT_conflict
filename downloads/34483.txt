Consiglio Regionale della Valle d'Aosta - Oggetto del Consiglio n. 2252 del 22 febbraio 2012 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSETTO DEL TERRITORIO
Urbanistica e pianificazione territoriale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2252 del 22 febbraio 2012 - Resoconto
OGGETTO N. 2252/XIII - Interpellanza: "Procedura di
approvazione della variante generale al piano regolatore del Comune
di Courmayeur".
Interpellanza
Il Comune di Courmayeur ha adottato con deliberazione
consiliare n. 35 del 2007 il testo definitivo della variante
generale al proprio Piano Regolatore generale comunale PRGC. Il
sito internet del Comune informa laconicamente che "Il tutto è
stato trasmesso alla Regione per l'approvazione e completare così
l'iter amministrativo. Attualmente vale il principio della
salvaguardia della norma più restrittiva tra il vecchio PRGC e il
testo definitivo della variante generale".
Sono passati cinque anni dall'attivazione delle misure di
salvaguardia del nuovo Piano Regolatore Comunale e, malgrado
l'espletamento di alcune fasi dell'iter approvativo, il nuovo piano
non ha ancora terminato il suo percorso.
Constatata la situazione di precarietà che provocano le
misure di salvaguardia in atto e che la cittadinanza
lamenta;
i sottoscritti Consiglieri regionali
Interpellano
l'Assessore all'Ambiente per sapere:
1) per quali ragioni si protragga da così tanto tempo la fase
di approvazione definitiva del PRGC di Courmayeur;
2) se la sua mancata approvazione sia imputabile a lentezze
burocratiche, a dissensi fra l'amministrazione regionale e quella
locale o a ripensamenti del Comune in relazione all'atto
originariamente adottato;
3) se la variante non sia da intendersi decaduta a tutti gli
effetti, come prescrive l'art. 20 della L.R. 11/1998, essendo
decorsi tre anni dalla data di adozione senza che sia intervenuta
l'approvazione o che sia stata trasmessa per l'approvazione alla
struttura regionale competente in materia di urbanistica.
4) se è intenzione della Regione adottare misure
amministrative di sollecito, di controllo o eventualmente di
carattere sostitutivo che consentano la definitiva chiusura
dell'iter intrapreso.
F.to: Louvin - Chatrian
Presidente
- La parola al Consigliere Louvin.
Louvin (ALPE)
- Merci M. le Président.
Assessore Zublena, abbiamo la necessità di entrare in un
argomento un po' tecnico, ma credo che non sfugga a nessuno dei
colleghi l'importanza che l'esatto rispetto delle procedure può
avere in materie come l'urbanistica. Ricapitolando rapidamente la
questione, il Comune di Courmayeur, nel lontano 2007, con una sua
delibera consiliare ha adottato il testo di una variante generale
sostanziale al proprio piano regolatore generale comunale. È un
atto di estrema rilevanza, di cui ancora in questi giorni il sito
Internet del Comune dà notizia in modo alquanto laconico, dicendo
semplicemente che il tutto è stato trasmesso alla Regione per
l'approvazione e completare così l'iter amministrativo (attualmente
vale il principio della salvaguardia della norma più restrittiva
fra il vecchio piano regolatore ed il testo definitivo della
variante generale).
Sono passati 55 mesi dall'adozione della variante e 53 dalla sua
trasmissione alla Regione per l'approvazione; è da tempo che ci si
interroga, in sede locale, sulla vigenza dello strumento
pianificatorio, c'è una situazione di obiettiva precarietà che lei
mi permetterà di precisare nel suo sviluppo che ha avuto luogo dal
lontano settembre del 2007. Quindi il 5 novembre 2007 il Sindaco di
allora, Romano Blua, trasmette all'Assessorato del territorio la
delibera del Consiglio comunale ed il 19 novembre, con grande
solerzia, il Direttore dell'urbanistica dell'epoca, dottoressa
Annalisa Béthaz, precisa al Comune che la decorrenza per la
conclusione del procedimento presuppone la verifica di completezza
degli atti trasmessi, chiede quindi l'integrazione e segnala che
questo procedimento incidentale dovrà essere concluso entro il
termine di 120 giorni dalla data in cui è pervenuta alla scrivente
direzione la documentazione completa. Il 29 novembre 2007, solo
dieci giorni dopo, il dirigente regionale è particolarmente
dettagliato nel precisare i documenti necessari ad integrazione,
precisa che il termine di 120 giorni decorrerà dalla ricezione di
questi documenti. Sempre nel 2007 il Comune di Courmayeur, già
nella nuova amministrazione, ne manda una parte e scrive che
prenderà contatto con i professionisti incaricati perché provvedano
a disporre la documentazione mancante. Mi corregga se sbaglio, ma
ho cercato di ricostruire i vari passaggi perché è doveroso non
essere vaghi in queste situazioni.
Il 27 maggio 2010 affiora di nuovo questa problematica in
un'interpellanza in sede comunale, dove, a pochi mesi dalla
scadenza dei tre anni dall'adozione della variante, qualcuno si
preoccupa - in questo caso la Consigliera Roveyaz - ed il Sindaco
risponde assicurando che entro fine anno 2010 si giungerà ad
approvazione definitiva e precisa che la variante, come previsto
dall'articolo 20, comma 4, della legge regionale n. 11/1998, è
stata trasmessa entro i termini alla struttura regionale competente
in materia urbanistica. Molto semplicemente, dalla fine del 2007
contiamo tre anni, siamo alla fine del 2010, possiamo anche
metterci una parentesi di 120 giorni per l'integrazione con la
documentazione, spostiamo l'orologio a fine marzo-primi di aprile
del 2011, abbiamo la chiusura del procedimento con le conseguenze
che sono note. Le conseguenze sono che in questo periodo si
applicano le cosiddette "misure di salvaguardia", cioè la normativa
più restrittiva, quindi ci sono una serie di limitazioni per quanto
riguarda le attività edificatorie, ma i procedimenti hanno una loro
precisa conformazione e dei termini a garanzia di chi emette gli
atti, di chi li riceve e dei destinatari tutti di questa
pianificazione urbanistica, che è ancora in una fase provvisoria.
Il 31 agosto, approssimandosi questa scadenza, il Sindaco di
Courmayeur scrive all'Assessorato del territorio (credo che lei ne
abbia conoscenza):
"Tenuto conto dell'intenzione di questo
Comune di inviare prossimamente la documentazione integrativa...al
fine di poter procedere nei limiti previsti dalle normative
vigenti, vi chiedo se esista un termine perentorio entro il quale
provvedere all'approvazione definitiva del piano regolatore
generale comunale e oltre il quale decadono le misure di
salvaguardia in atto".
È curiosa la risposta che viene data
dall'Assessorato, perché parla di un riavvio della procedure di
approvazione della variante (siamo nel settembre 2010):
"Si
ritiene che la decadenza non sia maturata
- non lo era
effettivamente, mancando un paio di mesi alla scadenza -,
avvenuta l'attesa trasmissione della medesima variante entro il
termine di tre anni previsto dall'articolo 20"
, quindi è dalla
trasmissione che decorre secondo noi il termine dei tre anni e la
scadenza è fine novembre oppure, aggiungendoci anche una parentesi
di 120 giorni, il tempo scade inesorabilmente nella primavera del
2011. Devo dire che la Regione è solerte nel sollecitare che si
provveda al più presto all'invio delle integrazioni, in modo da
consentire la conclusione della procedura in oggetto.
Stando alla nostra ricostruzione, forse ci sono degli elementi
che ci sfuggono, ma ci pare che il problema sia rilevante e, stando
anche alle disposizioni che il suo Assessorato ha dato in materia
(mi riferisco alla circolare n. 34 della Direzione urbanistica del
2001), la disposizione spesso richiamata in questi carteggi del
comma 4 dell'articolo 20 ha la finalità di limitare opportunamente
nel tempo gli effetti negativi derivanti dall'adozione del testo
preliminare di una variante sostanziale; cioè, diciamo noi,
Amministrazione regionale: poiché ci sono delle conseguenze
negative nella situazione transitoria in atto, bisogna che il
procedimento si chiuda, l'inerzia del Comune protratta per tre anni
in ordine alla diretta approvazione della variante per i casi di
propria competenza o il suo invio alla Regione per l'approvazione
negli altri casi, è sanzionata con la decadenza della variante
stessa. Noi a questo punto ci fermiamo; c'è la necessità che una
questione come questa sia
tirée au clair
da parte
dell'Amministrazione regionale e che si sappia con precisione che
ne è del piano regolatore generale di Courmayeur e della variante
sostanziale adottata nel lontano 2007. Grazie.
Presidente
- La parola all'Assessore al territorio e
ambiente, Manuela Zublena.
Zublena (UV)
- Grazie Presidente. Ringrazio per questa
interpellanza, perché spero che con la risposta che mi accingo a
dare possano essere forniti alcuni chiarimenti su una questione
molto tecnica, e pertanto proprio agli uffici tecnici bisogna fare
riferimento in particolare per le modalità di applicazione della
norma, ed anche per la ricostruzione dei fatti che risulta agli
atti degli uffici competenti.
Sulla base delle informazioni e delle diverse interpretazioni
che mi sono state fornite, circa il punto uno dell'interpellanza:
"per quali ragioni si protragga da così tanto tempo la fase di
approvazione definitiva del PRGC di Courmayeur"
, facciamo
presente che in questo momento le nostre strutture sono ancora in
attesa del recepimento delle integrazioni richieste al Comune nel
novembre 2007, come lei ha ricordato. La procedura definita dalla
legge urbanistica regionale, infatti, non stabilisce dei tempi
massimi entro cui i Comuni devono concludere le varie fasi di
approvazione delle varianti generali ai piani regolatori a carico
loro, mentre la legge stabilisce in modo puntuale i tempi da
rispettare da parte delle strutture regionali per l'approvazione
degli atti con una sola eccezione della norma, che è quella
stabilita dall'articolo 20, ma che illustrerò rispondendo al punto
3. Alla luce di questa applicazione della legge n. 11, le strutture
confermano che, come Regione, abbiamo agito finora entro i limiti
temporali previsti dalla legge con quella solerzia che lei
giustamente ha riconosciuto alla struttura regionale in materia
urbanistica, solerzia che ha tenuto nel 2007, ma anche negli anni a
seguire, anzi, se del caso, cercando, per via di una precisa
richiesta, di accelerare le procedure e talvolta di ridurre
notevolmente i tempi massimi stabiliti dalla legge regionale.
In merito al secondo punto, in particolare alle supposte
"lentezze burocratiche"
per quanto riguarda gli uffici
regionali, con riferimento a quella ricostruzione cronologica dei
fatti di cui mi sembra anche lei disponga, emerge che in ogni fase
dell'iter c'è stato il pieno rispetto dei tempi stabiliti dalla
legge n. 11 nelle procedure di approvazione delle varianti generali
dei piani regolatori. Inoltre, come servizi regionali, si è
garantito un costante interessamento circa l'andamento del
procedimento riguardante questa variante generale. Infatti ci sono
stati frequenti contatti che sono intercorsi soprattutto negli
ultimi mesi fra le amministrazioni, e questo direi che non denota
affatto un clima ostile fra le due amministrazioni, al contrario,
una piena sintonia ed una volontà di collaborare, uno spirito
assolutamente condiviso, per poter giungere alla conclusione
dell'iter di approvazione, naturalmente sempre nel rigoroso
rispetto dei reciproci ruoli istituzionali che competono al Comune
ed all'Amministrazione regionale.
Sul terzo punto, quindi con riferimento all'articolo 20, comma
4, della legge, secondo quanto mi viene riferito dagli uffici
dell'urbanistica, la variante non è affatto decaduta. Il citato
articolo 20, comma 4, stabilisce infatti che, con riferimento alle
varianti sostanziali al piano regolatore, la variante decade quando
sono trascorsi almeno tre anni tra la data di adozione da parte del
Consiglio comunale del testo preliminare e la trasmissione del
testo definitivo alla struttura regionale competente. Nel caso di
Courmayeur, il Consiglio comunale ha adottato il testo preliminare
della variante il 30 marzo 2007 e - come lei ha ricordato - la
variante è stata trasmessa nel testo definitivo il 7 novembre 2007,
quindi queste sono le date da prendere a riferimento per il
conteggio dei tre anni. Pertanto dal breve conto emerge che sono
trascorsi poco più di sette mesi fra l'adozione del testo
preliminare e la consegna del testo definitivo. Come lei ha
ricordato, il 7 novembre è stato dato avvio al procedimento,
nell'ambito di questo avvio sono state richieste delle
integrazioni; la norma regionale stabilisce quindi un termine di
120 giorni che decorre dal ricevimento della documentazione
completa, termine entro cui il procedimento si deve concludere. In
questo senso, poiché non è ancora pervenuta agli uffici tutta la
documentazione completa richiesta, non sono ancora decorsi i 120
giorni previsti per la conclusione della procedura.
Circa l'ultimo quesito, che chiede se la Regione intenda
"adottare delle misure...di sollecito, di controllo"
e
quant'altro, richiamiamo le note che abbiamo inviato - non sto a
dettagliarle perché lei stesso le ha ricordate -, alle quali
abbiamo avuto un primo riscontro nel 2008 e, successivamente, nel
2010 da parte del Comune. In merito alle misure di controllo o di
carattere sostitutivo, si rileva che queste attività non sono
previste dalla legge per le procedure relative all'approvazione o
alla modifica degli strumenti urbanistici comunali; queste
riguardano solo i casi di mancato rilascio di titolo abilitativo
(articolo 60, comma 6, della citata legge).
Presidente
- La parola al Consigliere Louvin.
Louvin (ALPE)
- Mah... Assessore Zublena, lei deve fare
un sesto grado superiore sugli specchi per cercare di dimostrare
l'indimostrabile...in più lo specchio devono averlo cosparso di
olio e deve fare anche freddo, perché le dita vanno in
irrigidimento!
Il piano regolatore e la variante al piano regolatore - secondo
quanto lei ci ha appena detto - è in uno stato sostanzialmente
comatoso, perché non sono ancora decorsi i 120 giorni per la
consegna della documentazione definitiva. Ecco, secondo questa
teoria quindi, un Comune può bloccare in condizione di stallo la
propria pianificazione urbanistica e lasciare per un tempo
indeterminato
in itinere
questo piano regolatore in
modificazione. Guardi, non è esattamente l'idea di quelli che hanno
scritto questa legge, che è stata a lungo discussa in Giunta ed in
Consiglio regionale, perché tutti i termini posti a presidio della
pianificazione vanno nel senso di stabilire la chiusura del
procedimento qualora non la si porti a conclusione. Secondo questa
sua ricostruzione, invece, ci sarebbe una specie di
bug
nella normativa regionale, per cui allarghiamo le braccia e, se
questi non ci mandano, noi rimaniamo in una condizione di
stallo.
Assessore, questo non ci convince per niente, perché secondo la
ricostruzione modesta che abbiamo fatto, questo piano purtroppo è
ampiamente decaduto o per la decorrenza del termine triennale
previsto per la sua approvazione da parte della Regione o per il
mancato completamento della procedura da parte del Comune nel
consegnare gli elaborati finali. Questa ci sembra essere
l'inevitabile conclusione di questa vicenda, che è gravissima,
perché in un Comune come quello di Courmayeur, dove sono in gioco
colossali interessi urbanistici, non possiamo permettere che si
rimanga in una situazione di incertezza regolamentare come quella
che lei ci ha appena descritto!
Forse questa Amministrazione locale, magari per l'imminente
chiusura della legislatura o per motivi interni, non lo sappiamo -
e non rileva a questo Consiglio pronunciarsi - non è in grado di
portare a compimento la procedura. Noi vogliamo assolvere la
struttura regionale dalla responsabilità nell'esame, non è
certamente una lentezza imputabile ai suoi uffici, ma semmai
imputabile ai suoi uffici è il fatto di non trarne le conseguenze!
Questo sì, perché non ci si può abbarbicare su una teoria del limbo
della pianificazione urbanistica per dire: siamo in questa
condizione che, quando finirà, finirà! Oppure, questo sarebbe
particolarmente grave da parte dell'Assessorato e anche della
responsabilità politica che grava sulle sue spalle, che ci sia una
sostanziale complicità dell'Assessorato regionale nel cercare di
negoziare sottobanco delle modificazioni al piano, senza far sì che
si ricorra alla procedura del piano e si riparta secondo il
procedimento noto: dalla conferenza di pianificazione all'esame in
sede istruttoria da parte degli uffici, invece di fare un
patteggiamento su eventuali modifiche alla modifica sostanziale del
piano. Questo è molto problematico e particolarmente inquietante,
perché se c'è volontà politica da parte del Comune interessato di
modificare la pianificazione di allora, bisogna che lo faccia con
piena assunzione di responsabilità e secondo la procedura completa.
Questo è un fatto, a mia conoscenza, senza precedenti, quello di un
piano regolatore che rimanga in uno stato di incertezza!
Temiamo che non ci si possa fermare qui e dovremo semmai
verificare ulteriormente, se questa interpretazione molto singolare
possa avere corso. Sicuramente se ci fosse contenzioso, se ci fosse
qualche interessato - e gli interessati non mancano in quel di
Courmayeur -, questo potrebbe dare luogo a dei contenziosi
particolarmente fastidiosi. L'invito che le rivolgiamo è a far
rispettare la legge non secondo interpretazioni capziose, ma
secondo il suo spirito, e anche secondo la sua lettera che,
all'articolo 20, comma 4, prevede una decadenza della vigenza del
piano. Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK