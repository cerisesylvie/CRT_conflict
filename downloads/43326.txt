Consiglio Regionale della Valle d'Aosta - Oggetto del Consiglio n. 727 del 23 giugno 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Inquinamento
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 727 del 23 giugno 2021 - Resoconto
OGGETTO N. 727/XVI - Interpellanza: "Ricerca di soluzioni
volte a minimizzare l'esposizione dei cittadini ai campi
elettromagnetici.".
Bertin (Presidente) -
Punto n. 24. Illustra la
consigliera Foudraz.
Foudraz (LEGA VDA) -
L'interpellanza portata oggi in aula
è a seguito di segnalazioni pervenute e riguarda le preoccupazioni
legate alla sussistenza di campi elettromagnetici, in una precisa
località sita nel Comune di Hône, che generano una sindrome da
elettrosensibilità sugli individui che abitano nei pressi del
passaggio dell'elettrodotto.
I campi elettromagnetici costituiscono un fattore di criticità
per la salute; questi campi possono essere in alta frequenza e sono
quelli generati dai telefonini piuttosto che dai Wi-Fi, dai
telefoni cordless, dagli allarmi Wireless oppure possono essere in
bassa frequenza: quelli generati, appunto, dagli elettrodotti,
dagli impianti elettrici che sono presenti in tutte le abitazioni e
dalle comuni apparecchiature domestiche, come schermi televisivi,
piuttosto che dai computer e che producono degli effetti biologici
che, a loro volta, possono avere conseguenze sulla salute, come la
sindrome da ipersensibilità ai campi elettromagnetici. Nella
maggior parte dei malati, i segni e i sintomi sono molto simili
seppure con gravità diverse e regrediscono con l'allontanarsi dai
campi in questione per poi ripresentarsi puntualmente e
immancabilmente a una successiva esposizione. Sindrome da
elettrosensibilità riconducibile ai soggetti che hanno effettuato
la segnalazione, segnalazione corredata da relazione medica che
cita quali siano i disturbi correlati.
Solo per fare un esempio, i disturbi associati a tali
esposizioni sono: cefalee, insonnia o sonno non ristoratore,
debolezza e facile esauribilità fisica, riduzione della memoria e
deficit di concentrazione, dolori localizzati o diffusi, tipici di
una sindrome simil-influenzale, eruzioni cutanee, disturbi uditivi,
visivi e dell'equilibrio, alterazioni del tono dell'umore e del
carattere, aggressività o apatia, sbalzi di pressione che possono
causare sanguinamenti nasali, palpitazioni cardiache che simulano
uno stato di ansia o comunque di inquietudine.
I campi elettrici e quelli magnetici ed elettromagnetici
costituiscono dunque un fattore di criticità per la salute. La
problematica segnalata ha inizio anni or sono con la realizzazione
di due coppie di elettrodotti che distano 150 metri dall'abitazione
interessata.
Allo stato attuale, persistendo i disturbi derivanti da iper
sensibilità i soggetti in questione hanno dovuto abbandonare la
casa, quindi cambiare casa, anche se quella era l'unica che avevano
ed era adibita ad abitazione principale, costruita con tanti
sacrifici e anni di duro lavoro.
Richiamata la legge nazionale 36/2001, che è la legge quadro
sulla protezione delle esposizioni ai campi elettrici, magnetici ed
elettromagnetici, vista anche la legge regionale 8/2011,
s'interpella l'Assessore per conoscere: "se sia a conoscenza della
problematica che persiste ormai da numerosi anni", "se nel corso
degli anni si sia valutata la possibilità d'interro dei cavi
dell'elettrodotto o ulteriori soluzioni alternative al fine di
ridurre l'esposizione della popolazione interessata" e "quali siano
le azioni che ritiene possibile porre in essere per addivenire alla
risoluzione della problematica esposta".
Presidente -
Risponde il presidente Lavevaz, ne ha
facoltà.
Lavevaz (UV) -
Venendo alle risposte puntuali
dell'interpellanza, "se si sia a conoscenza della problematica che
persiste ormai da numerosi anni", da questo punto di vista posso
rassicurare che la situazione a cui fa riferimento l'interpellanza
è ben nota all'Amministrazione regionale ormai da tanti anni, io
personalmente ho avuto modo anche di approfondire la questione già
prima del mio interim, avendo incontrato le persone direttamente
coinvolte.
Gli elettrodotti oggetto dell'interpellanza sono la linea 220 Kv
Montjovet-Leinì e le linee 132 Kv di Verrès-Montestrutto e Covalou
- Pont- Saint -Martin; sono successive sostanzialmente alla
valutazione d'impatto ambientale svolta nel 1996, valutazione che
ha ritenuto l'intervento compatibile a livello ambientale.
L'intervento si era allora reso necessario per sostituire due
linee esistenti ormai obsolete che erano peraltro anch'esse vicine
ai centri abitati del Fondovalle.
L'ente gestore allora era l'Enel e aveva rappresentato
l'importanza di poter garantire il servizio pubblico per il
trasporto dell'energia di cui era il responsabile, chiarendo già
all'epoca che l'interramento di linee strategiche come quelle in
questione non era ipotizzabile, in quanto si deve poter garantire
un pronto intervento in caso di guasto e d'interruzione del
servizio.
Quindi, sostanzialmente, per rispondere anche alla seconda
domanda dell'interpellanza, "se nel corso degli anni si sia
valutata la possibilità d'interro dei cavi", è di tutta evidenza
che l'interramento di tali linee non è perseguibile.
A seguito della segnalazione effettuata da parte di una coppia
di residenti in zona, che lei ha citato, l'Arpa Valle d'Aosta,
deputata alla verifica della conformità degli impianti e sorgenti
di radiazioni elettromagnetiche con una normativa di settore, ha
eseguito a partire dal 1998 una serie di misurazioni periodiche
rendendo di fatto la zona una delle più monitorate d'Italia.
Va ricordato che, ai sensi delle norme vigenti, i limiti di
esposizione previste in Italia, peraltro molto più cautelativi che
in altri Paesi europei, prevedono un massimo di 5 mila Volt/metro
per il campo elettrico e di 100 Microtesla per il campo magnetico,
con un obiettivo di qualità di questi ultimi di 3 Microtesla.
Quindi, ripeto, un limite di 100 Microtesla e un obiettivo di
qualità di 3 Microtesla.
Il limite di esposizione è da intendersi come tutela della
salute umana contro l'insorgenza di effetti acuti - che lei ha
puntualmente ricordato - come gli obiettivi di qualità specifici
della normativa italiana sono da rispettare per tutti quei luoghi
adibiti alla permanenza di persone non inferiore a 4 ore
giornaliere, al fine di tutelare la popolazione da eventuali
effetti a lungo termine sulla salute.
Tutte le misure effettuate con gli elettrodotti in funzione nel
corso degli anni non hanno mai rilevato valore di campo elettrico
superiore a un decimo di limite di legge e valori di campo
magnetico superiori all'obiettivo di qualità di 3 Microtesla,
attendendosi in media su valori inferiori all'1, ossia a meno di un
terzo del valore obiettivo di qualità.
Anche l'attività del servizio di igiene pubblica, coinvolto in
un incontro collegiale richiesto dagli interessati nel 2014, non ha
mai rilevato casi sanitari in quella parte del territorio
regionale.
Quindi per chiudere con la terza domanda, "quali siano le azioni
che si ritiene possibile porre in essere per addivenire alla
risoluzione della problematica esposta", chiaramente non
sussistono, per quanto detto sopra, ragioni per ritenere non sicura
l'area in questione e quindi non si ravvisa la necessità di
risolvere una problematica che di fatto non parrebbe
sussistere.
Dalle ore 16:15 assume la Presidenza il vicepresidente
Marguerettaz.
Marguerettaz (Presidente) -
Per la replica, la collega
Foudraz.
Foudraz (LEGA VDA) -
Dal suo intervento io sapevo che lei
era a conoscenza della situazione - come ha detto, da molti anni -
e che aveva incontrato le persone ma da quello che so io queste
persone da lei non hanno mai ricevuto nessuna risposta, perché è
troppo impegnato.
Questo è un intervento che sicuramente è compatibile a livello
ambientale, come ha detto, però forse non lo è a livello umano,
perché se è vero che le due linee viaggiano a delle potenze che
sono ridotte a un terzo rispetto a quella che dovrebbe essere la
portata, c'è anche da dire che i disturbi causati a queste persone
sono comunque disturbi riconducibili a un campo
elettromagnetico.
So esattamente che l'Arpa sta monitorando dal 1998 la
situazione, poiché ho fatto un accesso agli atti e quindi ho potuto
prendere visione e contezza dei valori limite, quelli che viaggiano
sui due elettrodotti.
Non esiste la problematica... Purtroppo la problematica c'è, non
perché delle linee viaggino caricate in maniera inferiore rispetto
alla portata massima, non si può dire che però non generino
problemi.
Il problema è uno ed è sostanziale, persone che hanno costruito
una casa per poterci vivere e poi purtroppo devono spostarsi perché
in quella casa non ci possono stare.
Allora probabilmente quando si fanno a monte delle valutazioni
su delle infrastrutture di questo tipo, bisognerebbe valutare bene
quali poi possano essere gli effetti, non solo a livello ambientale
ma anche a livello umano.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK