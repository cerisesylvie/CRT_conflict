Consiglio Regionale della Valle d'Aosta - Oggetto del Consiglio n. 3223 del 10 gennaio 2008 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
PARTECIPAZIONE E INIZIATIVA POPOLARE
Referendum e iniziativa popolare
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3223 del 10 gennaio 2008 - Resoconto
OGGETTO N. 3223/XII - Presa d'atto della petizione per la
salvaguardia del "pratone" di Champoluc.
Petizione popolare: Salviamo il Pratone di Champoluc!
I sottoscritti sono residenti e villeggianti di Ayas, i quali
desiderano sottoporre all'attenzione di tutti gli Uffici competenti
una questione cruciale per la tutela paesaggistica ed ambientale di
Champoluc.
Nel corso di un incontro con il Sindaco del Comune di Ayas
tenutosi a Champoluc il giorno 9 agosto 2007, è emerso che sarebbe
intenzione dell'Amministrazione comunale destinare al posteggio di
camper una porzione significativa del cosiddetto "pratone", situato
in località Varasc a Champoluc.
Un'iniziativa del genere costituirebbe un vero e proprio
scempio sotto il punto di vista paesaggistico ed ambientale e
finirebbe per avere ripercussioni gravissime, in particolare sul
turismo di carattere familiare, che è una risorsa importante di
Champoluc.
Va sottolineato, infatti, che il "pratone" è un'area
incontaminata di straordinaria bellezza, situato all'inizio
dell'abitato di Champoluc, in direzione di Periasc. Si tratta di
una delle aree di maggiore pregio paesaggistico dell'intera
Regione, rimasta sino ad oggi miracolosamente intatta.
La zona di Champoluc detta "del pratone" è meta d'elezione
del turismo familiare, poiché in essa i bambini possono giocare in
piena libertà e sicurezza, percorrendo a piedi ed in bicicletta
stradine praticamente prive di traffico e trovando, appunto, nel
"pratone" l'approdo preferito dei loro giochi. La scelta di
destinare il "pratone" a posteggio di camper snaturerebbe
completamente l'area, che perderebbe irrimediabilmente le sue
caratteristiche di sicurezza e tranquillità.
Numerosi villeggianti si sentirebbero inevitabilmente spinti
a rivolgersi altrove, con ricadute di pubblicità negativa che
finirebbero per danneggiare notevolmente l'immagine di
Champoluc.
È paradossale constatare che proprio oggi, in un'epoca di
accresciuta (finalmente!) sensibilità paesaggistica ed ambientale,
Champoluc - anziché custodire gelosamente le proprie bellezze e
valorizzarne il potenziale di richiamo nei confronti di un turismo
che è sempre più alla ricerca di luoghi belli ed incontaminati -
mediti di deturpare irrimediabilmente un luogo incantevole, che
costituisce a buon diritto un "fiore all'occhiello" della località
stessa e dell'intera vallata.
Questa iniziativa si pone, tra l'altro, in contrasto
nettissimo con la tendenza, che ormai è comune di quasi tutte le
località di villeggiatura, a proteggere e valorizzare nella massima
misura le proprie ricchezze ambientali e culturali, come nel caso
del prato di Sant'Orso a Cogne tendenza che si radica nella
consapevolezza ormai diffusa che esse costituiscono la vera
"ricchezza" da salvaguardare ad ogni costo.
Confidiamo che l'Amministrazione regionale comprenda che il
progetto in discussione si pone in contraddizione con gli obiettivi
della tutela dell'ambiente e del paesaggio ad essa
affidati.
Ricapitoliamo per comodità i termini essenziali della
questione:
a) Il "pratone" costituisce una zona preziosa, incontaminata
e di straordinaria bellezza paesaggistica, non toccata
dall'urbanizzazione, che permette ai residenti ed ai villeggianti
di passeggiare in assenza di autoveicoli - a piedi, in bicicletta e
in carrozzina (sia bambini che persone con disabilità) -, l'area
offre inoltre diverse opportunità, quali, tra le altre, la
possibilità di organizzare giochi e di praticare lo sci di
fondo.
b) Il "pratone" costituisce inoltre un punto nevralgico di
collegamento fra mulattiere e sentieri che percorrono l'intera
vallata e sono rimasti fino ad oggi intatti. Ad esempio esso
permette un facile e confortevole accesso alla strada per
Mascognaz, al sentiero per Periasc, al Cimitero ed alla vicina
Cappella dedicata a Maria, meta annuale di processione, evitando la
trafficata strada provinciale.
Riepiloghiamo alcune conseguenze gravemente negative che
deriverebbero dalla realizzazione del posteggio di camper nell'area
prevista:
1) Il "pratone" così come oggi si presenta, è una
"istituzione" tra i villeggianti, uno dei luoghi più belli del
paese di Champoluc e dell'intera Regione, dal quale si gode una
bellissima vista da un lato verso la catena del Rosa e dall'altro
verso il Monte Zerbion; la presenza di un parcheggio per camper
deturperebbe oggettivamente ed irrimediabilmente il
paesaggio.
2) Per route Varasc (strada di accesso al "pratone"
dell'abitato di Champoluc) passerebbero ogni giorno numerosi ed
ingombranti veicoli rovinando la quiete dell'intera zona che
attualmente consente a tutti, ed in particolare a bambini, anziani
e persone con disabilità di spostarsi in piena tranquillità e
sicurezza a piedi e in bicicletta.
3) Di conseguenza la zona "del pratone" che si sviluppa
intorno a route Varasc e alle stradine adiacenti perderebbe ogni
attrattiva nei confronti del turismo familiare, che si rivolgerebbe
verso località in cui sia maggiormente rispettata la natura e data
una vera attenzione alle esigenze dei bambini.
4) Occorre inoltre considerare che l'area "del pratone" per
le caratteristiche descritte sarebbe ulteriormente e gravemente
deturpata dall'inevitabile impatto ambientale derivante da
scarichi, fumi e rumori. Ciò è incompatibile con la salute e il
benessere degli abitanti, che l'Amministrazione regionale indica
come uno degli obiettivi primari da tutelare in Valle
d'Aosta.
5) La piacevole pista di sci di fondo verso Periasc sarebbe
inevitabilmente compromessa, per cui a Champoluc rimarrebbe
un'unica pista di sci di fondo situata nella parte opposta del
paese.
Pertanto:
- Invitiamo codesta Amministrazione regionale e tutti gli
organi competenti ad adottare i provvedimenti necessari ad impedire
il grave ed irrimediabile danno ambientale e paesaggistico che
sarebbe sotto gli occhi di tutti, se il progetto in questione
venisse realizzato.
- Chiediamo che venga individuata nel Comune di Ayas un'area
che per ubicazione e impatto ambientale possa essere ritenuta
idonea ad ospitare camper.
Si allega la raccolta di firme alla presente petizione
popolare (All. 1)
Inoltre, a testimonianza dell'immediata mobilitazione
popolare contro l'iniziativa a cui ha fatto cenno il Sindaco di
Ayas nell'incontro pubblico del 9 agosto 2007, si allega una prima
spontanea raccolta di firme ad un testo iniziale di petizione alla
quale ha poi fatto seguito la messa a punto del presente documento
(All. 2).
Champoluc 10 agosto 2007
Alla Sovrintendenza regionale competente
e p.c. al Sig. Sindaco di Ayas, sig. Giorgio Munari
Siamo venuti a conoscenza della decisione
dell'Amministrazione comunale di Ayas di destinare al posteggio di
camper e roulottes una parte considerevole del cosiddetto "pratone"
situato in località Varasc a Champoluc. Ci permettiamo di
sottoporre alla vostra attenzione alcune considerazioni sulle
attuali modalità di fruizione dell'area.
a) Il pratone costituisce una zona preziosa, non ancora
toccata dall'urbanizzazione, che permette ai residenti ed ai
villeggianti di passeggiare, in assenza di autoveicoli, a piedi, in
bicicletta e in carrozzina per i portatori di handicap; l'area
offre inoltre diverse opportunità, quali, tra le altre, la
possibilità di organizzare giochi e di praticare lo sci di fondo,
ed è utilizzata in modo stabile da tutta la popolazione di
Champoluc e non soltanto dai residenti nella zona.
b) Il pratone permette un facile e confortevole accesso alla
strada per Mascognaz, alla strada pedonale per Periasc, passando
per il laghetto delle trote, al Cimitero ed alla Cappella dedicata
a Maria, Salus Infirmorum, meta di annuale processione, evitando la
trafficata strada provinciale.
Ci permettiamo ora di mettere in evidenza alcune conseguenze
gravemente negative che deriverebbero dalla realizzazione del
posteggio di camper e roulottes nell'area prevista.
1. Il pratone, così come oggi si presenta, è uno dei punti
più ameni del paese, dal quale si gode una bellissima vista sia
verso il Monte Rosa sia verso lo Zerbion; la presenza di un
parcheggio per camper e roulottes deturperebbe oggettivamente il
paesaggio. Notiamo che nessuno ha mai pensato di toccare il prato
di Sant'Orso a Cogne, che svolge funzione analoga a quella del
pratone di Champoluc.
2. Per route Varasc passerebbero ogni giorno numerosi
ingombranti veicoli che utilizzerebbero il ponte sito davanti a
quello che era l'albergo Alpi Rosa ed attraverserebbero la zona
residenziale dove passeggiano anziani e bambini. Notiamo che questa
strada è rimasta l'unica nel paese che possa essere utilizzata
liberamente dai bambini per andare in bicicletta.
3. L'inquinamento ambientale derivante da fumi, scarichi e
rumori è incompatibile con la salute ed il benessere degli
abitanti, che l'amministrazione indica come uno degli obiettivi
primari da raggiungere in valle nel prossimo futuro.
4. La piacevole pista di fondo verso Periasc verrebbe
definitivamente abbandonata. Notiamo che nel territorio di
Champoluc rimarrebbe un'unica pista di fondo dalla parte opposta
del paese.
5. La scelta del luogo non è adatta al posteggio di camper e
roulottes, anche perché si tratta di zona che in inverno è poco
soleggiata ed è particolarmente fredda.
Invitiamo la Sovrintendenza a prendere in seria
considerazione queste osservazioni, tenendo conto del grave ed
irrimediabile danno ambientale e paesaggistico che sarebbe sotto
gli occhi di tutti se la decisione in questione venisse
attuata.
Chiediamo agli organi competenti di individuare altre aree da
destinare al parcheggio di camper e roulottes, quali, ad esempio
quella in prossimità della zona attualmente occupata dalla cava per
l'acquedotto o quelle vicine al Cimitero di Champoluc che
potrebbero essere opportunamente piantumate per nascondere alla
vista il posteggio.
Seguono le firme di 1.589 cittadini
(Omissis)
Presidente
- In data 17 settembre è stata presentata a
questa Presidenza, ai sensi dell'articolo 36 del Regolamento
interno del Consiglio, una petizione popolare con la quale 1.589
cittadini chiedono che, a salvaguardia della zona del cosiddetto
"pratone" di Champoluc, siano individuate delle aree alternative da
destinare al parcheggio di camper e roulottes. A norma
dell'articolo 36, l'Ufficio di Presidenza con propria deliberazione
ha dichiarato ammissibile e ricevibile la petizione, ne ha avviato
l'istruttoria, richiedendo informazioni al Presidente della
Regione, all'Assessore al territorio, ambiente e opere pubbliche e
alla Commissione consiliare per l'assetto del territorio che, in
data 14 dicembre 2007, a seguito dell'audizione del Sindaco sia del
Comune di Ayas, sia dei firmatari ha presentato una relazione
sull'argomento. Ai sensi del 4° comma dell'articolo 36 del
Regolamento interno, pertanto la petizione è ora sottoposta
all'esame del Consiglio. Se non ho richieste di intervento, il
Consiglio prende atto.
Il Consiglio
Premesso che:
"In data 17 settembre 2007 è stata presentata alla Presidenza
del Consiglio, ai sensi dell'articolo 36 del Regolamento interno
per il funzionamento del Consiglio, una petizione popolare,
sottoscritta da 1589 cittadini, per chiedere che venga
salvaguardata la zona del cosiddetto "pratone" situato in località
Varasc di Champoluc, individuando aree alternative da destinare al
parcheggio di camper.
A norma del suddetto articolo 36, l'Ufficio di Presidenza,
con deliberazione n. 162/2007 del 28 settembre 2007, nel decidere
sulla ricevibilità ed ammissibilità della petizione, ne ha avviato
l'istruttoria con richiesta di informazioni al Presidente della
Regione, in quanto legale rappresentante della Regione,
all'Assessore al Territorio, Ambiente e Opere pubbliche, in quanto
competente in materia di tutela ambientale, e alla Commissione
consiliare per l'Assetto del territorio.
Ai sensi del quarto comma dell'articolo 36 del Regolamento
interno."
Prende atto
della petizione e della documentazione ad essa
relativa.
Allegati
(Omissis)
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK