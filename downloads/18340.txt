Consiglio Regionale della Valle d'Aosta - Oggetto del Consiglio n. 1433 del 12 luglio 2000 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ASSISTENZA SOCIALE
Precedente
Successivo
Resoconto integrale del dibattito dell'aula
Oggetto del Consiglio n. 1433 del 12 luglio 2000 - Resoconto
OGGETTO N. 1433/XI Situazione del "FOPAVA - Fondo
complementare per i lavoratori autonomi della Regione".
(Interrogazione)
Interrogazione Ricordato che in attuazione della legge
regionale 26.06.1997 n. 22 è stato istituito il "Fondo Pensione
Complementare per i Lavoratori Autonomi della Regione Autonoma
Valle d’Aosta (FOPAVA)";
Appreso che il numero dei cittadini che finora hanno aderito
all’iniziativa è di molto inferiore al numero minimo
di soggetti necessario per attivare l’operatività
del Fondo;
Ritenuto opportuno avere ulteriori elementi di giudizio al
riguardo;
il sottoscritto Consigliere regionale
Interroga
la Giunta regionale per sapere:
1) quanti soggetti hanno finora aderito al Fondo integrativo
"FOPAVA";
2) quali conseguenze crea il mancato raggiungimento del numero
minimo previsto per l’operatività del Fondo;
3) quale giudizio dà l’Amministrazione sui dati
emersi e quale futuro ritiene avrà il Fondo integrativo in
esame.
F.to: Curtaz
Président
La parole à l'Assesseur au budget, aux finances
et à la programmation, Agnesod.
Agnesod (UV)
Alla domanda n. 1:
"quanti soggetti hanno
finora aderito al fondo integrativo FOPAVA"
, le adesioni
raccolte ad oggi risultano pari a circa 300 unità, e non hanno
ancora permesso di raggiungere il numero minimo stabilito dalla
Commissione di vigilanza sui fondi pensione per completare l'iter
necessario per ottenere l'autorizzazione all'esercizio.
Il Consiglio di amministrazione provvisorio e l'Assemblea degli
enti associati al FOPAVA, costituita dai rappresentanti delle
associazioni di categoria del lavoro autonomo e delle libere
professioni, che hanno istituito il fondo, hanno recentemente preso
in esame la situazione venutasi a creare e le prospettive del
FOPAVA, dando mandato al Presidente e al Vicepresidente di
individuare eventuali ulteriori iniziative in grado di permettere
l'avvio del fondo e da portare poi all'approvazione
dell'assemblea.
Sulla seconda:
"quali conseguenze crea il mancato
raggiungimento del numero minimo previsto per l'operatività del
fondo"
, il mancato raggiungimento del numero minimo previsto
non dovrebbe comportare alcuna conseguenza dal punto di vista
pratico. Infatti, sulla base delle normative vigenti non viene
fissato un termine entro il quale raggiungere il numero minimo di
adesioni, ma viene solamente fissato un obiettivo in termini
numerici, che è stato quello concordato in un primo tempo in 1200,
che poi è stato ridotto a 7-800 circa. Certamente gli organi
amministrativi del fondo dovranno nei prossimi mesi assumere delle
deliberazioni in merito alla volontà e all'opportunità di
proseguire nell'iniziativa, nonché alle eventuali iniziative per
rilanciare il progetto, al fine di fornire delle risposte certe a
coloro che finora hanno dato la propria adesione al FOPAVA e a
tutti i potenziali interessati.
Per quanto riguarda l'ultimo quesito:
"quale giudizio dà
l'Amministrazione sui dati emersi e quale futuro ritiene avrà il
fondo integrativo in esame"
, c'è da dire che il fondo di
previdenza complementare per i lavoratori autonomi della Regione
autonoma Valle d'Aosta, il FOPAVA, è stato costituito su iniziativa
delle associazioni del lavoro autonomo e delle libere professioni e
sulla base degli accordi istitutivi dalle stesse sottoscritti,
secondo le modalità e le previsioni della normativa vigente in
materia a livello nazionale, e non è stato istituito in attuazione
della legge regionale n. 22/1997; questa legge è stata quella che
ha permesso alla Regione Valle d'Aosta di promuovere lo sviluppo
dei fondi di pensione integrativa a carattere territoriale e
mettere a disposizione gli strumenti necessari a supportare
l'avviamento e il funzionamento degli stessi.
Non ci sono solo in Valle d'Aosta questi fondi di lavoratori
autonomi e vedremo in seguito che in altre realtà hanno avuto delle
difficoltà di raccolta, dovute a delle motivazioni che vedremo
successivamente.
La Regione, a suo tempo, nella sua veste di datore di lavoro,
aveva affrontato le problematiche relative all'adeguamento alle
norme in materia di previdenza complementare della preesistente
forma di indennità integrativa di liquidazione a favore dei propri
dipendenti, e nella prospettiva della creazione del comparto unico
del pubblico impiego, considerando che in Valle d'Aosta gli oneri
del personale dipendente dei comparti scuola e sanità fanno carico
al bilancio regionale, si era da subito attivata affinché tutti i
dipendenti pubblici potessero aderire ad un fondo di pensione
integrativo a base territoriale.
La Regione inoltre, considerando che la problematica riguardante
la previdenza complementare avrebbe interessato tutte le categorie
di lavoratori dipendenti, aveva coinvolto le principali
associazioni imprenditoriali, affinché anche i datori di lavoro
privati aderissero all'iniziativa di costituzione di un proprio
fondo di previdenza integrativa.
Le analisi e gli studi propedeutici all'avvio dell'iniziativa
non avevano coinvolto inizialmente il mercato del lavoro autonomo
in relazione alla difficoltà di individuare, così come era previsto
dalle normative vigenti, i soggetti di carattere associativo
rappresentativi di tutti gli ambiti del lavoro autonomo e delle
libere professioni a livello regionale, che avrebbero dovuto
costituire il fondo e permettere l'adesione da parte dei lavoratori
delle diverse categorie.
Ulteriore difficoltà era inoltre rappresentata
dall'impossibilità di stimare la probabilità di adesione a progetti
di previdenza integrativa da parte dei lavoratori autonomi, unici
contribuenti ai fini previdenziali di sé stessi, e per i quali
pertanto si tratta di scelte assolutamente personali, e fino
all'effettiva entrata in vigore della riforma fiscale in materia il
1° gennaio 2001 non adeguatamente incentivate dalle norme in
materia fiscale attualmente in vigore. A differenza dei lavoratori
dipendenti, per i quali è prevista la quota di partecipazione e
anche di versamento del datore di lavoro, nel caso dei lavoratori
autonomi sono loro stessi che devono fare in maniera completa il
versamento a proprio carico.
La Regione comunque, anche su richiesta dell'Associazione di
categoria dei lavoratori autonomi di essere coinvolti nel progetto
di costituzione dei fondi a base territoriale regionale, ha
promosso l'iniziativa anche nel settore del lavoro autonomo, e dopo
aver valutato anche mediante un confronto con la Commissione di
vigilanza sui fondi pensione l'impossibilità di costituire un unico
fondo che includesse lavoratori autonomi e lavoratori dipendenti,
date le particolari norme che disciplinano l'adesione di questi
ultimi ai fondi di pensione integrativi, ha supportato tramite la
"Servizi previdenziale S.p.A." la costituzione e la successiva
promozione del FOPAVA.
In confronto con la Commissione di vigilanza sui fondi pensione
per la determinazione della soglia minima per l'operatività del
fondo, pari a circa 1200 unità, ridefinite poi in 800 unità, si era
poi basata sulle seguenti previsioni: associazioni di
rappresentanza aderenti al FOPAVA sono le associazioni del
commercio, alberghi e pubblici esercizi, con circa 5300 lavoratori
interessati, gli artigiani 4900, gli agricoltori 3000, i liberi
professionisti e artisti 593, associazione ingegneri 254, maestri
di sci, guide alpine, guide della natura 1350, Associazione stampa
valdostana 80, altre libere professioni 600, per un totale di circa
16.000 lavoratori interessati potenzialmente a questo discorso.
Le ipotesi di preadesione nella fase iniziale erano dell'8
percento del totale dei lavoratori, circa 1200 unità come detto
prima.
I dati emersi dalla campagna di raccolta delle adesioni al
FOPAVA non sono certamente incoraggianti, ma si inquadrano in un
contesto nazionale del tutto simile a quello valdostano, e questo è
importante sottolineare perché non è un caso particolare che c'è
stata nella nostra regione la non adesione da parte dei lavoratori
autonomi al proprio fondo di pensione integrativo, la Regione non
c'entra niente; sono partiti, hanno costituito, noi abbiamo dato il
supporto perché avevamo la legge che ce lo consentiva, ma sono
stati loro a farsi carico dell'iniziativa. Infatti anche i fondi
costituiti a livello nazionale, dicevo, dalle associazioni del
lavoro autonomo e delle libere professioni hanno ottenuto uno
scarso riscontro in termini di adesione, anzi, seppure in termini
assoluti il nostro numero di aderenti si è alquanto ridotto; se
valutato in termini percentuali rispetto alla platea dei potenziali
aderenti risulta più elevato della media dei fondi nazionali di
categoria.
Le motivazioni quali sono? Le motivazioni di questo ancora
scarso interesse da parte dei lavoratori autonomi nei confronti di
strumenti quali i fondi pensione integrativi sono individuabili
principalmente - questa è la nostra ipotesi - negli ancora scarsi
incentivi fiscali concessi a livello nazionale per favorire le
adesioni e lo sviluppo di questi fondi. Tale situazione dovrebbe
migliorare notevolmente a partire dal 2001, con l'entrata in vigore
di una legge che prevede questo tipo di specifico intervento.
Nella situazione dei lavoratori autonomi, che a differenza di
quelli dipendenti alimentano esclusivamente a loro carico i
versamenti ai fondi, nell'accesa concorrenza fatta dalle banche,
dalle assicurazioni, perché hanno operato in maniera abbastanza
pesante in questo contesto sia gli sportelli bancari, sia le
assicurazioni per impedire il decollo di questa forma di pensione
integrativa, che poi è un'altra cosa, è un discorso tecnico da fare
però non è l'oggetto dell'interrogazione, ma questa concorrenza
fatta dalle banche e dalle assicurazioni ai fondi promossi dalle
categorie è fenomeno che non avviene invece relativamente al
lavoratore dipendente e per questo speriamo che il FOPADIVA abbia
un altro successo. Poi esiste una difficoltà da parte delle
categorie stesse nel riuscire a supportare adeguatamente
l'iniziativa, alcune hanno anche inserito delle comunicazioni di
assicurazioni varie, quindi c'è stata molta confusione su
questo.
Sono convinto della buona fede da parte di tutti e credo che le
categorie sapranno prendere in mano questa situazione, visto che
non ci sono tempi di scadenza, sapranno raggiungere quel numero
minimo per far decollare questi fondi.
Però dovrà essere compito delle associazioni promotrici del
FOPAVA analizzare approfonditamente la situazione e le prospettive
del fondo, al fine di individuare le soluzioni più opportune
finalizzate a garantire ai lavoratori autonomi valdostani di tutte
le categorie la possibilità di accesso ad una previdenza
integrativa che è poi un investimento e una garanzia per il loro
futuro.
Président
La parole au Conseiller Curtaz.
Curtaz (PVA-cU)
Ringrazio l'Assessore per i dati che mi ha
fornito anche se non sono totalmente soddisfatto, e mi spiego.
L'Assessore mi ha dato intanto i dati dell'adesione al fondo
complementare, dicendo che di fronte ad un obiettivo fissato
originario di 1200 persone interessate al fondo, le adesioni sono
state di 300 circa. Poi ci sarebbe stata un'ulteriore riduzione del
numero minimo, ma siamo comunque meno della metà, circa un terzo,
delle adesioni anche in riferimento a questo numero minimo.
L'Assessore si è poi soffermato sulle cause di questo
fallimento, anche se ha auspicato che, non essendoci termini di
chiusura delle adesioni, il numero minimo potrebbe essere
raggiunto. Mi sembra una valutazione ottimistica perché normalmente
più passa il tempo, più sarà difficile convincere le persone ad
aderire al fondo.
Quello che mi ha meno soddisfatto è stata la risposta alla terza
domanda che ponevo, perché mi sembra che sia mancato il giudizio
politico su questa vicenda, perché ovviamente sono state le
categorie ad istituire i fondi, ad organizzarsi, ad attivarsi, però
in sintonia con una legge regionale e con una volontà politica che
era stata espressa da questo Consiglio regionale e che, per certi
versi, era anche condivisibile. Quindi la mia domanda era riferita
soprattutto ad un giudizio politico generale sull'intera tematica
dei fondi complementari.
E invece l'Assessore si è dilungato, anche se la materia è
interessante, a darmi tutta una serie di altre notizie. Lei mi è
sembrato un po', mi consenta la battuta, Assessore, in questo
periodo come Marcello Lippi, allenatore dell'Inter, che non avendo
Ronaldo e Vieri, gli tocca parlare di Cirillo e Brochi. La risposta
alla terza domanda è stata in questo senso.
Ritengo comunque che questa tematica sia di un qualche
interesse, perché coinvolge tutta una serie di soggetti, di
categorie; si diceva che fino a poco tempo fa, e credo che ancora
questo sia vero, che la previdenza integrativa sarà il futuro del
"welfare state", ma credo che i primi passi non siano incoraggianti
e quindi una riflessione su questo punto andrà fatta sia da parte
delle forze politiche, sia da parte dell'Esecutivo regionale.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK