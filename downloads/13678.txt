Consiglio Regionale della Valle d'Aosta - Oggetto del Consiglio n. 167 del 6 ottobre 1993 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 167 del 6 ottobre 1993 - Resoconto
OGGETTO N. 167/X - Acquisto, da parte della Regione, dell'intero
capitale della società Autoporto Valle d'Aosta. (Interpellanza)
Interpellanza - Venuto a conoscenza dell'autorizzazione della
Giunta regionale alla Finaosta S.p.A. per l'acquisto dell'intero
capitale della so­cietà Autoporto Valle d'Aosta S.p.A.;
Considerato che per l'operazione societaria è stata stanziata
la somma di 13.500.000.000;
il sottoscritto Consigliere regionale
Interpella la Giunta regionale per conoscere:
1) quale "importanza strategica" rivesta tale iniziativa per
lo sviluppo socio-economico della comunità valdostana;
2) con quali fondi si intenda provvedere all'acquisto del
totale pacchetto azionario dell'Autoporto Valle d'Aosta
S.p.A.
F.to: Enrico Tibaldi
Presidente -
La parola al Consigliere Tibaldi.
Tibaldi (LN) -
Con delibera di Giunta del 20
novem­bre 1992 è stato conferito alla Finaosta l'incarico di
elevare la propria partecipazione azionaria nella società Autoporto
Valle d'Aosta S.p.a. in misu­ra, diceva la delibera, "da garantirsi
il controllo della società stessa".
Sono seguite due perizie fatte da una società di revi­sione
molto nota, la "Arthur Andersen", di cui la prima in data 26
febbraio e la seconda in data 6 settem­bre 1993 che hanno valutato
in 13 miliardi e mezzo di lire l'ac­quisto dei due terzi del
restante capitale sociale. È seguito poi il Consiglio di
Am­ministrazione della Finaosta che il 13 settem­bre ha approvato
lo stanziamento in conformità con la perizia, prendendo atto che,
per l'assunzione del controllo, non era pos­sibile prescinde­re
dall'acquisto di tutte le azioni dei soci priva­ti.
Infine siamo arrivati alla delibera di Giunta, datata 20
set­tembre, sulla quale io ho proposto un'interpellanza, ove la
Re­gione autorizza la Finaosta a sottoscrivere la scrittura privata
per l'acquisi­zione del 66,67 percento di tutto il capitale sociale
e, dice la stessa delibera, "in misura da garantirsi comunque il
controllo della società".
Mi interesserebbe sapere a questo punto dall'Assessore
compe­tente qual è l'importanza strategica di questa iniziativa per
lo sviluppo socio-economico della comunità Valdostana e cioè quale
strategia comporta l'acquisto di questi due milioni e mez­zo di
azioni. Chiedo anche con quali soldi si intende venire in­contro a
questo impegno di spesa, visto che non mi sembra che brilliamo per
ricchezza in Valle d'Aosta; anzi abbiamo appena avuto una conferma
dalla Commissione bicamerale su alcuni emendamenti che hanno
bocciato l'abrogazione dell'emenda­mento che avrebbe eliminato la
riduzione dell'assegnazione sostitutiva.
Presidente -
La parola all'Assessore del bilancio
e delle fi­nanze Lévêque.
Lévêque (Ass.tec.) -
Credo che il tema richieda
una risposta un po' articolata per poterlo inquadrare nel suo
insieme.
La prima richiesta dell'interpellante riguarda la strategicità
di questa iniziativa per la nostra regione. Il quadro economico
attuale è obiettivamente difficile; convivono un momento di
re­cessione, uno stallo degli investimenti privati, una tensione
sul fronte occupazionale e un processo di
deindustrializzazione.
Il primo gennaio 1993 ha contribuito ad alimentare questa serie
di difficoltà mettendo in crisi un'attività che dava occupazione a
130 persone direttamente, più un altro centinaio, nell'indott. La
preoccupazione che si è posta l'Amministrazione regionale fin dalla
seconda metà del 1992, quando venne evidenziato con certezza che
l'applicazione delle norme Cee avrebbe fatto venire meno l'attività
di sdoganamento di frontiera, è stata quella di creare le
condizioni per rilanciare in quell'area delle attività produttive,
garantendo così una ripresa dei livelli occupaziona­li.
La prima considerazione svolta fu che l'area autoporto è
considerata un'area strategica per posizione, infatti è tra
l'au­tostrada proveniente da Torino, la futura autostrada del Monte
Bianco, il raccordo con il Gran San Bernardo ed è di fatto l'unico
snodo in Italia tra Paesi Cee e aree non Cee, cioè fra Francia e
Svizzera. È un po' quello che aveva fatto ritenere ai Romani che
era strategico fondare Aosta perché là c'era la con­fluenza tra le
due grandi arterie internazionali. Seconda ragio­ne per cui l'area
dell'autoporto è considerata strategica è la sua dimensione che è
di 120 mila metri quadri; aree su cui operare iniziative di
reinsediamento industriale, produttivo e di attività economiche di
simili dimensioni in Valle ce ne sono poche anzi, esclusa l'area
Cogne, quella dell'autoporto è di dimensioni asso­lutamente
rilevanti.
Terzo: la vocazione di quest'area, per le attività svolte in
questi ultimi anni, è una vocazione terziaria, di terziario
transfronta­liero specializzato in particolare per operazioni di
confine e di servizio.
Lo choc del primo gennaio 1993 ha provocato tre im­patti
rilevanti: il primo, economico, sulle attività che operavano e
producevano del reddito che è venuto meno; il secondo,
occu­pazionale, l'ho già detto, ha riguardato 130 occupati di cui
solo una minima parte ha proseguito l'attività, più tutto un
indotto che era stimabile intorno a 100, 120 addetti; il terzo
impatto infine è stato finanziario per lo choc, che si può stimare
in circa 600 miliardi, sulle risorse finanziarie della Regione.
La Regione quindi si è posta il problema di dare un piano, un
programma di ristrutturazione e di riconversione di quest'area
autoportua­le.
Esso per le ragioni a cui facevo riferimento prima a causa della
strategicità dell'area, si rivela complesso e non di breve periodo.
Sono state messe a fuoco le idee, è stato creato un gruppo di
la­voro che ha elaborato un progetto in cui sono stati messi a
fuo­co i contenuti del piano che, fra l'altro, è a disposizione di
tutti i consiglieri ed è stato ratificato dal Consiglio regionale
in data 13 aprile 1993 a seguito di una delibera della Giunta del
26 febbraio 1993. Questo piano individua i settori su cui orientare
la riconversione: del traffico merci, dei servizi e comunicazioni,
del terziario commerciale.
Il piano fissa le fasi di attuazione cioè le fasi di studio e di
pro­gettazione, di infrastrutturazione, di dotazione di reti
tecnolo­giche dell'area e le fasi di creazione delle vere e proprie
struttu­re modulari per insediamenti delle attività produttive.
Indivi­dua dei tempi e cioè il quinquennio 94/99 per la
realizzazione e un metodo di lavoro che è quello del concorso di
tutti i soggetti coinvolti e interessati fra i quali, e facevano
parte del gruppo di monitoraggio, i comuni di Pollein e di
Brissogne.
Secondo: i mezzi finanziari. È previsto che l'insieme di azioni
che il piano prevede, beneficino dei fondi comunitari; già i fondi
Interreg prevedono uno stanziamento di 13 miliardi già appro­vato
di cui 5 per il programma Italo-Svizzero e 8 circa per il programma
Italo-Francese. Sul programma Italo-Francese è stata spesata la
realizzazione del progetto.
Sarà indispensabile un concorso finanziario della Regione e un
intervento dei privati per quanto attiene al ruolo che il piano
prevede per loro. La terza cosa che il piano prevede è una
riconversione e rein­frastrutturazione di tipo soft: cioè non si
tratta di radere al suolo l'area attuale, fare i lavori e poi
riattivarla, ma di tendere modularmente al riammodernamento delle
infrastrutture mantenendo potenzialmente in essere l'attività.
Questi sono i ruoli che venivano quindi in qualche modo affidati
ai diversi soggetti: alla Regione il governo del processo, cioè la
funzione di pianificazione, di dotazione del sistema con una
strumenta­zione anche di incentivazione, e la funzione di controllo
perché quello che si verifica sia in linea con il piano.
Il ruolo della so­cietà Autoporto: diventa un ente che ha due
finalità principali, quella di concorrere a realizzare il piano, ma
in particolare a supportare la riconversione e il rilancio
dell'area e ad essere il gestore dell'area e di una serie di
servizi di base una volta che l'area infrastrutturata è popolata di
nuove attività; quindi muta anche la visione strategica della
società stessa.
Il terzo ruolo è quello delle imprese ed è il più importante,
quello per cui viene di fatto messo in atto questo piano. Le
im­prese hanno il ruolo di svolgere delle attività produttive
coe­renti con la vocazione dell'area, quindi legate al traffico
delle merci, ai servizi internazionali, alla comunicazione e al
terzia­rio commerciale, per generare reddito, posti di lavoro e
risorse finanziarie.
Questi sono gli obiettivi. Mi pare di poter dire che questo non
è un progetto semplice, che la Regione deve essere in grado di
governare e non di subire.
Questo ha fatto ritenere strategico avere come Regione il
controllo dell'area per poter avere il controllo delle decisioni
strategiche. Evidentemente non si tratta però di regionalizzare ciò
che invece potrebbe es­sere privatizzato, apparentemente in contro
tendenza rispetto a quello che in generale si discute in questo
momento nel Paese.
Si tratta di individuare in tutto il sistema quella che è la
com­po-nente strategica da mantenere sotto il controllo, cioè il
terri­torio, creando invece le condizioni perché i privati,
l'imprendi­toria locale e non, possano su di esso fare gli
investimenti rite­nuti necessari per ridare futuro alle occupazioni
e alle attività di quell'area.
Riguardo alla domanda che concerneva i fondi per l'acquisto, è
stata approvata dal Consiglio regionale e pubblicata sul
bollet­tino ufficiale del 2 giugno 1993 la legge regionale 26
maggio n.45 che prevede un rifinanziamento della gestione speciale
di Finaosta per 19 miliardi di lire, di cui una parte è destinata a
finanziare l'acquisto della maggioranza delle quote della socie­tà
autoporto.
Per la precisione, vorrei dire al Consigliere Ti­baldi che la
stessa delibera di autorizzazione a cui facevo prima riferimento
non impone a Finaosta di comperare tutto il 67 percento, ma fino al
67 percento qualora non sia possibile ac­quisire di meno, fermo
restando il fatto che l'obiettivo è quello di acquisire quote in
misura tale da assicurarsi il controllo della società.
Presidente -
La parola al consigliere Tibaldi.
Tibaldi (LN) -
Ringrazio l'Assessore per l'ampia
de­scrizione del progetto strategico di riconversione dell'area
rela­tiva all'autoporto però non posso considerarmi soddisfatto per
alcune ragioni che adesso andrò ad elencare.
Prima di tutto mi sembra che il ter­mine "strategico" sia
abusato da questa am­ministrazione; strategico è anche l'acquisto
di un milione di m2 dell'area Co­gne, strategico magari era stato
anche l'acquisto dell'area ex Multibox, ex Inteva a Pollein che
adesso giace inerte, inutiliz­zata e quindi mi sembra che dietro
questa paro­la si vogliano in realtà nascondere delle operazioni
che non so quanto siano condivisibili da un punto di vista
economico.
L'unica grossa speculazione mi sembra che in questo caso la
facciano i soci della società Autoporto; la società Autoporto Valle
d'Aosta ha cessato il suo ruolo nel mercato, la caduta delle
barriere doganali ha comportato una notevole diminuzio­ne del
traffico dello sdoganamento comunitario nella nostra regione
lasciando solamente un traffico extracomunitario e quindi solo
marginale sotto il profilo monetaristico, quindi si doveva in
qualche modo cercare la soluzione per alleviare l'onere a questi
soci.
Quali sono state le scelte dell'amministrazione? Non posso certo
imputare a codesta amministrazione certe scelte perché fanno parte
del passato, appartengono ad una eredità pesante che es­sa ha
acquisito, che però con un minimo di buon senso possono essere
corrette o rimediate.
Viene arricchito in maniera inevi­tabile il patrimonio
immobiliare della Regione che mi sembra già opulento; un recente
servizio televisivo ci ha illustrato quali sono le ricchezze
immobiliari della Regione che equivalgono ad oltre mille miliardi.
Siamo in trattativa per un altro milione di metri quadrati
nell'area, più altri 120.000 mila metri quadrati, più tutti gli
altri piccoli acquisti affrontati dagli enti locali che fanno sì
che la Regione abbia più la funzione di agente di com­pravendita
immobiliare piuttosto che un suo ruolo propulsivo dell'economia
locale.
Questa delibera non contiene solo un ac­quisto immobiliare, ma
anche una cessione di azioni, ciò vuol dire che la Regione Autonoma
Valle d'Aosta subentra nel capi­tale azionario dell'Autoporto
S.p.a. e quindi in tutte le sue si­tuazioni giuridiche attualmente
esistenti; quindi non si tratta solamente di valutare la questione
da un punto di vista mera­mente immobiliare, cioè materiale, ma
anche da un altro punto di vista.
La società Autoporto controlla e partecipa in altre 7 o 8
società e quindi la regione acquistando subentrerebbe in queste 7 o
8 società ed estenderebbe il suo controllo su una notevole fetta
imprenditoriale che prima faceva capo ad un pool di privati. Mi
sembra quindi che questo progetto in realtà di strategico abbia ben
poco; capisco che ci sono, sotto il profilo occupazionale, 130
dipendenti, molti dei quali chiedono ancora una risposta dalla
Regione per sapere quale sarà il loro futuro occupazionale, però il
progetto articolato e complesso descritto dall'Assessore mi sembra
ancora ricco di incognite e che debba essere analizzato con una
maggiore attenzione.
Mi sembra poi che questa iniziativa vada contro il buon intento
di privatizzazione dei fattori produttivi che aveva annunciato lo
stesso Presidente della Giunta nel documento programmatico in
occasione del suo insediamento. Non so se privatizzare vuol dire
u-tilizzare comunque e sempre i soldi dell'amministrazione
regionale.
Questa considerazione era venuta anche da alcuni altri
consiglieri quando nell'ultima seduta si parlava di
priva­tizzazione dello stabilimento Cogne. Non si può pensare di
pri­vatizzare con i soldi pubblici quindi dobbiamo renderci conto
che pianificare l'economia ha anche dei controsensi, contiene dei
pericoli, delle insidie che devono essere valutati più
atten­tamente.
Sostanzialmente io non considero questa operazione strategica da
un punto di vista economico e di pianificazione, ma la considero
semplicemente un'indennità di buona uscita per aver servito l'ente
regione per una decina di anni. Ora questo dinosauro, questo
pachiderma non serve più, allora ac­colliamolo alla regione che
magari riuscirà ad utilizzarlo. Io mi auguro che il progetto che è
stato approvato dal Presidente del Consiglio non ci riservi delle
amare sorprese. Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK