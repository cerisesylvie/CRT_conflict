Consiglio Regionale della Valle d'Aosta - Oggetto del Consiglio n. 813 del 22 ottobre 2014 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
FINANZA REGIONALE E LOCALE
Partecipazioni azionarie regionali
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 813 del 22 ottobre 2014 - Resoconto
OGGETTO N. 813/XIV - Interpellanza: "Applicazione della
normativa sulle quote di genere negli organi di amministrazione e
di controllo delle società partecipate o controllate dalla
Regione".
Presidente
- La parola al collega Guichardaz.
Guichardaz (PD-SIN.VDA) -
Grazie Presidente.
L'interpellanza che ci accingiamo a discutere ha come oggetto un
tema di cui si parla tanto, ma che alla fine trova sempre scarsa
applicazione, soprattutto nel nostro Paese. Il tema è quello
relativo alla rappresentanza di genere negli organi di
amministrazione e di controllo delle società pubbliche. In questo
specifico caso tratteremo la questione dal punto di vista delle
società controllate dalla Regione, cioè quelle in cui
l'Amministrazione regionale esercita un'influenza dominante o anche
per via indiretta, cioè attraverso società intermedie, controllate
a loro volta dalla Regione.
Perché ci poniamo il problema della rappresentanza di genere nei
CdA? Intanto perché è un obbligo di legge; le norme che
regolamentano la presenza di genere nei CdA delle società
controllate dalla pubblica amministrazione sono diventate operative
nel nostro Paese a seguito dell'emanazione del DPR 251 del 2012, ed
erano già state rimandate da una precedente legge del 2011, mi
sembra la 120, e poi perché noi, del PD-Sinistra VdA, siamo
convinti che le cosiddette "quote" possano avere ricadute positive
sull'occupazione femminile che, come sappiamo, è fortemente
penalizzata rispetto a quella maschile, sia dal punto di vista
dell'accesso al lavoro, sia della qualità dell'occupazione. Ci sono
interessanti studi che attestano come organizzazioni in cui è
presente ai propri vertici una consistente rappresentanza femminile
siano in grado di contribuire ad alimentare l'occupazione femminile
attraverso una maggior attenzione alle "politiche di genere", cioè
alle politiche aziendali in questo caso.
Nel documentarmi per questa iniziativa, mi è capitato fra le
mani un interessante articolo (che definirei un piccolo saggio) de
lavoce.info
intitolato "La quota di genere due anni dopo",
da cui emerge come la cosiddetta
"diversity"
sia ormai
considerata elemento chiave per il successo di un'organizzazione e
anche per il successo e la conduzione di un'azienda...vi invito a
cercarlo su Internet, perché è davvero una lettura illuminante.
Questo studio rileva come le aziende in cui è presente una massa
critica di donne nei propri assetti di vertice...per "massa
critica" si intende la presenza di almeno tre donne in questo caso,
ma poi aggiungerò altri elementi, nei Consigli di amministrazione,
o comunque ai vertici delle aziende...dicevo che questo studio
rileva come le aziende in cui è presente una massa critica di donne
nei propri assetti di vertice abbiano un andamento migliore delle
altre, una maggior possibilità di cambiare il CEO, cioè
l'amministratore delegato, quando la
performance
è bassa,
oltre (dice proprio così l'articolo)
"a una possibilità almeno
doppia di richiedere ulteriori informazioni e di prendere
un'iniziativa"
. Quindi le aziende che hanno al loro vertice una
buona rappresentanza del genere femminile, hanno degli
atout
che le aziende solo rappresentate da maschi non hanno. Il 5 marzo
del 2012, la Commissione europea ha pubblicato una relazione
sull'equilibrio di genere nei Consigli di amministrazione, in cui
rileva che, come mostrato dai dati attualmente disponibili,
l'equilibrio di genere ai vertici aziendali incide positivamente
sulle prestazioni delle imprese, sulla competitività e sui
profitti. Questa relazione cita in proposito uno studio della
McKinsey & Company, che è una grossa società di consulenza e di
direzione, in cui si legge, ad esempio, che le società con
rappresentanza paritaria in questo caso realizzano profitti del 56
percento superiori rispetto a quelle a conduzione unicamente
maschile. Inoltre, un'analisi condotta da un'altra grande società,
la Ernst & Young, sulle 290 principali società quotate in
borsa, mostra che le imprese con almeno una donna nel Consiglio di
amministrazione realizzano utili decisamente più elevati rispetto a
quelle in cui le donne sono del tutto assenti dai vertici
aziendali.
Ora, al di là della mia personale convinzione che questi dati e
le considerazioni appena lette abbiano una loro intrinseca
oggettività, resta il fatto che una norma dello Stato ha
regolamentato in merito, e quindi che deve essere necessariamente
recepita. Cosa dice il DPR 251 del 2012, in buona sintesi? Dice che
negli organi di amministrazione e di controllo deve essere prevista
una quota di genere che, a regime, deve corrispondere ad almeno un
terzo dei componenti (il 33 percento dei componenti)...poi vi è la
regola dell'arrotondamento per eccesso all'unità superiore, ma non
è che possiamo prendere componenti a part-time. Va detto, a onor
del vero, che in fase di prima applicazione, cioè al primo rinnovo
successivo all'entrata in vigore della norma, la quota può essere
del 20 percento, con arrotondamento sempre all'unità superiore
(quindi al primo rinnovo, dopo l'entrata in vigore della norma,
cioè dopo il 2012, è possibile che la quota di genere sia ridotta a
un quinto); ciò vale tanto per i Consigli di amministrazione quanto
per i sindaci effettivi e quelli supplenti. La norma, tra l'altro,
dispone che le sostituzioni in corso di mandato devono essere
effettuate tenendo in conto le regole di cui sopra; quindi, se si
deve sostituire un amministratore o un sindaco dev'essere garantito
il rispetto della quota di partecipazione di genere meno
rappresentato. Naturalmente queste nuove regole sulla composizione
degli organi collegiali vanno inserite negli statuti delle società
controllate sin da subito...almeno, diciamo che la norma ha
un'interpretazione diretta (così dicono). Per capirci, gli statuti
dovrebbero - siccome la norma è applicativa da due anni - già aver
al loro interno l'adeguamento al DPR 251 del 2012 in materia di
quote.
L'interpellanza chiede, quindi, oltre a notizie circa il
recepimento negli statuti di queste quote, se vi sia notizia di
società controllate dalla Regione che hanno subito diffide o
segnalazioni agli organi competenti, al Presidente del Consiglio o
il Ministro delegato per le pari opportunità (l'Autorità vigilante,
in questo caso), e magari, già che ci siamo, può essere l'occasione
per capire se ogni società ha adempiuto all'obbligo di
comunicazione relativamente alla composizione societaria e
dell'eventuale mancanza di equilibrio di genere, perché la norma
dice che le società devono comunque fare comunicazione e comunicare
se, all'interno dei propri Consigli di amministrazione, manca
appunto la quota di genere (questo lo deve fare l'Autorità
vigilante). Attenzione, perché anche le modificazioni e le
sostituzioni in corso di mandato, quindi in quel Consiglio di
amministrazione in cui c'era l'Assessore Marquis, mi sembra quello
della RAV, siccome c'è stata una sostituzione, avrebbe dovuto
essere inviata comunicazione all'Autorità vigilante delle
modificazioni. Approfitto dell'iniziativa per dire che il DPR 251
prevede che chiunque vi abbia interesse può segnalare agli organi
vigilanti il mancato rispetto degli obblighi posti dalla legge.
Siamo cioè in presenza di una forma di controllo "a carattere
diffuso" (mi pare che tecnicamente si chiami così); quindi chiunque
abbia interesse - e io penso che tutti possano avere un interesse
diretto a che vengano rispettate le quote - può comunicare
direttamente al Ministero per le pari opportunità eventuali deficit
o irregolarità.
In conclusione, credo che l'Amministrazione regionale debba
farsi garante, anche in fase di nomina e di rinnovo degli organi di
amministrazione, del rispetto rigoroso della norma, magari anche
anticipando la regola, che a mio parere è regola di civiltà
rispetto a quanto disposto dalla norma. Con questo voglio dire che,
se anche al primo rinnovo si rinnova tenendo conto del 33 percento,
non è che ci offendiamo, eh! Sarebbe bello vedere una netta svolta
nelle politiche di genere, a cominciare proprio da casa nostra.
Grazie.
Presidente -
Grazie. La parola al Presidente della
Regione.
Rollandin (UV) -
Sì, grazie Presidente.
Le considerazioni che sono state fatte dal collega hanno messo
in luce le ragioni per le quali si è arrivati a questa
determinazione - vorrei sottolinearlo - per quanto riguarda le
società "controllate". Infatti la disposizione in materia di parità
di accesso agli organi di amministrazione e il controllo delle
società controllate dalle pubbliche amministrazioni è previsto -
come lei ha ricordato - dal decreto 251, pubblicato sulla Gazzetta
ufficiale n. 3 del 28 gennaio 2013. A proposito quindi di queste
società, le società controllate che noi abbiamo sono: la Casino de
la Vallée, la SITRASB, la Finaosta, la Società di Servizi Valle
d'Aosta (che sono quelle controllate dalla Regione), e poi abbiamo
l'IN.VA. e la Servizi Previdenziali. Queste sono le società
controllate, quindi per quanto riguarda le altre non entrano in
questa logica...lo dico perché per esempio la RAV non entra in
questa logica.
Rispondo quindi alle domande per queste società che le ho
ricordato. Tutte le società controllate dalla Regione si sono
adeguate a questo dispositivo e hanno nominato gli organi societari
nel rispetto della normativa della parità di accesso, man mano che
si è giunti - come lei ha ricordato - al rinnovo degli stessi. Ad
oggi, a queste mancano l'IN.VA., la Società di Servizi e la Servizi
Previdenziali; lo stesso è avvenuto per la società controllata
Finaosta, e tutte hanno avuto il discorso del 33 percento. Voglio
dirle che - lei l'ha ricordato - che nel primo rinnovo si potrebbe
avere il 20 percento, ma noi non abbiamo fatto così per la Società
di Servizi Valle d'Aosta, abbiamo messo il 33 percento, quindi
abbiamo rispettato questo. Pertanto, come lei auspicava, l'abbiamo
già fatto, abbiamo mantenuto questa logica che lei ha voluto
ricordare. L'articolo 5 del DPR del 2012 stabilisce che non devono
derivare nuovi maggiori oneri tra l'altro a carico della finanza
pubblica, fermo restando che le nomine sono state fatte nel
rispetto delle norme in materia di accesso, le società
provvederanno pertanto ad adeguare gli statuti alla prima assemblea
straordinaria che sarà convocata per altre necessità.
"Se è a conoscenza di segnalazioni dal Dipartimento per le
pari opportunità di presunte irregolarità"
: non ci sono ad oggi
segnalazioni di questo genere al Dipartimento per le pari
opportunità, per nessuna società controllata dalla Regione e da
Finaosta. Vi è stato un unico caso nel 2013 legato ad una errata
interpretazione della norma per quanto riguarda il rinnovo del
Collegio sindacale di NUV. Erano state nominate due donne sindaci
effettivi e due uomini sindaci supplenti e ci è stato detto di no,
che devono essercene uno e uno, uno e uno, e non due e due, quindi
si è corretto poi successivamente. Questo è l'unico caso dove c'è
stata un'incomprensione segnalata, e quindi la società ha
provveduto chiaramente a modificare nel senso voluto dalla
norma.
"Se vi è l'intenzione di sollecitare la pronta
applicazione"
: come ho detto, essendo già attivato per tutti,
non ci sono elementi da aggiungere, in quanto le segnalazioni in
tal senso sono state date ed è stata data puntuale attuazione a
tutte le società controllate. Grazie.
Presidente -
La parola al collega Guichardaz.
Guichardaz (PD-SIN.VDA) -
Grazie Presidente.
Ha fatto bene a chiarire, differenziare tra società collegate e,
diciamo, società controllate regionali. È vero anche, cito a
memoria, non so se è la legge proprio dell'anno prima (la 120) che
prevede che tutte le società quotate - mi sembra - debbano comunque
adeguarsi alla normativa. Infatti è successiva a quella sulle
società controllate ai sensi del 2359 del Codice civile, è
successiva perché rimandata dalla legge quadro, quindi tutte le
società devono adeguarsi...parlo delle società quotate, eh, tutte
le società devono adeguarsi alla regola...adesso poi vediamo, le
dicevo, approfondiamo poi la norma.
In ogni caso, io credo che, siccome la Regione ha capacità, anzi
ha diritto di nomina e le nomine sono indicate su questo elenco che
è presente su Internet, io credo che nulla tolga alla Regione se
nelle nomine che la Regione fa all'interno anche delle società non
controllate si prende la briga...e comunque la Regione si prende
l'impegno di rispettare, quantomeno nelle nomine di spettanza della
Regione, le quote di genere per i motivi che avevamo detto. Io vi
faccio vedere, questo è l'elenco, lo potete vedere da lontano, si
vede poco, ma fondamentalmente le donne nelle società sono quelle
che sono state evidenziate...direi che sono pochissime...guardate,
quelle evidenziate in verde sono quelle dove il compenso è
gratuito. Tra le altre cose, oltre ad essere poche, la maggior
parte delle donne presenti nei Consigli di amministrazione non
usufruiscono di compensi o solo di spese documentate. I grandi
nominati, cioè coloro che vengono nominati, a fronte di consistenti
prebende, purtroppo sono uomini. È probabile che in Valle, siccome
la Valle è speciale e ha delle peculiarità rispetto alle altre
Regioni, è probabile che non ci siano delle donne sufficientemente
capaci per ricoprire posti di responsabilità, altrimenti non mi
spiegherei come mai la Regione continui a nominare tra l'altro
sempre gli stessi, sempre questi uomini, molti dei quali iscritti a
partiti politici, molti dei quali provenienti direttamente da
attività magari anche consiliari, Consiglieri o addirittura
amministratori delegati, che a volte percepiscono retribuzioni che
si avvicinano addirittura ai 100 mila euro.
Io credo quindi che noi dobbiamo oggi fare un ragionamento che
non vada solo nella direzione di dire: facciamo le belle
manifestazioni sulla violenza di genere, facciamo gli studi
su...che ne so io...sui servizi per le donne, per l'accesso al
lavoro, eccetera, ma dobbiamo cominciare a fare delle azioni
concrete. Siccome siamo noi che nominiamo, e siccome è la Giunta
che nomina i propri componenti all'interno dei Consigli di
amministrazione e all'interno dei Collegi sindacali, io credo che
una regola e un'autoregolazione delle nomine debba avvenire proprio
per dare una svolta e per cambiare davvero un approccio che fino ad
ora, francamente, oltre che una politica...e basta che guardiamo
intorno, vediamo quante donne sono rappresentate all'interno della
massima assise, della massima istituzione regionale, oltre che una
politica diciamo maschilista in tutto e per tutto...beh, almeno per
quanto riguarda l'amministrazione di aziende che dovrebbero
funzionare e nelle quali sarebbe opportuno portare un contributo
anche di novità, forse è il caso che cominciamo a ragionare in
questo senso. Grazie.
Presidente -
Punto 30 all'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK