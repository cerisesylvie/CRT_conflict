Consiglio Regionale della Valle d'Aosta - Oggetto del Consiglio n. 152 del 30 marzo 1981 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 152 del 30 marzo 1981 - Resoconto
OGGETTO N. 152/81 - NOTIZIE SULL'ITER LEGISLATIVO DELLO SCHEMA
DI DISEGNO DI LEGGE STATALE CONCERNENTE LA REVISIONE
DELL'ORDINAMENTO FINANZIARIO DELLA REGIONE VALLE D'AOSTA.
(Interpellanza)
Presidente
- Do lettura dell'interpellanza presentata dai
Consiglieri Tonino, Mafrica e Péaquin:
INTERPELLANZA
DOPO un mese dal parere favorevole espresso dal Consiglio
regionale dello schema di disegno di legge concernente la revisione
dell'ordinamento finanziario della Regione, non si hanno notizie
della sua approvazione da parte del Consiglio dei Ministri;
VISTO il carattere di urgenza che tale provvedimento riveste
per l'attività della Regione, e tenuto conto dei frequenti incontri
promossi dal Presidente della Giunta;
i sottoscritti Consiglieri regionali
INTERPELLANO
il Presidente della Giunta regionale per conoscere:
1) quali pronunciamenti favorevoli si sono finora avuti da
parte dei singoli Ministeri e qual è l'atteggiamento nei confronti
delle richieste avanzate dal Consiglio regionale;
2) quali tempi si prevedono per l'invio da parte del Governo
del provvedimento all'esame del Parlamento.
Presidente
- Illustra l'interpellanza il Consigliere
Tonino, ne ha facoltà.
Tonino
(PCI)
- Noi avevamo rivolto
un'interpellanza al Presidente della Giunta perché nella seduta del
12 marzo, reduce da uno dei suoi tanti viaggi nella capitale, il
Presidente della Giunta aveva informato il Consiglio sull'iter del
progetto di legge per il nuovo riparto fiscale, ed aveva affermato
che l'oggetto doveva essere iscritto all'ordine del giorno del
Consiglio dei Ministri probabilmente nella prossima seduta - queste
erano le parole del Presidente della Giunta, - seduta prevista a
distanza di pochi giorni.
Il tempo però è passato e, invece di notizie sulla approvazione
del disegno di legge, abbiamo notizie di un Governo sempre più
traballante, pieno di difficoltà, un Governo che si sta
preoccupando più di pensare a chi dovrà succedere a Forlani
piuttosto che di affrontare problemi importanti. Cresce perciò
nella Regione la preoccupazione che questo disegno di legge non sia
approvato dal Governo. E, per sollevare quali sono i dubbi e le
perplessità che sono presenti nella Regione, io non uso il
"Travail" per spirito di parte, ma uso un articolo che è apparso
sul "Corriere della Valle", che mi sembra faccia abbastanza bene il
punto sulle preoccupazioni che si sentono nell'opinione pubblica,
tra i Consiglieri stessi, fra le forze politiche.
Le questioni fondamentali sono queste: la prima, sembra che il
nuovo ordinamento finanziario debba essere rivisto, compresso, dice
l'articolista del "Corriere della Valle", e sembra che il Governo
abbia chiesto di rivedere le cifre per ridiscuterle. Questo è un
primo interrogativo, angosciante.
Il secondo interrogativo è che, forse, per la troppa pubblicità
fatta allo schema di riparto, incauta pubblicità fatta in un
momento in cui tutto doveva essere ancora definito, sembra che
altre Regioni abbiano sollevato il problema del riparto per le
altre Regioni a statuto speciale; in particolare la Regione Sicilia
deve aver fatto garbatamente notare che quel tipo di riparto
potrebbe essere applicato anche a quella Regione.
Il terzo interrogativo, che a dire il vero è rivolto sì al
Presidente della Giunta, ma, se risponde l'Assessore Ramera va
altrettanto bene, riguarda il fatto che l'aver preso in mano la
questione del riparto il Presidente della Giunta Andrione sembra
abbia chiuso alcune porte politiche che, invece, sono normalmente
spalancate all'Assessore Ramera. E allora la nostra preoccupazione
è questa: non vorremmo che questo osso sia tenuto soltanto dal
Presidente della Giunta, e ci sia un disimpegno invece
dell'Assessore Ramera. Noi chiediamo che le porte spalancate
all'Assessore Ramera siano utilizzate affinché anche il Presidente
della Giunta Andrione riesca ad avere i colloqui necessari affinché
il riparto sia fatto proprio dal Governo.
In conclusione, le questioni poste nella interpellanza sono
queste: esistono perplessità da parte di alcuni Ministeri? Se
esistono, da parte di quali Ministeri? E, in ultimo, data la
estrema necessità ed urgenza di approvazione da parte del Governo
di questo schema di disegno di legge, viste le condizioni di
instabilità del Governo stesso, entro quali tempi, e quali
assicurazioni ci sono affinché lo schema del riparto sia approvato
al più presto dal Governo stesso?
Presidente
- Risponde l'Assessore alle Finanze, Ramera,
ne ha facoltà.
Ramera
(DC)
- Dirò subito che il Consigliere
Tonino ha sollevato un mucchio di interrogativi, per cui non so se
me li ricorderò tutti. Comunque, dato che gli interrogativi, o
certe perplessità, gli provengono da un articolo pubblicato dal
"Corriere della Valle", ci terrei veramente a sapere chi lo ha
scritto, perché molto probabilmente mi servirei dell'articolista
per vedere come portare a termine questa operazione, visto che sa
tante cose.
Altro punto da sgombrare subito è quello che il Presidente della
Giunta e l'Assessore alle Finanze avrebbero seguito strade diverse
a Roma. Il giorno 5 marzo il Presidente della Giunta e il
sottoscritto venivamo ricevuti dal Ministro Andreatta il quale
aveva già dato incarico al Sottosegretario Mannino di dirimere le
ultime richieste del Consiglio regionale formulate, mi sembra il 16
del mese scorso, approvando la proposta inviataci dai Ministri
competenti.
In data 11 marzo, con il Presidente della Giunta, abbiamo visto
il Sottosegretario Mannino, con il quale avevamo impegno di
rivederci il giorno successivo, per cui, forse, quando io telefonai
al Presidente della Giunta egli aveva già risposto in Consiglio
regionale. Comunque il 12 marzo con il Sottosegretario Mannino si
raggiungeva l'accordo che il riparto fiscale non veniva toccato in
alcuna riga, per evitare appunto ritardi, e veniva accettata da
parte del Ministero del Tesoro una norma transitoria per liquidare
il passato con la cifra di 50 miliardi.
Il fatto della Regione Sicilia che possa aver garbatamente
sottolineato qualcosa in merito, mi veniva smentito dallo stesso
Sottosegretario Mannino, in quanto proprio egli, siciliano ed ex
Assessore alle Finanze della Regione Sicilia, mi faceva notare che
era impossibile per la Sicilia seguire l'iter della Valle d'Aosta
poiché, essendo indette le elezioni il 21 giugno, molto
probabilmente le trattative le avrebbe riaperte verso fine anno.
Quindi, purtroppo, erano spiacenti di non poter mandare i due
riparti insieme, cosa che avrebbe fatto molto comodo a noi, vista
la potenza della Regione Sicilia in termini di presenza in
Parlamento.
Comunque, la settimana successiva, che avrebbe dovuto essere
quella in cui il documento doveva pervenire al Consiglio dei
Ministri, era la stessa settimana in cui avveniva la famosa
tempesta valutaria, per cui lo stesso venerdì venivo informato che
il documento era fermo sul tavolo del Ministro Andreatta in attesa
degli sviluppi della situazione economica del paese, fatto che non
è stato ancora risolto oggi, tanto è vero che pochi minuti fa il
Capo della Segreteria del Ministro, mi diceva di non potermi dare
una risposta, non sul riparto, cioè sul documento, ma sul quantum
del passato. Questo quantum verrà definito nel corso dei prossimi
giorni, tanto è vero che domani sera, al massimo mercoledì, andrò a
Roma per verificare se nulla è mutato nelle misure che il Governo
ha preso proprio per le ristrettezze della congiuntura e per la
ricerca di quelle famose migliaia di miliardi che mancano. Nei
prossimi giorni, quindi, dovrebbe essere risolto il problema di
questo quantum.
Io mi sono anche preso carico, personalmente, di dire che non ne
facciamo una questione di vita o di morte in questo momento, perché
i 50 miliardi andrebbero giustificati sull'art. 12 dello Statuto;
quindi saremmo anche disponibili ad un rinvio di questa richiesta a
tempo migliore, se non è proprio possibile in questi giorni, purché
il riparto vada avanti. Proprio perché condivido appieno le
motivazioni, le perplessità e le preoccupazioni del Consigliere
Tonino, in quanto tutti leggiamo i giornali oggi giorno, sappiamo
benissimo che corriamo a tempi stretti per l'approvazione del
riparto fiscale. Altrimenti dovremmo nuovamente riaprire il
discorso, però sarebbe già importante che il documento venisse
approvato la prossima settimana dal Consiglio dei Ministri;
infatti, in tal caso, qualunque cosa accada - il Governo potrebbe
rimanere in piedi o potrebbe cadere - il Parlamento riceverebbe la
legge da votare.
Credo di aver risposto a tutto. Ritengo che potrò essere più
preciso ancora, se mi sarà possibile, nel Consiglio di mercoledì e
giovedì, se entro giovedì avremo sciolto questo nodo. Comunque io
non metto mai la mano sul fuoco, però confuto qualunque
preoccupazione riguardo al riparto in sé, come documento, perché
l'unica preoccupazione riguarda il passato, quella preoccupazione,
appunto manifestata dal Consiglio regionale.
Presidente
- La parola al Consigliere Tonino per la
replica.
Tonino
(PCI)
- La nostra insoddisfazione deriva
dal fatto che ogni volta che la Giunta viene interrogata sul
problema del riparto risponde, come al solito, che è questione di
pochi giorni. Già l'altra volta sembrava che tutto fosse definito e
che il lunedì successivo la cosa sarebbe andata al Consiglio dei
Ministri; oggi scopriamo che anche sulla cifra dei 50 miliardi, per
sanare il passato, la discussione è aperta e l'Assessore si recherà
nei prossimi giorni a Roma.
Sul fatto che il riparto non sia stato rimesso in discussione,
esprimiamo evidentemente un giudizio positivo; sul fatto che la
cifra su cui si discute per sanare il passato sia di 50 miliardi
altrettanto, perché ho sottomano l'emendamento che abbiamo
presentato noi, ed era proprio di 50 miliardi. Ecco, questa è,
evidentemente, un'impostazione che ci trova concordi.
Quello che bisognerebbe fare, secondo noi, è di tenere un
atteggiamento nei confronti dei Ministri, nei confronti del
Presidente del Consiglio dei Ministri, che sia più chiaro agli
occhi dell'opinione pubblica. Non portano certamente vantaggio
questi misteri dei viaggi continui a Roma, senza una spiegazione
sul fatto che in questo momento la Giunta nel suo complesso, la
Regione nel suo complesso, sta trattando sulla opportunità di avere
il nuovo riparto e di avere anche una sanatoria sul passato.
È necessario secondo noi, che questa posizione dignitosa della
Giunta, che rappresenta in questo caso tutto il Consiglio, sia
fatta conoscere per evitare che si alimentino nella Regione
perplessità e preoccupazioni, che invece sono largamente diffuse.
La nostra opinione, lo ripeto un'altra volta, è che in un'azione di
questo tipo debbano essere coinvolti tutti; anche se non siamo
ancora in una fase parlamentare, anche il Deputato e il Senatore
della Valle d'Aosta, anche altre forze politiche che all'interno
del Governo sono presenti, possono fare tutta l'azione necessaria
affinché il provvedimento sia rapidamente approvato dal Consiglio
dei Ministri. Ecco, questo è l'unico appunto, che è un appunto
importante, che facciamo all'azione che finora è stata svolta
dall'Assessore e dal Presidente della Giunta.
(Intervento
dall'aula fuori microfono).
Allora mi spiego ancora meglio: siccome i rapporti tra i
Ministri sono quelli che tutti conosciamo dalla lettura dei
giornali, io vorrei che in questo caso, fossero coinvolti tutti i
Ministri, affinché non ci sia poi il Ministro che dice di no per
far dispetto ad Andreatta rispetto ad altri problemi. Questa azione
di carattere più unitario, secondo me, in una questione di questa
natura, è molto importante.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK