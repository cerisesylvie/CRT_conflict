Consiglio Regionale della Valle d'Aosta - Oggetto del Consiglio n. 1012 del 11 febbraio 2015 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
DEMANIO E PATRIMONIO REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1012 del 11 febbraio 2015 - Resoconto
OGGETTO N. 1012/XIV - Interpellanza: "Valorizzazione del
patrimonio immobiliare regionale ubicato nel Comune di
Cogne".
Presidente
- Per l'illustrazione, la parola al
Consigliere Guichardaz.
Guichardaz (PD-SIN.VDA)
- Grazie Presidente.
Torniamo a parlare di un argomento di cui ci siamo occupati
varie volte, e cioè di valorizzazione del patrimonio immobiliare
regionale. Questa volta usciamo un po' dai confini di Aosta, per
occuparci degli immobili di proprietà regionale ubicati nel comune
di Cogne, in particolare una zona un tempo nota come "villaggio
Cogne".
Con la nostra interpellanza chiediamo ragguagli circa il
prospettato piano di recupero di alcuni edifici acquistati in
passato dalla Regione. Ho letto i resoconti dei vari dibattiti
fatti in occasione dell'acquisto di questo grosso blocco di
edifici, di cui il proprietario più significativo fu la Sofinpar
S.p.A., la società finanziaria di partecipazione del gruppo IRI. Mi
sono fatto l'idea, e correggetemi se non dico giusto, visto che è
la prima volta che mi occupo proprio di questo argomento specifico,
che l'operazione fu conclusa con il preciso obiettivo di riportare
in vita, di non lasciare andare all'impietosa azione del tempo,
quello che è anche un pezzo di storia della comunità
cogneinze
. Ciò che giustificò l'acquisizione nel patrimonio
regionale degli immobili di proprietà della Sofinpar S.p.A., atto
importante, ma non il solo di un più complesso piano di
acquisizione...ad esempio, la Caffetteria Villaggio Minatori,
caffetteria-ristorante-bar Villaggio Minatori fu acquistata più di
una decina di anni prima direttamente dalla Cogne, che mi pare che
allora si chiamasse Nuova SIAS S.a.s., mentre il complesso ex
Onarmo fu acquistato quattro anni dopo l'operazione Sofinpar,
questo solo per dare anche un'idea della complessità di quel piano
di acquisizione di quelle proprietà...dicevo, che ciò che
giustificò l'acquisizione nel patrimonio immobiliare regionale
degli immobili ubicati in quella zona fu proprio - e lo leggo dagli
atti del Consiglio regionale del 1995, anno in cui si concluse
l'operazione di acquisto dalla Sofinpar - la necessità di
restaurare, di ristrutturare gli edifici che facevano parte
dell'antico Villaggio dei Minatori di Cogne secondo un progetto
complessivo di valorizzazione, di riqualificazione, di
rivitalizzazione dell'area. Leggo, dai resoconti dei vari dibattiti
consiliari che si sono dipanati prima e dopo quella data, e
sicuramente mi sono fatto anche un'idea molto sommaria,
essendo...diciamo una materia piuttosto complessa e non avendola
vissuta direttamente, che già a partire dagli anni '70 si
cominciava a ragionare su progetti di fattibilità, su ipotesi di
riuso di quegli edifici.
Nel 1992 fu affidato all'ingegner Binel uno studio di dettaglio
che immaginava la creazione di una zona residenziale unica.
L'allora Presidente della Giunta Dino Viérin spiegò che vi erano
svariate ragioni per acquistare e per intervenire sugli edifici di
cui si parla e, tra queste, anche la necessità da parte del Comune
di Cogne di recuperare appartamenti ad uso abitativo per i
residenti, tenuto conto - disse il Presidente Viérin - della
diminuzione delle zone fabbricabili. Sicuramente le varie
operazioni di acquisizione degli edifici rispondevano alla logica
di accorpare in un'unica proprietà tutti gli immobili presenti nel
sito, così da favorire un progetto complessivo di valorizzazione
dell'ex Villaggio dei Minatori. Oggi ci troviamo, colleghi, a
festeggiare i vent'anni dall'acquisto della proprietà della
Sofinpar senza che ci sia ancora un'idea chiara di che cosa si
vuole fare, siamo ancora al concorso di idee...anzi, non so ancora
se è partito...nel 2012 il Presidente Rollandin, rispondendo ad
un'interpellanza, diceva che il concorso di idee era già oramai
avviato e pressoché terminato. Sono passati vent'anni e proprietà
bellissime, forse fra le più belle e prestigiose di Cogne sono lì a
degradarsi, a perdere valore; fa male leggere che lo stato
manutentivo della maggior parte degli edifici citati
nell'interpellanza è "mediocre"...è scritto esattamente così.
Ricordo, quand'ero bambino, quando trascorrevo le vacanze a Cogne,
che quegli edifici erano abitati, erano ben curati, erano luoghi
molto suggestivi, sia da un punto di vista architettonico, sia per
gli spazi enormi che li circondavano, avevano dei parchi
addirittura che oggi sono mantenuti direttamente da VdA
Structure...questo per dirvi l'entità di quelle proprietà, e mi
pare che quelle ville, le ville in particolare, fossero addirittura
abitate dagli alti dirigenti della miniera. Questo per dirvi
esattamente di cosa si tratta, non sono delle baracche, non sono
dei baraccamenti.
Dicevo che questi immobili, a più di vent'anni da quando sono
stati acquisiti a patrimonio, sono lì a perdere di valore, a
diventare progressivamente inagibili, perché abbiamo edifici che,
allo stato attuale, sono inagibili per il fatto che il tempo li ha
oramai logorati e rovinati. Siamo lì senza delle idee, senza una
progettualità, o forse vi è proprio una precipua volontà di
prorogare una decisione definitiva. Io questo non riesco ancora a
capirlo, e non capisco per quale motivo, a distanza di tanti anni,
abbiamo lì un patrimonio che è fermo in termini di idee e di
progettualità. Siamo lì ad attendere, a quasi trent'anni
dall'acquisto della Caffetteria-bar-ristorante, struttura tra
l'altro classificata in ottimo stato manutentivo, struttura
ristrutturata nel 2008, addirittura con arredi, ristrutturata
interamente a spese dell'Amministrazione regionale, siamo lì ad
aspettare che la
Fondation Grand Paradis
, che l'ha in
concessione d'uso gratuito, ci dica come intenda utilizzarla. Leggo
di un fantomatico bando per la gestione parallela della Caffetteria
e dell'Ostello e non so nemmeno se questo bando qua è stato
pubblicato, io non l'ho trovato da nessuna parte, e non vorrei che
fosse una scusa per prorogare ulteriormente l'onere e l'obbligo
assunto da parte della
Fondation Grand Paradis
. Qui abbiamo
tra l'altro un rappresentante del CdA della
Fondation
, che è
il Consigliere David Follien, che sollecito magari a prendersi in
carico il suo ruolo di Consigliere all'interno del Consiglio di
amministrazione della
Fondation
.
Sono convinto, sì, sono sempre più convinto che non utilizzare
adeguatamente il nostro patrimonio immobiliare, soprattutto quello
ubicato in zone ad alta potenzialità turistico-ricettiva, sia un
vero e proprio danno per le casse pubbliche, e lo definirei anche
un danno erariale, visto che ci sono tutti gli elementi per
determinare questa tipologia e, diciamo, questa tipicità. Lasciare
che migliaia di metri quadrati di edificio di pregio...io vi invito
a guardare le foto che sono presenti qua, che sono delle ville
bellissime, sono degli edifici veramente costruiti anche con
criteri architettonici, diciamo di alta classe...dicevo, lasciare
migliaia di metri quadrati di edifici di pregio che vadano a
catafascio per insondabili motivi è proprio il segno di una
politica che non sa valorizzare ciò di cui è custode, in nome e per
conto della collettività, in nome e per conto dei cittadini. Questa
non è roba del singolo Presidente della Giunta o della singola
Giunta, queste sono proprietà collettive! Dicevo, è il segno di una
politica che non è capace di mettere a frutto beni che ha voluto, e
ripeto, che ha voluto fortissimamente proprio con l'obiettivo di
non lasciarli in mano agli speculatori, di non perderne l'identità
storica, culturale, con l'obiettivo di valorizzarli e di non
disprezzarli. Guardate solo l'operazione fatta nel 1995 di
acquisizione dei beni della Sofinpar che costò più di 11 miliardi
delle lire di allora!
Colleghi, anche su questo argomento non me la sento di mettere
in piedi una polemica finalizzata esclusivamente alla contesa
politica; con i nostri bilanci ormai ridotti al lumicino dobbiamo
lavorare, al di là dei posizionamenti partitici, per valorizzare
l'immenso patrimonio che ci è stato temporaneamente consegnato,
colleghi, e anche per questo, e con la speranza che un maggior
interesse intorno all'argomento possa sollecitare l'azione che
abbiamo richiesto con la nostra iniziativa di accelerare il
prospettato e promesso piano di valorizzazione del patrimonio
immobiliare regionale. Assessore, so che lei si è preso a carico
questo problema e che lo sta esaminando nelle sue varie
sfaccettature, ma adesso crediamo che sia arrivato il momento di
passare dalle parole e dall'elaborazione ai fatti. Grazie.
Presidente -
Per la risposta, la parola all'Assessore
Perron.
Perron (UV) -
Grazie signor Presidente. Ringrazio il
collega Guichardaz per aver nuovamente riproposto l'attenzione su
questo tema, e poi farò qualche considerazione globale alla
fine.
Venendo ai quesiti, la legge che disciplina la
Fondation
definisce che la stessa persegue, nei comuni territorialmente
interessati dal Parco, scopi di promozione turistica,
naturalistica, di sviluppo, di coordinamento, di gestione del
complesso dei centri visitatori, dei centri di educazione
ambientale del Parco e, ancora, servizi di informazione, offerta di
servizi, diffusione di materiali, eccetera. Quindi, al fine del
raggiungimento di tali scopi, la
Fondation
può svolgere o
gestire attività commerciale, attività di accoglienza, attività di
ristorazione. La stessa legge prevede - lei lo citava correttamente
- che gli immobili del Villaggio Minerario di Cogne siano assegnati
alla
Fondation
stessa...non sto a recitarle la legge. Quindi
gli immobili che sono assegnati e utilizzati dalla
Fondation
sono: l'immobile destinato a uffici e a centro visitatori del
Parco, gli edifici dove hanno sede il Centro espositivo Alpinart e
gli altri locali accessori. Gli immobili non ancora in funzione
sono la Caffetteria, lo stabile che ospiterà l'Ostello, la Scuola
di alta formazione universitaria. Nel 2014 la Regione ha ultimato i
lavori di separazione della zona Ostello da quella universitaria,
lavori che si sono resi necessari per ragioni di gestione delle
emergenze (oggi sono in corso le pratiche amministrative di
chiusura lavori). La
Fondation
si è poi occupata
dell'allestimento della zona Ostello e di quella destinata alla
Scuola. Questi lavori si sono resi necessari per l'ottenimento
delle certificazioni antincendio e ad oggi sono in corso le
pratiche amministrative di chiusura lavori, di acquisizione
certificati di agibilità richiesti al Comune, di presentazione
della SCIA ai Vigili del fuoco in seguito all'estensione in
categoria B dell'Ostello e cioè oltre i 50 posti letto. Nel 2014,
Fondation
ha poi provveduto all'allestimento dell'Ostello e
della Scuola, alla predisposizione del bando di gara per la
gestione dell'Ostello e della Caffetteria che sarà pubblicato, non
appena il Comune di Cogne rilascerà il certificato di agibilità. La
Regione, nel dicembre 2012, ha approvato la concessione a
Fondation
degli edifici 1, 2 e 7 del Villaggio Minatori
destinati ad Ostello, a Centro di formazione e Caffetteria. Nella
stessa data - l'obiettivo è stato quello di immaginare un vero e
proprio polo culturale presso il Villaggio Minatori al fine di
favorire anche l'attività ricettiva dell'Ostello e del servizio di
ristorazione - Regione e
Fondation
hanno stipulato una
convenzione per destinare il Centro di formazione del Villaggio
Minatori alle attività formative e convegnistiche previste dalla
Scuola di alta formazione del CINFAI. La convenzione è nata dalle
volontà condivise e dagli obiettivi dei tre enti, cioè della
Regione, del CINFAI e della Fondazione. La risposta è abbastanza
articolata...poi se vuole gliene fornisco una copia. Solo per dire
che nel febbraio 2015,
Fondation Grand Paradis
e CINFAI,
hanno incontrato l'Università degli Studi di Torino, il Centro
Interuniversitario per la Fisica Spaziale, l'Agenzia Spaziale
Italiana, l'Istituto di Astrofisica, il CERVIM, l'Istituto
Nazionale di Ricerca Metrologica, l'Istituto Nazionale di Fisica
Nucleare, e tutti questi enti si sono dimostrati fortemente
interessati all'organizzazione di attività presso il Villaggio
Minatori. È previsto, a marzo, un incontro a Cogne per siglare una
lettera di intenti condivisa tra enti interessati ad ampliare
l'offerta didattica presso il villaggio stesso, quindi su questo
argomento si sta lavorando.
Sul punto 2, correttamente lei evidenzia che il patrimonio
immobiliare nel comune di Cogne è molto consistente, non soltanto
in termini di numero di immobili, ma anche di spazi, perché gli
immobili di cui parliamo sono davvero molto grandi. Non è facile
individuare delle soluzioni opportune per valorizzare questi beni,
occorre riservare, anche la giusta attenzione alle esigenze della
comunità locale, cercare di ridurre al minimo speculazioni che
potrebbero in qualche modo derivare da un'ottica di vendite a
tappeto. Quindi su questo, su una parte degli immobili, cioè Villa
Est e Ovest, ex Onarmo, ex mensa, ex uffici, è stato esperito un
concorso di idee dal quale sono scaturite una serie di attività che
porteranno alla pubblicazione di un bando per la valorizzazione
delle Ville e dell'ex Onarmo. Comune e Regione, dopo questo, hanno
avviato una fase di dialogo sulla prosecuzione del procedimento di
valorizzazione facendo approfondimenti economici e si è giunti ad
una condivisione di intenti. Voglio solo ricordare che questi
procedimenti sono complessi e coinvolgono diversi soggetti, sono
bandi a rilevanza europea, visti gli importi, quindi in qualche
modo i tempi necessitano anche di una particolare attenzione. Si
stanno facendo approfondimenti di tipo economico e anche
finanziario per verificare la sostenibilità dell'operazione
immobiliare e proprio per questo Comune e Regione hanno deciso di
procedere per lotti, il 1° dei quali è quello delle ville insieme
all'Onarmo. Si sono quindi contattati nuovamente i vincitori del
concorso per immaginare uno stralcio funzionale dell'originario
progetto complessivo e si è attivato un confronto con la comunità
di Cogne per individuare correttivi e suggestioni, anche per quello
che riguarda la destinazione finale degli uffici. Quindi si sta
lavorando in questa direzione, si stanno facendo ulteriori
approfondimenti tecnico-urbanistici per cambiare anche la
volumetria dell'ex Onarmo, perché è stata prevista la possibilità
di demolizione di alcuni fabbricati che facevano parte della zona
industriale. Com'è già stato detto quando è stato approvato
l'ordine del giorno nel quale ci siamo riconosciuti, l'intenzione
nostra è quella...da questo punto di vista ribadisco una mia
disponibilità a tornare in commissione consiliare quando si
vorrà... di operare fattivamente sul tema delle valorizzazioni. Le
strutture stanno lavorando in questa direzione: è in corso la
redazione di alcuni documenti che, appena disponibili, presenterò
in commissione con uno spirito di apertura e di condivisione. Gli
uffici stanno procedendo per lotti funzionali trattando dapprima
gli immobili che possono essere valorizzati a fini pubblici. In
molti casi, voglio ricordarlo, vi è la necessità di doversi
confrontare con strutture di altri Assessorati che sono coinvolti,
sovente la Sovrintendenza per i beni culturali, in quanto si tratta
molto spesso di beni di interesse storico-artistico.
Confermo quindi la nostra volontà di lavorare in questa
direzione, in una logica condivisa. Nei giorni scorsi vi è stato un
incontro con l'UTFP, cioè l'Unità tecnica finanza di progetto (lei
si ricorda, era presente in quel convegno che avevamo organizzato
dove c'è una condivisione); questo organismo è incardinato presso
la Presidenza del Consiglio dei Ministri, proprio per avere un
supporto in più per meglio organizzare e pianificare anche
l'attività di valorizzazione. Ecco, quindi su questo argomento
stiamo lavorando. Ribadisco una mia disponibilità, anche per le vie
brevi, ad andare in commissione per fare dei ragionamenti su questa
materia. Grazie.
Presidente
- Per la replica, la parola al Consigliere
Guichardaz.
Guichardaz (PD-SIN.VDA)
- Grazie Assessore per la
risposta.
Non vorrei che nella prossima legislatura un altro Consigliere
di opposizione venisse qua a rifare la stessa identica
interpellanza e, rileggendo i resoconti delle interpellanze
precedenti, si ritrovasse a dire quello che ho detto io, rileggendo
e facendomi un po' un'idea della storia, diciamo, di questa
avventura dell'ex Villaggio Cogne, e cioè che tra qualche anno si
dicesse: "mah, gli avevano assicurato che si sarebbero mossi per
tempo, che la cosa era imminente e siamo di nuovo lì, con degli
edifici che magari non hanno più vent'anni, ma ventitré,
ventiquattro, venticinque". Lo dico perché, rileggendo le
dichiarazioni del Presidente Rollandin che rispondeva a una delle
tante interpellanze del collega Chatrian sul tema, sembrava che la
cosa fosse imminente. Il Presidente Rollandin, con buon francese,
diceva che è interesse di tutta la Regione e della comunità di
Cogne - che, tra l'altro, ricordo, è rappresentata per esempio
all'interno della
Fondation
per quanto riguarda la parte
della
Fondation
con il suo Sindaco - che questa operazione
si è risolta nel più breve tempo possibile. E poi lo stesso
Presidente diceva che c'era proprio un interesse, anche di
carattere economico, che questi edifici potessero, il prima
possibile, avere anche una propria redditività o, quanto meno, non
andare a perdita.
Oggi siamo in presenza di edifici di pregio, io vi faccio solo
vedere la fotografia...
(il Consigliere Guichardaz mostra all'aula una
fotografia)
...non so se si vede, ma la fotografia per dire della Villa Est
e Villa Ovest, è una villa che credo sia anche da un punto di vista
architettonico - probabilmente il collega Chatrian ce lo può
testimoniare - un edificio di prestigio, un edificio fatto con dei
criteri, ha un parco enorme intorno, che costa tra l'altro in
termini di manutenzione e non è usufruibile da parte di nessuno,
perché, come dicevo prima, è Vallée d'Aoste Structure che fa la
manutenzione intorno. Io ritengo che si debba prendere in mano, in
una situazione come questa anche proprio finanziaria della Regione,
il patrimonio che abbiamo e dare anche delle priorità al patrimonio
che ha in prospettiva una maggior capacità di redditività, perché
qua ci troviamo in una zona, tra l'altro del Comune di Cogne, che,
anche da un punto di vista dell'infrastruttura, ha avuto un suo
sviluppo proprio per i collegamenti che sono stati fatti con il
Villaggio ristrutturato dei Minatori, con il Museo, eccetera, che
non possono essere tenuti lì ulteriormente ad invecchiare e a
costarci, perché ci costano in termini di tasse, ci costano in
termini di manutenzione, in termini di perdita di valore. Allora,
qua io vi sollecito: speriamo tra tre anni di non ritrovarci a
rileggere il resoconto di questa interpellanza e, amareggiati,
magari a dire: "cavoli, siamo di nuovo nella stessa identica
situazione".
Per quanto riguarda la questione dell'intendimento di acquisire
tutto per evitare delle speculazioni...lei diceva, Assessore, che
tutto questo richiede dei tempi, perché è un patrimonio talmente
grande...beh, io le ricordo che nel 1976 fu fatto dall'ingegner
Rosenthal uno studio di fattibilità di quel villaggio, ho ricordato
prima lo studio dell'ingegner Binel nel 1992...siamo qua, a
distanza di quarant'anni, ad interrogarci su cosa fare di quel
patrimonio! Allora, se non siamo in grado di valorizzarlo, se
abbiamo paura che possa entrare nelle mani degli speculatori, però
qualcosa dobbiamo trovare, delle formule di partenariato
pubblico-privato. Allora la stessa urgenza che lei Assessore
manifesta oggi di risolvere, lo stesso impegno che lei si è preso
di risolvere la questione se l'era preso il Presidente nel maggio
del 2012, nel gennaio del 2012 e nell'ottobre del 2011! Oggi non
siamo più nella condizione di poter rinviare una decisione su
questi. Allora, non pensiamo al patrimonio immobiliare regionale
che è una cosa immensa, prendendo in blocco tutto il patrimonio,
cerchiamo magari di ragionare, come dicevo prima, in termini di
priorità, prestando attenzione e mettendo l'attenzione sugli
edifici di maggior pregio, che potrebbero avere una migliore
redditività e cominciamo però a lavorare. Consigliere Follien, la
invito anche a farsi parte attiva dei nostri dubbi e delle nostre
problematiche. Grazie.
Président -
Point 12 à l'ordre du jour.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK