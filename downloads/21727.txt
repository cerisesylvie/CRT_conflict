Consiglio Regionale della Valle d'Aosta - Oggetto del Consiglio n. 1452 del 21 settembre 2005 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
ENTI LOCALI
Comuni
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1452 del 21 settembre 2005 - Resoconto
OGGETTO N. 1452/XII - Stipula di un accordo di programma con il
Comune di Valtournenche per la valorizzazione della conca di
Cheneil. (Interrogazione)
Interrogazione
Preso atto della Legge regionale n. 4 del 28/02/2003
"Interventi per la valorizzazione ed il recupero del patrimonio
storico, architettonico ed agro-silvo-pastorale della conca di
Cheneil nel Comune di Valtournenche";
Tenuto conto che questa legge prevede all'articolo 3 la
stipulazione di un accordo di programma tra la Regione ed il Comune
di Valtournenche, al fine di definire e realizzare gli interventi
previsti dalle Legge sopraindicata;
Evidenziata la necessità di garantire un miglioramento
funzionale dell'accessibilità alla conca di Cheneil;
Il sottoscritto Consigliere regionale:
Interroga
L'Assessore competente per conoscere:
1. se l'accordo di programma con il Comune di Valtournenche è
in procinto di essere stipulato o quando lo sarà;
2. se ritiene opportuno adoperarsi per garantire, al più
presto, un'accessibilità praticabile e sicura alla conca nel
rispetto e nella salvaguardia delle peculiarità del luogo.
3. in caso di risposta positiva, quale tipo di soluzione
s'intende attuare.
F.to: Lanièce
Président - La parole à l'Assesseur à l'agriculture et aux
ressources naturelles, Isabellon.
Isabellon (UV) - Allo stato attuale il gruppo di lavoro
istituito dall'Amministrazione comunale di Valtournenche, mediante
incarico formalizzato con deliberazione di Giunta comunale n. 139
del 31 dicembre 2002 e costituito dai professionisti Architetti
Herin Renato e Lorenzetti Alessandro, Ing. Matteri Giampiero, ha
stilato la bozza dell'accordo di programma previsto dall'articolo 3
della legge regionale n. 4/2003. L'elaborato è stato inviato presso
l'Assessorato dell'agricoltura in data 6 aprile 2005.
In ragione della molteplicità degli aspetti che caratterizzano
il sito, bisogna dire che vi è una necessità di fare un esame
interdisciplinare della bozza dell'accordo di programma. Dovendo
tenere conto della complessità e dell'articolazione delle esigenze
da soddisfare e degli obiettivi da perseguire, l'Assessorato
dell'agricoltura ha istituito a sua volta con nota prot. n. 39258
dl 24 agosto 2005 un gruppo di lavoro, finalizzato all'esame dei
contenuti dell'elaborato suddetto, in modo che gli argomenti
possano essere vagliati in base ai diversi ambiti di competenza. Il
gruppo di lavoro comprende le seguenti strutture: Assessorato del
territorio per quanto concerne gli aspetti urbanistici, Assessorato
dell'istruzione per quanto concerne la salvaguardia dei beni
ambientali e architettonici, Assessorato del turismo per ciò che
riguarda gli aspetti legati allo sviluppo turistico, Assessorato
dell'agricoltura - Dipartimento agricoltura - per quanto concerne
gli aspetti legati allo sviluppo agricolo. Tale gruppo di lavoro al
momento è in fase di costituzione ed esaminerà la bozza
dell'accordo di programma; questo anche a seguito di un incontro
che si è svolto presso il Comune di Valtournenche il 17 agosto
2005. Dopo l'esame della bozza dell'accordo di programma si potrà
procedere alla sua stipula.
In risposta al punto n. 2, è intenzione dell'Amministrazione
regionale supportare la volontà dell'Amministrazione comunale di
Valtournenche di adoperarsi per garantire, nella salvaguardia delle
peculiarità del sito, nonché nel rispetto del piano regolatore
comunale, la scelta di evitare l'accesso al pianoro mediante una
pista carrozzabile di fruibilità pubblica, promovendo l'esame di
soluzioni progettuali alternative, volte a garantire
un'accessibilità alla conca praticabile in sicurezza, che regoli
nel contempo l'alta frequentazione turistica alla quale il sito è
soggetto.
In risposta al terzo punto dell'interrogazione, la soluzione
alternativa attualmente al vaglio consiste nella realizzazione di
un collegamento con il pianoro mediante ascensore inclinato. Questa
è la soluzione che già era stata individuata a seguito di accordi
intercorsi con il Comune di Valtournenche.
Président - La parole au Conseiller Lanièce.
Lanièce (SA) - Prendo atto della risposta che mi ha fornito
l'Assessore Isabellon in merito a questa questione. Su questo
problema il nostro gruppo aveva già discusso ampiamente quando si
era dibattuta in Consiglio la legge, che poi è stata approvata, che
riguardava interventi per la valorizzazione e il recupero del
patrimonio storico, architettonico e agro-silvopastorale della
conca di Cheneil. Allora votammo quella legge perché ritenevamo
opportuno approvare una legge che recuperasse l'importante
patrimonio della conca di Cheneil ma mettemmo in evidenza il fatto
che volevamo però una maggiore concretezza di quel disegno di
legge, in quanto era un provvedimento dove venivano indicati dei
principi, ma noi avevamo chiesto che da quei principi si passasse
ai fatti. Per questo oggi, a distanza di 2 anni e mezzo dall'allora
votazione e approvazione di quella legge, ho voluto tornare in
Consiglio per sollecitare la realizzazione di quello che era il
punto fondamentale, e cioè l'accordo di programma che è essenziale
per la definizione e la realizzazione degli interventi, previsti
all'articolo 2, necessari per valorizzare il recupero del
patrimonio storico, architettonico e agro-silvopastorale della
conca di Cheneil.
Prendiamo atto che vi è una bozza in discussione, tale bozza è
pervenuta all'Assessorato nel maggio-aprile di quest'anno e che a
sua volta l'Assessorato ha voluto istituire un gruppo di lavoro per
studiare questa bozza di accordo di programma. Ci auguriamo che,
visto che sono passati già 2 anni e mezzo dal momento in cui fu
approvata quella legge e finora non è stato ancora attuato questo
accordo di programma, sapendo che una volta attuato l'accordo di
programma dovremo ancora aspettare qualche anno prima di veder
realizzati gli interventi previsti, ci auguriamo che vi sia da
parte della Giunta attenzione nel seguire con celerità la vicenda,
tanto più che la stessa maggioranza aveva voluto predisporre una
legge per valorizzare questo sito.
Oggi abbiamo appreso che tra le due opzioni che vi erano allora,
in sede di discussione della legge, pista trattorabile e ascensore
inclinato, l'opzione preferita è quella dell'ascensore inclinato:
non entriamo in merito della scelta anche se abbiamo una nostra
preferenza, ma ci interessa che al più presto si faccia un
intervento immediato per consentire un'accessibilità praticabile e
sicura agli abitanti della conca di Cheneil, sempre nel rispetto
della peculiarità del luogo. Mi auguro di poter al più presto
verificare che vi sia una deliberazione da parte della Giunta che
approvi questo accordo di programma in modo che in tempi brevi sia
resa accessibile nella maniera migliore, più veloce e sicura la
conca di Cheneil a chi ci abita. Quando intervenni in sede di
discussione, a nome della "Stella Alpina", evidenziai che eravamo
contrari a un selvaggio deturpamento delle nostre ammirate zone, ma
che nel contempo ritenevamo possibile ricercare e attuare un
compromesso fra la loro doverosa salvaguardia e l'altrettanto
importante definizione di un piano di sviluppo sostenibile, atto a
rivitalizzare e rendere vivibili zone che i nostri avi abitavano
quotidianamente; per questo invito l'Assessore a seguire con
attenzione l'iter, in modo da risolvere in fretta tale problema
così importante per gli abitanti della conca di Cheneil.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK