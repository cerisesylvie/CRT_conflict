Consiglio Regionale della Valle d'Aosta - Oggetto del Consiglio n. 2492 del 22 novembre 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
SPORT E TEMPO LIBERO
Manifestazioni sportive
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2492 del 22 novembre 2016 - Resoconto
OGGETTO N. 2492/XIV - Reiezione di risoluzione: "Impegno per
la sospensione di iniziative di promozione di trail o gare sportive
tipo 4K".
Rosset (Presidente) -
Punto n. 25.01 dell'ordine del
giorno. Per l'illustrazione, ha chiesto la parola la collega
Certan, ne ha facoltà.
Certan (ALPE) -
Aspetterei che l'Assessore fosse in
aula...
Presidente -
Chiedo ai Consiglieri, per cortesia, di
rientrare in aula...prego.
Certan (ALPE) -
...questa risoluzione nasce dal fatto che
l'Amministrazione crediamo parli per atti. Oggi, Assessore
Marguerettaz, lei ha cercato di rincuorarci e ha già detto che i
300 mila euro al 4K messi in bilancio sono un refuso: "non abbiamo
alcuna intenzione di finanziare la gara". Su questo credo che la
posizione dei gruppi di minoranza sia chiarissima da sempre: non
abbiamo mai fatto troppe storie sui finanziamenti se sono motivati
e se sono trasparenti, con una logica e un senso, sono di buon
senso; ciò che abbiamo sempre ritenuto non consona al ruolo
dell'Amministrazione regionale era l'organizzazione di gare
sportive, soprattutto in contrapposizione con delle manifestazioni
già presenti sul territorio che funzionavano. Questo era giusto per
inquadrare.
Noi crediamo che questi 300 mila euro potranno anche essere un
refuso, però sta di fatto che vorremmo davvero che lei, con
un'azione chiara e una comunicazione ufficiale, desse questa
informazione a tutti, alla luce anche delle notizie, ma non solo,
perché sappiamo che ci sono le carte (
scripta manent
):
lettere che già sono state inviate dal Forte di Bard per il
prossimo 4K del 2017. Sappiamo pertanto che il Forte di Bard,
presieduto dal nostro Presidente della Regione, ha già provveduto
ad informare che ci sarà il prossimo anno il 4K e che continuerà
l'organizzazione di questo
Alpine Endurance Trail
della
Valle d'Aosta.
Noi riteniamo, anche alla luce di quanto è stato votato in
quest'aula il 22 settembre 2016, forse con sfumature leggermente
diverse, anche con comunicati stampa di alcuni gruppi politici
molto chiari, che la Valle d'Aosta non possa più sopportare per un
altro anno due manifestazioni di questo tipo. Oltre alle spese che
noi aspettiamo ancora di vedere: quelle di quest'anno, le ricordo,
Assessore, oggi non ho tediato, la prossima volta avremo il
bilancio, sarà l'occasione anche di fare il punto della situazione
sulle spese della gara, che ancora non conosciamo, per quest'anno.
Sarebbe quindi interessante, Assessore, che lei si prendesse un
momento per comunicare ufficialmente che l'iniziativa di promozione
del
trail
viene sospesa, che non è anzi mai stata
ufficialmente promossa e sostenuta dall'Amministrazione e che venga
comunicato anche sul sito del Forte di Bard, questa comunicazione
sia pubblicata anche sul sito del Forte di Bard. Noi crediamo che
fare chiarezza ed essere trasparenti sia importante. Credo che
abbiamo anche su questo detto tante cose, tra le altre avevamo
anche accolto con favore e pensavamo, e stiamo ancora aspettando -
magari ce lo comunicherà oggi - che l'Amministrazione regionale
rispondesse a quella lettera che gli organizzatori del
Tor des
Géants
hanno mandato più di un mese fa a lei e al Presidente,
oltre che ai Capigruppo. Noi ritenevamo di interesse per la
comunità quella lettera, che in qualche modo chiedeva una
condivisione e un accordo per l'unico Tor des Géants.
Noi ascoltiamo con interesse la sua risposta e soprattutto la
posizione del Governo su questo.
Presidente -
Non ci sono altre richieste di intervento,
dichiaro chiusa la discussione generale. Ha chiesto la parola
l'Assessore Marguerettaz, ne ha facoltà.
Marguerettaz (UV) -
Io speravo che l'intervento
successivo all'interruzione che era stata chiesta avesse chiarito i
contorni di questa situazione: ovvero più che dire che è un errore,
più che dire che non c'è nessuna intenzione di finanziare il 4K,
più che dire che quelle risorse sono attualmente in disponibilità
su un capitolo estraneo alle manifestazioni sportive, che poi il
Consiglio potrà valutare se confermare o modificare, non so
cos'altro fare. Questo impegno, - pur ribadendo tutto quello che ho
detto - lei capisce che produrrà uno smarrimento in coloro che
vanno sul sito del Forte di Bard, che ricordo essere un'eccellenza
dal punto di vista culturale, per cui ad un certo punto si
troveranno una comunicazione sul sito del tipo: "noi non facciamo
più promozione di trail o di gare sportive"...
(interruzione di un Consigliere, fuori microfono)
... Noi abbiamo detto che il 4K non viene finanziato, credo che
questa sia la posizione del Governo, quindi, da questo punto di
vista, le dico che la risoluzione non è votabile: noi condividiamo
il fatto che non ci sia il finanziamento - l'abbiamo detto e
l'abbiamo dichiarato - ma non possiamo votare questa risoluzione
sulla quale ci asteniamo. Lei ha però introdotto un argomento,
pertanto le fornisco la risposta. Noi abbiamo risposto il 10
ottobre alla lettera di VdA Trailer e il 25 ottobre ci siamo
incontrati presso lo studio Jacobacci a Torino con gli
organizzatori di VdA Trailer e i loro avvocati per dire che tutte
le trattative che ci consentono di organizzare qualche cosa assieme
passano per il riconoscimento, ovviamente incondizionato, della
condivisione del marchio che riteniamo di nostra competenza,
esattamente come quello del VdA Trailer. Io non ho nessuna
difficoltà a consegnarle la lettera, perché in questi giorni vi
sono state delle comunicazioni, ma non possiamo metterci a
rispondere su tutto, una lettera protocollata a cui abbiamo
risposto, un incontro avvenuto il 25 ottobre dove abbiamo ribadito
la nostra posizione, posizione che, purtroppo, non è condivisa.
L'argomento quindi che ci vede contrapposti non è tanto
l'organizzazione, quanto il riconoscimento del marchio, che credo
sia una questione proprio di tutela dell'Amministrazione: abbiamo
una sentenza di Torino, che sancisce che il marchio è di tutti e
due, quindi credo che, sulla scorta di quella sentenza, ci sia un
punto fermo che vogliamo ottenere.
Presidente -
Ha chiesto la parola il collega Cognetta, ne
ha facoltà.
Cognetta (M5S) -
Assessore, se vuole sgombrare il campo
da qualunque dubbio, dovrebbe semplicemente votare la risoluzione
sulla quale invece si asterrà e sulla quale vi asterrete. Il punto
è che la questione del marchio, o la questione dell'incontro con
VdA Trailer, non ci azzecca molto con quello che viene chiesto
nella risoluzione, dove viene chiesta una cosa molto semplice agli
organizzatori: di dare una comunicazione ufficiale che non c'è
nessun'altra organizzazione futura rispetto al 4K, e chi la dà? Chi
lo ha organizzato quest'anno. Questo è quanto, non c'è niente di
particolarmente strano visto che avete già mandato in giro le
lettere per fare il reclutamento per l'anno successivo (2017). Non
è quindi semplicemente una posizione non condivisa: è dare seguito
a quello che lei ha annunciato in questo Consiglio poche ore fa,
niente di strano e niente di più. Le avevo detto già quando è
tornato dalla riunione di maggioranza che avete fatto: "guardi,
facciamo una risoluzione dove diciamo chiaramente con un atto
votato che non si organizzerà più nulla rispetto al 4K", adesso lei
dice che si astiene, capisce che diventa difficile crederle.
Possiamo poi parlare per comunicati stampa finché vogliamo ma
sono gli atti che valgono, e se non votate l'atto che invece
ufficializza questa decisione, vuol dire che cercate sempre un
escamotage
per cercare di farlo. Che succede se poi
cominciamo a vedere le iscrizioni a marzo, gennaio, febbraio o
quando saranno? Cominceremo a fare di nuovo questo discorso,
continueremo a farlo, le parole che ha detto oggi non hanno nessun
valore? Le parole hanno valore nella misura in cui poi vengono
votate. È questo il punto, Assessore! Il fatto poi che si è riunito
con VdA Trailer, il fatto che il marchio è di tutti e due, tutto
quello che sappiamo già, è una questione da risolvere, la dovete
risolvere: l'avete creato voi il problema, lo dovete risolvere voi!
Dire ufficialmente una volta per tutte che non viene organizzata
l'edizione del 2017 mi sembra il minimo: se è vero. Pare che non lo
sia, quindi abbiamo di nuovo perso tempo...preso in giro. È questa
la questione, capisce Assessore? Tutto qua.
Dalle ore 19:10 assume la presidenza il Vicepresidente
Farcoz
.
Farcoz (Président) -
La parole au Conseiller
Bertschy.
Bertschy
(UVP) -
Sarò sintetico: le parole dette
in aula dai Consiglieri hanno tutte lo stesso valore, non più tardi
di due ore fa l'Assessore Marguerettaz ha dichiarato, a nome della
maggioranza, che non si farà il 4K, che non ci sarà l'assegnazione
al Forte di Bard di questi soldi; noi abbiamo chiarito che, in
occasione del bilancio, nel corso della discussione tra le forze
politiche, si deciderà dove allocare i soldi, tra una settimana non
ci saranno più dubbi, non ci sarà l'assegnazione al Forte di Bard,
il bilancio sarà approvato così saremo tutti chiari. Per una
settimana se ognuno di noi vuole fare ancora un minimo di
chiacchierate su questa cosa, lo può fare, ma tra una settimana se
non si credono alle parole dette, cosa possiamo fare? L'impegno è
un impegno dei soliti... Noi abbiamo deciso di astenerci non perché
non siamo d'accordo, è stato detto che il 4K non si fa, i 300 mila
euro non vengono dati al Forte di Bard, si è chiarito anche quello
che ha detto l'Assessore rispetto all'assegnazione che non rimarrà
al Forte di Bard, ma verrà decisa nella discussione bilancio dove
sarà messa: mi sembra che più di così non si possa dire. Se ci
asteniamo su una vostra risoluzione non vuol dire che non sia la
verità. Vorrei solo che le parole valessero quelle di tutti: per
noi oggi è così, stop.
Président -
La parole au collègue Guichardaz.
Guichardaz (PD-SIN.VDA) -
Intervengo per dire che anche
noi non voteremo questa risoluzione; non si può votare peraltro una
presunzione che impegna l'Assessore "a sospendere qualsiasi
iniziativa...tipo 4K", che non so cosa voglia significare "tipo
4K", che potrebbe essere anche il
Tor des Géants
, le
modalità sono quelle. Di fatto, questa è un'indicazione
programmatica più che un impegno di non fare una specifica gara.
Nel momento in cui noi, come maggioranza, decidiamo, dialogando al
nostro interno, di non finanziare più il 4K, la maggioranza decide
di non finanziare più il 4K. Credo che non ci sia bisogno
dell'ennesima risoluzione di minoranza per avere queste
rassicurazioni, siamo qui pubblicamente davanti alle persone che ci
stanno seguendo, e a tutti, noi non abbiamo bisogno di votare
risoluzioni per confermare o per dare rassicurazioni rispetto alle
cose che abbiamo detto. Il collega Bertschy è stato molto chiaro,
la prossima settimana il capitolo di bilancio relativo al 4K darà
indicazione se a quel punto la maggioranza ha detto la verità o
delle fanfaluche. Noi non diciamo fanfaluche, quindi la prossima
volta questo finanziamento verrà tolto e destinato ad altri
capitoli.
Président -
La parole au collègue Borrello.
Borrello (SA) -
Questo è un tema che sicuramente ha avuto
l'interesse dell'aula e anche del territorio, di conseguenza non
possiamo sottovalutare le manifestazioni che ha reso pubbliche
l'Assessore in questa sala. Di conseguenza, in virtù anche di
quanto detto dai colleghi che mi hanno preceduto, il livello di
attenzione è sicuramente elevato e avremo la possibilità la
prossima settimana non solo di verificare quanto detto all'interno
di quest'aula, ma di fare un passaggio in più - così com'è stato
detto -: di andare a verificare anche dove allocare i 300 mila euro
oggetto del contendere. È per questo che noi ci asterremo su questo
atto di indirizzo.
Dalle ore 19:15 riassume la presidenza il Presidente
Rosset
.
Rosset (Presidente) -
Ci sono altre richieste di
intervento? Ha chiesto la parola il collega Gerandin, ne ha
facoltà.
Gerandin (GM) -
Assessore, proprio perché noi le
crediamo, come crediamo a tutti gli interventi di chi in questo
momento è intervenuto a nome della maggioranza, le chiediamo
semplicemente di votare questa risoluzione perché va nel senso di
quanto ha detto lei e quanto hanno detto i colleghi di maggioranza
intervenuti. Sul fatto che non ci sia necessità di fare chiarezza,
o siamo veramente sfortunati perché su un tema così sentito, così
trasversale o comunque con opinioni così diverse, anche all'interno
della maggioranza, sarà un caso ma questo refuso combinazione va a
finire su questo. Noi siccome non crediamo alle combinazioni...però
in questo caso se volete sfatare il mito che la combinazione è un
puro caso, votatela...per il semplice motivo che ci sta tutto bene
quello che lei ci ha detto, Assessore: che avete avviato le
trattative e quant'altro, però ci sono dichiarazioni da parte del
Tor des Géants
che questi contatti non ci sono stati, e io
non so chi sta dicendo la verità. Avete la possibilità di
dimostrare che la state dicendo voi, semplicemente votatela. Io non
metto in dubbio che lei abbia detto l'effettiva verità, ma allora
votatela. È palese che è partita una campagna di promozione del 4K
da parte dell'Associazione Forte di Bard; non è lei, Assessore, ma
qualcuno la sta facendo!
Un altro motivo per cui io mi sentirei in dovere di chiedere di
votare questa e togliere ogni dubbio in merito è che comunque al di
là di tutto mi pare che sulla destinazione dei fondi della
finanziaria non ci sia questa grande sintonia all'interno della
maggioranza, per cui toglieteci questo dubbio. Lo togliete a noi e
lo togliete anche ai valdostani, semplicemente.
Presidente -
Ha chiesto la parola la collega Certan, ne
ha facoltà.
Certan (ALPE) -
Giusto per due precisazioni. Intanto
ringrazio l'Assessore per averci fornito il documento che è stato
inviato. Noi, siccome siamo convinti che l'Amministrazione davvero
parli per atti, noi non abbiamo ricevuto la risposta che lei ha
inviato agli organizzatori del
trail
; visto che la lettera
era indirizzata anche ai Capigruppo, ci aspettavamo che da parte
sua e da parte del Presidente ci fosse comunicazione anche ai
Capigruppo, perlomeno se ne parlasse in una riunione: ecco perché
abbiamo sollecitato. Comunque, ringrazio, leggeremo e prenderemo
atto a questo punto, perché ormai è un mese passato.
Per quanto riguarda la forma dell'impegno, collega Guichardaz,
ogni cosa è perfettibile- il collega Guichardaz non è in aula... -
tutte le cose possono essere perfezionate e si poteva benissimo
emendare se non andava bene, l'abbiamo sempre fatto in altri
momenti. Credo che, come hanno ricordato alcuni colleghi, per
fugare ogni dubbio debba essere fatta una comunicazione da parte
dell'Amministrazione regionale, che lo scorso anno non ha avuto
alcuna esitazione a fare delibere di Giunta per istituire questa
manifestazione e per affidarla al Forte di Bard. Oggi ci dite che
non c'è il finanziamento, il finanziamento non vuol dire che non
c'è l'organizzazione e soprattutto non vuol dire che il Forte di
Bard non si occuperà di questa organizzazione. Il fatto che ci sia
questa confusione fra due Assessorati non è casuale: il Forte di
Bard tra le sue finalità nello statuto non ha quella
dell'organizzazione di
trail
, ha la promozione della Valle
d'Aosta, ma non ha l'organizzazione. È un'associazione, una
fondazione con scopi culturali, tant'è che è incardinata
all'Assessorato della cultura e non è incardinata né al turismo, né
allo sport. Ci sarà un motivo per questo, o vogliamo banalizzare
tutto?
Presidente -
Ha chiesto la parola il Presidente della
Regione, ne ha facoltà.
Rollandin (UV) -
Spiace dover ribadire ancora una volta
quanto detto questa mattina, con la concessione fatta dal
Presidente del Consiglio di un chiarimento sul perché c'era stata
una sospensione della maggioranza: a conclusione della sospensione
avevamo specificato che la stessa era per chiarire questo aspetto,
per dirlo subito in modo tale che non ci fossero dubbi.
Malgrado questo, noi ci ritroviamo con una risoluzione che
riprende la questione come se noi questa mattina non avessimo detto
nulla, come se non avessimo già votato due iniziative che impegnano
a fare un'unica gara, due iniziative, non una, allora nemmeno le
iniziative precedenti valgono, ne abbiamo già votate due. Cosa
chiediamo ancora? Ve l'abbiamo detto in tutte le salse e in tutte
le lingue: non abbiamo nessuna intenzione di andare oltre. Voglio
dire, da adesso, che se c'è stato qualche disguido da parte del
Forte di Bard, nel parlare del 4K, le posso garantire che da domani
nessuno parlerà più del 4K. A parte il fatto che il Forte di Bard
può organizzare, in accordo con altri, come sta facendo, un
trail
del Monte Rosa, perché è stato chiesto, perché il
fatto culturale viene messo in evidenza anche con questi
aspetti.
La sostanza è una sola, per cui non capisco la domanda: "se
siete d'accordo, votate". Quante volte dobbiamo votare? Abbiamo già
votato due volte che si farà una sola gara e che quindi del 4K non
se ne parla più. Cosa dobbiamo ancora fare? Abbiamo votato due
iniziative, non una...
ad abundantiam
. Quindi, credo che il
minimo sia astenerci su un fatto assolutamente anomalo: la
richiesta di un'altra mozione per lo stesso tema, dopo le
rassicurazioni fornite. Quando abbiamo dichiarato che non si parla
di questo, che i fondi saranno discussi, com'è corretto, quando si
discuterà della finanziaria, lo ha ripetuto qui il collega
Bertschy...credo che di più non si possa dire. Ritengo, quindi, che
l'astensione sia benevola nei confronti di quello che è scritto
perché, com'è scritto, a parte il fatto di emendarlo, dice proprio
che l'Assessore non può più occuparsi di trail. Se non sapete che
cosa scrivete, è un'altra cosa! L'italiano è chiarissimo:
"qualsiasi iniziativa di promozione di trail o gara sportiva",
quindi non può più occuparsi di sport. Questo è scritto in
italiano. Ancora peggio: c'è scritto chiaro, non può più
occuparsene, quindi mi sembra chiaro che l'astensione sia
benevola.
Presidente -
Ha chiesto la parola il Consigliere
Chatrian, ne ha facoltà.
Chatrian (ALPE) -
Intervengo dopo aver ascoltato le
parole del Presidente che per la prima volta mi sembra abbia detto
chiaramente in aula che il 4K non si farà mai più. Probabilmente
quindi abbiamo fatto bene a presentare questa risoluzione, perché
per la prima volta in quest'aula, dopo la brutta figura che
l'Amministrazione regionale ha fatto nel mese di settembre, il
Presidente oggi ha detto che il 4K non si farà mai più. Noi
manteniamo questa risoluzione com'è stata confezionata, ma abbiamo
ascoltato attentamente, i valdostani hanno ascoltato attentamente,
perché comunque si parla in tutti i paesi, in tutte le comunità, in
tutti i bar purtroppo ancora del 4K, che oggi il Presidente della
Regione ha dichiarato che non si farà mai più.
Presidente -
Non ci sono altre richieste, possiamo
mettere in votazione? Dichiaro aperta la votazione. La votazione è
chiusa.
Presenti: 33
Votanti           
: 7
Favorevoli: 7
Astenuti: 26 (Baccega, Bertschy, Bianchi, Borrello, Fabbri,
Farcoz, Follien, Fontana, Fosson, Grosjean, Guichardaz, Isabellon,
La Torre, Lanièce, Marguerettaz, Marquis, Nogara, Péaquin, Perron,
Restano, Rini, Rollandin, Rosset, Testolin, Laurent Viérin, Marco
Viérin)
La risoluzione è respinta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK