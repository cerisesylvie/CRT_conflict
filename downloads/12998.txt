Consiglio Regionale della Valle d'Aosta - Oggetto del Consiglio n. 3954 del 25 novembre 1992 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 3954 del 25 novembre 1992 - Resoconto
OGGETTO N. 3954/IX Orientamenti sulla realizzazione
dell'Auditorium aostano e sul trasferimento dello stadio Puchoz in
zona Tzambarlet.
(Interpellanza)
Interpellanza Avuta notizia delle dichiarazioni rese al TG3
dall'Assessore alla Pubblica Istruzione Faval e dal Sindaco del
Comune di Aosta in merito alla costruzione del nuovo "Auditorium"
nell'area dello stadio Puchoz;
Preso atto del fatto che, con simili manifestazioni di intenti,
siamo ben lungi dal porre in essere le corrette procedure per la
realizzazione della infrastruttura di cui trattasi, e che la
eventuale variante al P.R. vigente in Aosta deve essere preceduta
da una seria programmazione preceduta e logistica che investa tutta
l'area del Puchoz e non solo settori utili - ma parziali - che
limiterebbero la necessaria visione globale della destinazione
d'uso alternativa;
Atteso che, a tale riguardo, le precedenti Amministrazioni
aostane avevano progettato nella sua totalità l'area sportiva di
Tzambarlet proprio in funzione dell'eventuale trasferimento dello
stadio Puchoz;
Considerati altresì i vincoli conseguenti al lascito dell'area
denominata Puchoz;
Visto che per conseguire l'obiettivo del costruendo "Auditorium"
occorre predisporre gli strumenti di progettazione per i quali sono
già previsti i finanziamenti nella legge per "Aosta Capitale" che
rimane disapplicata per carenza di progettualità;
Ritenendo ormai indifferibile la soluzione di un problema così
qualificante sotto il profilo culturale e sociale;
i sottoscritti consiglieri regionali
Interpellano
il Presidente della Giunta regionale e gli Assessori competenti
al Turismo, Urbanistica e Beni culturali, ed alla Pubblica
Istruzione per conoscere:
1) gli orientamenti del Governo regionale sul tema
dell'Auditorium aostano, della sua collocazione, nonché del
contestuale trasferimento del-lo stadio Puchoz nell'area sportiva
già individuata in zona Tzambarlet;
2) se non sia il caso di chiedere agli Amministratori comunali
di Aosta di attivare le procedure per l'affidamento di un incarico
professionale finalizzato allo studio globale della destinazione
d'uso dell'area del Puchoz, tralasciando la manifestazione di
propositi non sorretti da una adeguata progettazione urbanistica e
progettuale mentre si attente la normativa del P.R. di Aosta.
F.to: Chiofalo, Ricco.
Presidente Ha chiesto al parola il Consigliere Chiofalo.
Chiofalo (DC)
Io credo che l'interpellanza si illustra
da sè. Desidero comunque dire che sono contento delle iniziative
che l'Assessore Faval intraprende, mentre mi lasciano perplesso le
dichiarazioni rilasciate dal Sindaco della città di Aosta.
Se si vogliono dare delle serie risposte ai cittadini occorre
incaricare uno studio tecnico per la progettazione di tutta l'area
Puchoz.
Presidente
Ha chiesto la parola l'Assessore alla
Pubblica Istruzione, Faval.
Faval (UV)
Desidero ringraziare il Consigliere
Chiofalo, con lo spirito con il quale ha inteso proporre alla
discussione del Consiglio regionale questo argomento. L'intento è
quello di collaborare e pertanto oltre che a ringraziarlo, io
aggiungo che contiamo sulla disponibilità della Democrazia
Cristiana, sia a livello di Consiglio regionale che di Consiglio
comunale.
Credo però che rispetto a questo, due siano gli aspetti che
dobbiamo trattare. Uno è quello di carattere
amministrativo-burocratico-urbanistico ed a questo proposito
l'attuale Assessore all'Urbanistica del comune di Aosta mi ha
inviato una breve nota che illustra qual'è la situazione dal punto
di vista procedurale dell'area.
Il campo sportivo Puchoz è stato incluso nelle aree di
trasformazione strutturale "Puchoz 1" che comprende un rettangolo
che sta tra Via Torino e Via Garibaldi. Per quanto riguarda questo
ambito è stato incluso in quell'area con delibera n. 54 del 4
febbraio 1992 e ciò significa che il rilascio della concessione
edilizia per realizzare ogni intervento di trasformazione edilizia
ed urbanistica è subordinato alla formazione del piano di recupero
esteso all'intera aerea.
I contenuti normativi sono quelli indicati dal vigente piano
regolatore generale e cioè la variante n. 10. Per le aree, per
pubbliche attrezzature i parametri edilizi, volumi e destinazioni
sono definiti di volta in volta dal Consiglio comunale. Il piano di
recupero pertanto, potrebbe già essere predisposto e quindi dal
punto di vista urbanistico amministrativo, abbiamo la certezza che
quell'area può essere utilizzata a questi fini.
L'altro aspetto è quello relativo alla strutturazione
dell'Audito-rium. Stiamo affrontando con il Comune di Aosta degli
incontri allo scopo di ottenere indicazioni circa le varie esigenze
della città. La città di Aosta non ha le dimensioni per potersi
permettere un teatro di prosa, un teatro lirico ed una sala
concerti, quindi dobbiamo pensare ad una struttura polivalente.
In riferimento all'altro aspetto sollevato e cioè quello
relativo al trasferimento allo stadio Puchoz, del palazzetto dello
sport, si sono tenute riunioni di confronto tra la Regione ed il
comune allo scopo di trovare una soluzione in funzione degli spazi
disponibili e di quella che è una razionalizzazione del territorio.
Speriamo che, con la collaborazione della Democrazia Cristiana ed
il Comune di Aosta si possa giungere ad una soluzione dei problemi
summenzionati.
Presidente
Ha chiesto la parola il Consigliere
Chiofalo.
Chiofalo (DC)
Ringrazio l'Assessore per la sua
esposizione e la sua disponibilità e posso assicurare che da parte
nostra esiste tutta la collaborazione necessaria ad attuare quanto
proposto.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK