Consiglio Regionale della Valle d'Aosta - Oggetto del Consiglio n. 1742 del 20 dicembre 2000 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
TURISMO E INDUSTRIA ALBERGHIERA
Precedente
Successivo
Resoconto integrale del dibattito dell'aula
Oggetto del Consiglio n. 1742 del 20 dicembre 2000 - Resoconto
OGGETTO N. 1742/XI Coinvolgimento delle categorie interessate
nell’iniziativa denominata "Free day" promossa
dall’ADAVA. (Interpellanza)
Interpellanza Considerata l’iniziativa
promossa dall’ADAVA e condivisa
dall’Assessorato al turismo che nella giornata del
15 dicembre prossimo offre a tutti i turisti che verranno in Valle
d’Aosta la possibilità di sciare e soggiornare
gratuitamente;
Ritenuta apprezzabile tale iniziativa in un momento difficile
della nostra Regione, duramente colpita
dall’alluvione del 15 ottobre scorso, che necessita
di un rilancio concreto delle attività economiche e di sostegno al
turismo;
Constatato che numerosi operatori alberghieri non sono informati
delle modalità di tale iniziativa o, ancor peggio, non risultano
coinvolti;
Atteso che tale disinformazione rischia di inficiare la bontà
dell’iniziativa stessa e di conseguenza penalizzare
l’immagine turistica della Valle
d’Aosta e dei suoi operatori;
i sottoscritti Consiglieri regionali
Interpellano
l’Assessore competente al fine di conoscere:
1) i motivi per cui non sono state coinvolte tempestivamente le
categorie interessate; alberghi, ristoranti, pensioni, impianti di
risalita ecc. ecc.;
2) come si è sviluppato il processo organizzativo per il turista
al fine di usufruire di tali agevolazioni;
3) essendo discussa tale interpellanza dopo lo svolgimento
dell’iniziativa denominata Free day,
qual’ è il consuntivo di tale iniziativa.
F.to: Lattanti - Tibaldi - Frassy
Président
La parole au Conseiller Lattanzi.
Lattanzi (FI)
Chiudiamo in bellezza non perché presento io
l’interpellanza sennò poi Cottino dice che faccio il
protagonista, ma perché affrontiamo il tema che forse dopo
l’alluvione è stato quello più importante: il "free
day".
Possiamo definirlo l’evento di questo mese,
evento non solo per i risvolti in termini turistici che ha avuto,
ma anche politici ed economici, un "free day" che è stato un evento
nato molto velocemente subito dopo l’alluvione che
ha avuto tutte le premesse di un'operazione importante.
Ci tengo subito a dire, visto che parliamo di un evento già
accaduto e l’interpellanza è stata presentata ad
evento da accadere, che ci è chiaro come gruppo consiliare che un
obiettivo senz’altro è stato raggiunto.
Sicuramente abbiamo appreso con piacere del lancio
dell'iniziativa e lo abbiamo scritto anche nella premessa
dell'interpellanza precisando che l’iniziativa è
stata promossa dall’ADAVA perché sui giornali era
uscita notizia in tal senso; l’Assessore vuole
rivendicare la paternità dell'iniziativa e noi ne prendiamo atto
non ci interessa chi sia il padre perché pare che le cose che vanno
bene abbiano sempre un padre, mentre quelle che vanno male sono
sempre orfane. Siccome ce n’è uno che vuole
rivendicare la paternità noi non facciamo che prendere atto
dell’Assessore che riconduce
l’iniziativa all’Assessorato.
Al di là di questo noi come gruppo abbiamo condiviso questa
operazione perché dopo l’alluvione è stata il fatto
importante politico ed economico oltre che turistico della nostra
Regione; un'iniziativa che ha senza dubbio raggiunto un obiettivo
di cui va dato il merito a chi ha promosso
l’iniziativa, in questo caso
all’Assessore Lavoyer e cioè la Valle
d’Aosta che usciva da una situazione difficilissima
come quella dell’alluvione aveva assolutamente
necessità che giungesse un messaggio forte a tutto il mercato del
turismo internazionale e il messaggio era che la Valle
d’Aosta era operativa, era aperta, era accessibile
ed era disponibile a continuare nella sua tradizione di offerta di
turismo a dare quel segnale di forza dei Valdostani.
In questo senso mi sento di dire, a nome del gruppo, anche
analizzando la rassegna stampa che ci è stata fornita, che il
messaggio che è arrivato al mercato del turismo è stato un
messaggio positivo: la Valle d’Aosta ha reagito
all'alluvione, la Valle d’Aosta è aperta, la Valle
d’Aosta ha acceso gli impianti, la Valle
d’Aosta vi aspetta.
Sotto l’aspetto del "free day" avevamo nutrito
una serie di perplessità nella costruzione di questa interpellanza
perché l’iniziativa che era nata in maniera molto
veloce ci aveva fatto percepire nelle settimane precedenti una
certa "improvvisazione", nel senso che noi venivamo contattati da
albergatori piuttosto che da commercianti, da persone coinvolte nel
settore del turismo con la preoccupazione di chi, dovendo esserne
il protagonista, non era al corrente di come si sarebbe sviluppata
l’iniziativa, quindi è nata
l’interpellanza sotto questa preoccupazione.
Lasciamo all’Assessore la parola perché vorremmo
conoscere perlomeno qual è stata la sua visione; mi risulta che
dati ufficiali ce ne siano ancora pochi, c’è una
serie di valutazioni politiche, intanto cominciamo a sentire quelle
dell’Assessore Lavoyer a cui va dato il merito di
aver pensato e lanciato l'iniziativa e di aver creato perlomeno un
messaggio positivo nel mercato del turismo come prima dicevo. Per
quanto riguarda le valutazioni politiche sulla riuscita
dell'iniziativa ci riserviamo nella replica di esprimere il nostro
giudizio dopo aver sentito l’analisi
dell’Assessore.
Président
La parole à l’Assesseur au
tourisme, aux sports, au commerce et aux transports, Lavoyer.
Lavoyer (FA)
Come è stato giustamente sottolineato poco
importa o è irrilevante chi può aver avuto per primo
l’idea di lanciare questa iniziativa, però per
correttezza e onestà intellettuale mi preme sottolineare che
l’iniziativa è nata all’interno del
gruppo di lavoro, quella specie di "task force" che immediatamente
dopo i noti eventi alluvionali era stata costituita a livello
regionale, gruppo di lavoro che peraltro ha lavorato in modo
compatto e unitario e che vedeva al suo interno oltre ai
rappresentanti degli albergatori i rappresentanti dei commercianti,
degli impianti a fune, del Casinò, dell’APT, dei
consorzi, dei tour operators e dell’agenzia che cura
l’immagine promozionale per
l’Assessorato.
Quindi questa iniziativa in particolare, insieme a tutta una
serie di altre iniziative, è stata discussa, promossa, ideata e poi
concretizzata, anche se con qualche difficoltà, da questo gruppo di
lavoro.
Nel momento in cui si è lanciata l’idea che
prevedeva l’eventuale pernottamento gratuito negli
alberghi della Valle d’Aosta per il 15, negli
alberghi che tenevano esposta la locandina,
l’accesso gratuito agli impianti di risalita per
tutta la Valle d’Aosta, le lezioni gratuite
organizzate dalle scuole di sci, visite guidate gratuite ai
castelli di Sarre, Fénis, Verrès, Issogne, alla Cattedrale di Aosta
e nelle sedi espositive, punti di ristoro e distribuzione bevande
calde nelle località turistiche di La Thuile, Pila, Courmayeur,
Cervinia, Champoluc eccetera, gite a cavallo o in carrozza nel
capoluogo, ingresso e consumazione gratuita al Casinò di
Saint-Vincent, escursioni con racchette sulla neve nella località
di Ayas, eccetera.
È chiaro che alcune di queste iniziative dal momento
dell'ideazione al momento della concretizzazione, essendo un unico
soggetto anche se può essere articolato come quello delle
associazioni impianti a fune, si decide ed è facile veicolare il
messaggio a seguito della decisione presa.
Chiaramente la veicolazione dell'informazione è diventata più
difficile nel settore della ricettività e degli alberghi anche
perché non tutti gli alberghi erano già aperti nel momento
dell'iniziativa però, come dobbiamo dare ai singoli componenti del
gruppo l’elogio di aver portato avanti questa
iniziativa mettendoci anche delle risorse private dobbiamo anche
dire che all’interno del gruppo, nei singoli
rappresentanti, nelle singole categorie va la responsabilità di
veicolare l’organizzazione dell'immagine e il
progetto dell'iniziativa. Questo per mettere le cose al posto
giusto.
Ma al di là di questi aspetti, tenuto conto della velocità con
cui si è dovuto impostare questo evento, possiamo dire che tutto è
funzionato nel migliore dei modi con qualche piccolo problema dal
punto di vista di informazione all’interno di alcune
categorie in particolare.
Questa iniziativa è stata corredata da una serie di interventi
di informazione che sono stati portati avanti
dall’Assessorato sempre in collaborazione con gli
operatori del settore proprio per veicolare
l’immagine di una Valle d’Aosta che
aveva saputo reagire grazie alla popolazione valdostana, ma anche
all’aiuto di tutti coloro che le erano stati vicini
in quei momenti difficili e per dire a pieno titolo dire che almeno
dal punto di vista turistico la Valle d’Aosta era
quella di sempre.
Quindi abbiamo fatto quest’iniziativa di
informazione nel corso della quale abbiamo lanciato
l’idea e se vogliamo trarre un consuntivo di questa
giornata, possiamo senz’altro dire che è più che
positivo.
Il fatto sta anche a sottolineare che tutti gli operatori del
settore con l’Assessorato hanno deciso di rendere
questo appuntamento un appuntamento fisso tutti gli anni senza
legarlo solo a questo evento particolare.
Il giudizio politico dell’Assessorato è un
giudizio estremamente positivo per due motivi: perché questo ha
creato il lancio della stagione ed anche perché molti di coloro che
hanno prenotato hanno scelto di venire a trascorrere una giornata
di vacanza il 15 e poi per trascinamento si sono fermati
soprattutto perché il tempo era bello e
l’innevamento buono anche per il sabato e la
domenica.
Ripeto è positiva perché ha lanciato la stagione, ha avuto un
ritorno di tipo economico ed è positiva anche perché in questa
iniziativa c’è una prima grande inversione di
tendenza e qui tocco un argomento che piace molto a Forza Italia:
c’è stata cioè la partecipazione del privato. Anche
se in misura diversificata i privati hanno però investito qualcosa
di loro per contribuire al rilancio dell'immagine della Valle.
I dati definitivi non sono ancora completi, però posso dare
alcuni dati che sono molto interessanti; qui ho anche
l’elenco di tutti gli alberghi che hanno aderito
all'iniziativa e che sono 205 su circa 300 aperti perché alcuni
alberghi in quella data non avevano ancora aperto. Alcuni non hanno
potuto aderire, avrebbero aderito, ma non avevano più disponibilità
dal punto di vista delle prenotazioni.
Quanto alle presenze visivamente ci siamo resi conto che la
Valle d’Aosta era piena di turisti, però i dati sono
6.500 sciatori ad Ayas, 3.500 a Pila, 3.120 a La Thuile, 4.850 a
Cervinia, circa 2.000 a Courmayeur dove peraltro c’è
stato il condizionamento del tempo non particolarmente
favorevole.
Sugli alberghi ho già detto, sul ritorno stampa lo ha già
sottolineato l’interpellante, quindi chiudo con un
giudizio positivo, ma come tutte le cose è un progetto che, se
ripetuto, può essere migliorato.
Président
La parole au Conseiller Lattanzi.
Lattanzi (FI)
Le dico sinceramente, Assessore, che mi
aspettavo di avere qualche dato in più. Pensavo che lei fosse in
grado con il suo Assessorato di fare un'analisi completa di un
evento che ho definito senz’altro un evento molto
importante che il suo Assessorato ha promosso.
Un evento che ha sicuramente avuto il pregio di creare
un'inversione di tendenza a noi molto cara: quella di coinvolgere
la comunità economica valdostana in un processo che deve vedere la
Valle rilanciata e non può essere un peso che si assume
esclusivamente l’Amministrazione visto fra
l’altro i tempi che corrono e che ha avuto un
benefico risultato in termini di immagine di una Valle che solo
qualche settimana prima sui giornali era descritta come era
purtroppo in una situazione quasi apocalittica e che dopo solo
qualche settimana per la forza dei Valdostani e per la loro voglia
di rilanciarsi veniva descritta, ed è qui il fatto positivo, come
una Valle in piena efficienza ed è questo quello che hanno letto
molte persone che ho avuto modo di contattare anche fuori della
Valle proprio in queste settimane che per lavoro ho frequentato sia
la Lombardia che l’Emilia Romagna.
Un messaggio molto positivo, ripeto, di cui le va dato atto con
l’onestà intellettuale con la quale affrontiamo
sempre questi discorsi.
Questo ci permette di fare una valutazione non sui dati perché
la delusione è di non avere ad oggi i dati, ma forse è troppo
presto e contiamo che questo gruppo di lavoro abbia la possibilità
di fare una serena analisi di questo evento, un evento che, tanto
per essere chiari, non è che ci siamo inventati in Valle
d’Aosta, e l’Assessore lo sa, anche
qui arriviamo buon ultimi perché il Trentino, la Lombardia, le zone
limitrofe a noi in Francia, l’avvio della stagione
sciistica con il "free day" lo fanno ormai da 4-5 anni?
(interruzione dell’Assessore Lavoyer, fuori
microfono)
? non così completo e parliamo poi della completezza, però
intanto cominciamo a stare con umiltà con i piedi per terra per
dirci che siamo riusciti in un momento particolarmente difficile a
venire anche noi, buon ultimi, all'idea che una stagione turistica
anche invernale va lanciata con una serie di iniziative.
Qui ci sono le iniziative del Trentino Alto Adige, skipass
gratuiti sulle piste delle Dolomiti, super ski nella zona di San
Martino di Castrozza, Passo Rolle e Primiera fino al 23 dicembre,
un soggiorno di 4 giorni al prezzo di 3, lunedì 11 dicembre nel
comprensorio delle Dolomiti si paga solo 15.000 lire, fra
l’altro devolute a Telethon, quindi con un'immagine
di attrazione sociale. Lo stesso giorno identica iniziativa in Val
Gardena, dove i maestri di sci offrono lezioni gratuite, ski pass
gratuiti alle signore il 15 e il 16 dicembre nel comprensorio del
Brenta e dell’Adamello, quindi non è che ci siamo
inventati questa iniziativa.
Ci arriviamo anche noi come territorio turistico buon ultimi e
in questo senso ci aspettavamo qualcosa di più perché visto che non
c’era nulla da inventare, ma semplicemente da
copiare, speravamo che si potesse fare meglio. In che senso?
Intanto nel coinvolgimento degli operatori economici; è brutto
dover dire che si è dovuto partorire questa iniziativa di lancio
della stagione invernale perché abbiamo vissuto una situazione
difficile per l’alluvione in quanto questa
iniziativa avrebbe dovuto nascere indipendentemente dal discorso
dell’alluvione.
Semmai la disgrazia dell’alluvione avrebbe dovuto
metterci nelle condizioni di organizzare meglio questo evento, un
evento che lei dice in termini politici essere positivo e posso
anche condividere questo giudizio che per altre motivazioni
politiche ho già espresso, ma che per quanto riguarda il gruppo di
Forza Italia ci aspettavamo che venisse gestito in maniera
migliore.
Porto qui due dati veri: lei dice 205 sono gli alberghi che
hanno esposto i cartelli di adesione all'iniziativa, io le dico che
ci sono 300 che non hanno esposto nessun cartello perché o non
coinvolti o non informati o perché lei dice chiusi e io dico no,
chiusi il 15 e il 16, ma non l’8, cioè la settimana
precedente quando erano aperti ed operativi, quindi chiusi e
rimasti chiusi perché, non essendo stati coinvolti nell'operazione,
alle telefonate dei loro clienti fedeli che chiedevano se era vero
che il 15 sera la notte era gratuita, non sapevano rispondere se
era vero perché pagava Regione o perché pagavano loro oppure solo
se il cliente si fosse trattenuto anche la notte del 16.
Queste sono le cose che abbiamo sentito dagli operatori
economici che conosciamo e quindi lei dice 200 hanno aderito, noi
diciamo 300 non hanno aderito.
Lei potrà anche obiettare che questo è un problema non
dell’Assessorato, ma dell'Associazione albergatori,
che all’Assessorato è demandato il compito di
coinvolgere gli operatori economici. Al che io le dico che qui
siamo al gioco in cui l’iniziativa se positiva siamo
noi i padri, se nasce qualche problema, allora
l’iniziativa è degli altri.
Io credo invece che se il tavolo è fatto da un coordinatore, ma
anche dai partecipanti, le responsabilità vadano discusse in
Consiglio regionale con chi è responsabile politico e si è assunta
la responsabilità dell'iniziativa imprenditoriale.
Presenze visive e qui lei cita una serie di numeri che ci fanno
dire circa 12-15.000 presenze; bello sarebbe cominciare a fare un
raffronto fra le presenze dell’anno precedente e
quelle dell’anno prima.
Credo che la giornata libera di sci in Valle
d’Aosta, quale iniziativa di lancio della stagione
turistica abbia avuto un risvolto, ripeto, straordinario per il
fatto che è avvenuta qualche settimana dopo la tragica alluvione
che ci ha colpito.
Tuttavia, analizzando l’iniziativa dopo averla
estrapolata da quel contesto, al di là di questo beneficio che è
stato politicamente raggiunto di cui il merito va
all’Assessore, credo che questa iniziativa meriti
non solo l’impegno a riproporla per i prossimi anni,
ma un progetto attento di analisi che possa far presupporre che non
solo sia un'opzione giocabile per quanto riguarda la stagione
invernale, ma magari anche per quella estiva e che la prossima
apertura della stagione invernale in Valle d’Aosta
possa vedere tutti gli albergatori coinvolti, tutti aperti perché
un albergatore che ha il giorno 16 pieno è disposto ad offrire
anche il 15 purché capisca quali sono le regole del gioco e possa
essere messo in condizioni di dare ai propri clienti delle
indicazioni precise, mentre in questo caso a due giorni
dall’evento non aveva ancora ricevuto nulla.
Qualcuno parla di lettere che sono state inviate, le posso
garantire che le persone che ci hanno contattato di lettere non ne
hanno ricevute, quindi la comunicazione in questo senso, al di là
delle conferenze stampa, non ha funzionato, conferenze stampa che
evidentemente hanno prodotto esattamente quello che si voleva che
producessero, cioè una comunicazione che parlava di Valle
d’Aosta gratuita sugli sci e sulle piste, ma anche
negli alberghi. Questo ha creato non poche difficoltà nel rapporto
con la clientela perché c’è gente che è entrata nei
ristoranti e voleva mangiare gratis e andava via borbottando perché
il pasto gratis non era offerto.
C’è gente che si è presentata in albergo, quando
ha trovato aperto, il 15 sera dopo aver sciato e ha chiesto di
avere il letto gratis e, quando gli è stato detto che doveva
fermarsi anche la sera dopo, ha sbottato perché evidentemente la
comunicazione che è stata mandata non dalla stampa che amplifica
certi messaggi, ma da chi ha passato la comunicazione, era che il
15 notte veniva offerto se, qui un asterisco rimandava ad una nota
scritta piccolo piccolo, se dorme anche il 16, ma questo non lo
diciamo, così la gente si è creata delle aspettative e, quando si
creano delle aspettative alla potenziale clientela e si tradiscono,
è il peggio che possa succedere.
Credo che possiamo senz’altro trarre
un'esperienza positiva da questa iniziativa nella misura in cui
abbiamo l’umiltà di dire che arriviamo buon ultimi
in questa serie di iniziative, ci arriviamo in un momento
particolarmente difficile della Valle, sembra quasi che se non ci
fosse stato quel momento non avremmo mai potuto avere, come tutti
gli altri, nelle Dolomiti, in Francia, il Lombardia, il "free day"
per aprire la stagione invernale.
Prendiamo atto che buon ultimo anche
l’Assessorato regionale della Valle
d’Aosta ci arriva, diamo merito
all’Assessore di aver comunicato a tutto il mercato
del turismo che la Valle d’Aosta è libera ed
operativa ed efficiente e sicuramente in grado di accogliere i
turisti; prendiamo anche atto però che c’è stata
molta improvvisazione, tanto entusiasmo, ma pochissima capacità
operativa e manageriale per gestire un evento che avrebbe
sicuramente portato vantaggi ancor più importanti di quelli che ha
portato non chiamando chissà quali guru del marketing o della
gestione dirigenziale, ma solo andando a copiare quello che gli
altri fanno ormai da cinque anni.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK