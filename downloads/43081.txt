Consiglio Regionale della Valle d'Aosta - Oggetto del Consiglio n. 527 del 22 aprile 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
LAVORO
SANITÀ VETERINARIA E ZOOTECNIA
Zootecnia
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 527 del 22 aprile 2021 - Resoconto
OGGETTO N. 527/XVI - Interpellanza: "Previsione di incentivi
fiscali per l'assunzione negli alpeggi di giovani
valdostani".
Sammaritani (Presidente) -
Passiamo ora alla trattazione
dell'interpellanza al punto 40 dell'ordine del giorno. Ha chiesto
la parola per l'esposizione il consigliere Rollandin, ne ha
facoltà.
Rollandin (PA) -
Nel presentare questa interpellanza
teniamo conto di quello che è il problema del lavoro, che è
problema generale di tutti i settori, ma in modo particolare
abbiamo voluto mettere l'attenzione su un tema molto delicato che è
quello dell'agricoltura; soprattutto in questo momento ci si
prepara a quella che sarà la monticazione. Per non lasciare che ci
siano di nuovo gli episodi tristi di gente che abbiamo conosciuto,
in particolare per quello che ci riguarda del Piemonte, che
portavano in alpeggio in Valle sia pecore sia capre senza nessuna
guardiania, senza che ci fosse nessuno che li seguiva, generando
tutta una serie di fattori. Ma proprio per evitare questo e per
cercare di inserire nell'ambito di quello che è l'alpeggio dei
giovani valdostani, noi chiediamo se si può immaginare di investire
in questo campo, di poter dare degli aiuti, fare una proposta che
incentivi la presenza di giovani nell'alpeggio, perché purtroppo
questo è un problema molto delicato.
Sappiamo già dagli anni passati che ci sono pochi valdostani che
sono disponibili ad andare in alpeggio, tant'è che tutti questi
posti sono ricoperti da immigrati, che tra l'altro hanno lavorato
bene e anche con risultati, come sappiamo, piuttosto buoni. Però il
problema è che oggi siamo vicini a questa data, a questi problemi,
e vorrei capire se si è pensato a qualche incentivo, se si è
pensato di poter immaginare di aiutare i giovani, che purtroppo
sono sempre meno, a essere a loro volta incentivati a seguire
questi passaggi,
Cosa succederà nei nostri alpeggi? Proprio per prevenire questo
fatto e per dare posti lavoro, credo che sia anche corretto
intervenire, come si fa in tanti altri campi. Abbiamo sentito
adesso il problema dei boschi e degli incentivi in quel settore,
credo che sarebbero doppiamente validi gli incentivi per quelli che
seguono la monticazione e danno quei risultati che noi sappiamo: la
Fontina e tutti i formaggi che propagandiamo sono possibili solo se
c'è alla base questo lavoro importante, che purtroppo non viene
considerato nel modo giusto.
Noi abbiamo rifatto quasi tutti gli alpeggi, proprio per cercare
di avere delle condizioni nella situazione lavorativa che fossero
ottimali, tant'è che siamo l'unica Regione italiana che ha fatto
questo investimento, nemmeno il Trentino ha fatto quello che
abbiamo fatto noi in Valle d'Aosta. Però oggi noi non troviamo
giovani che in qualche modo siano incentivati ad andare ad aiutare
le persone anziane che comunque sono i proprietari degli alpeggi e
che giustamente aspettano che ci sia la giusta attenzione anche in
questo.
Credo che l'Assessore conosca bene il problema e spero che ci
siano tutte le attenzioni necessarie per evitare che si debba far
sempre ricorso ad altre persone, che comunque conoscono meno quella
che è la nostra realtà, per non avere poi dei risultati negativi
come troppo spesso noi vediamo.
Presidente -
Per la risposta la parola all'assessore
Sapinet.
Sapinet (UV) -
Grazie collega Rollandin. Se da una parte
si sostiene la monticazione con delle risorse, con una misura, ecco
che dall'altra è importante andare nella medesima direzione
cercando delle opportunità e favorendo i lavoratori; e poi con
altre misure come, ad esempio, interventi sulle viabilità,
eccetera.
Lei conosce il settore anche meglio del sottoscritto,
probabilmente, e sappiamo che la proporzione tra dipendenti e
conduttori o comunque familiari degli stessi è un uno a tre.
Sappiamo che, più o meno, nella gestione degli alpeggi valdostani,
visto che una domanda era quanti impiegati abbiamo in
quell'attività, vediamo che all'incirca abbiamo un totale di mille
persone, suddivisi con trecento tra conduttori familiari o
coadiuvanti, mentre il restante è costituito da dipendenti
stagionali che ammontano grossomodo a circa settecento. La quasi
totalità di questi ultimi, lo sappiamo bene, è composta da
stranieri provenienti da Romania, Albania, Marocco. Sono solo poche
decine i salariati di origine valdostana che operano come
dipendenti stagionali, quindi un dato sul quale riflettere, un dato
sul quale fare dei ragionamenti.
Il problema della mancata assunzione dei lavoratori valdostani
non è sempre dovuto - lo vediamo dai dati - alla mancanza del posto
di lavoro, ma anche magari alla poca appetibilità che il lavoro di
alpeggio rappresenta. Alcune analisi sono state fatte, che vanno
nella direzione da lei richiesta, ovvero quella di creare delle
condizioni favorevoli, ma le norme e le regole del libero mercato
non consentono di privilegiare l'assunzione di manodopera locale in
sostituzione di quella straniera. Pertanto, con vari
approfondimenti che sono in corso e che verranno fatti allo stato
attuale, pur capendo il principio e anche in parte condividendolo,
dal punto di vista normativo non è possibile mettere in campo un
qualcosa che favorisca qualcuno piuttosto che qualcun altro. Però
diverso è il discorso se parliamo di incentivi all'assunzione,
perché se poi le condizioni sono migliori è ovvio che i posti di
lavoro diventano più appetibili e quindi è chiaro che il lavoratore
anche residente può essere interessato; incentivi all'assunzione di
personale indipendentemente dalla provenienza dello stesso.
Il gruppo di lavoro per le misure di contrasto all'emergenza
sanitaria sta lavorando su una misura trasversale a beneficio di
tutte le imprese, comprese quelle agricole. Si tratta nello
specifico di un aiuto per ogni contratto di lavoro a tempo
indeterminato e determinato. Poi, nell'ottica di favorire il
contatto tra giovani valdostani in cerca di lavoro e le esigenze di
manodopera da parte delle aziende agricole, il Dipartimento delle
politiche del lavoro e della formazione lo scorso anno, anche in
collaborazione con le associazioni di categoria del settore
agricolo, quindi DIVAL, Coldiretti, Associazione dei proprietari di
alpeggio, Fédération des coopératives valdôtaines, ha messo in
piedi la campagna informativa mediatica "Lavorare in agricoltura",
con la realizzazione di video di informazione promozionale per la
stagione d'alpeggio 2021 e per informare tutti i potenziali
interessati a questa opportunità di lavoro. Parallelamente sono
state redatte, anche in seguito a preselezioni sulle liste degli
iscritti ai centri per l'impiego, rose di candidati potenzialmente
avviabili al lavoro in agricoltura, in particolare tra i percettori
di reddito di cittadinanza. Per l'anno 2021 il dipartimento sta
procedendo ad analizzare, nell'ambito delle liste dei centri per
l'impiego, quanti lavoratori iscritti sono potenzialmente avviabili
al lavoro in agricoltura. Sono state contattate le aziende agricole
per conoscere i rispettivi fabbisogni occupazionali. Al momento
risultano alcune richieste di assunzione da parte di cooperative
sociali che effettuano anche lavori in agricoltura.
Io la ringrazio di questa iniziativa. Stiamo - come le ho detto
- creando i presupposti per andare in quella direzione, ma
ovviamente la situazione impone il rispetto delle normative
vigenti, ma è chiaro che la problematica c'è, va affrontata e i
numeri sono lì a testimoniarlo.
Presidente -
Ha chiesto la parola per la replica il
consigliere Rollandin, ne ha facoltà.
Rollandin (PA) -
Vede Assessore, qui i tempi sono
stretti, per non arrivare all'ultimo minuto e dire: non c'è chi va
in alpeggio, non c'è chi aiuta a fare il lavoro, che ormai è a dei
livelli ottimali come abitazione, non ci sono più differenze, si
arriva negli alpeggi con le macchine, però malgrado questo non
abbiamo richieste. Allora il problema è di trovare degli incentivi.
Come si è fatto in tanti altri campi, si faccia anche in
agricoltura! Che tra l'altro è un lavoro sicuramente più sano che
non in certe fabbriche, dove si sono dati non incentivi ma di più
per avere il personale adeguato.
Bisogna agire adesso, perché sennò quando sarà il momento non
potranno monticare, non potranno nemmeno prendere i capi che sono
oggi in pianura e che devono andare in alpeggio. Il problema è
gravissimo! Non è il fatto di dire: "Mah, vediamo poi", qui è
urgente. Se non si crea adesso il presupposto per incentivare le
persone che possano aiutare in montagna, non si raggiungerà nulla,
saremo qui a dirci: "Eh, purtroppo non c'è nessuno". Io vorrei
evitare che si arrivi a questo punto, quindi è il momento di
lavorare intensamente per trovare il sistema di incentivare queste
presenze, come si è fatto in altri settori.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK