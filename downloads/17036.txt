Consiglio Regionale della Valle d'Aosta - Oggetto del Consiglio n. 346 del 13 gennaio 1999 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ASSISTENZA SANITARIA E OSPEDALIERA
Personale medico e paramedico
Precedente
Successivo
Resoconto integrale del dibattito dell'aula
Oggetto del Consiglio n. 346 del 13 gennaio 1999 - Resoconto
SÉANCE DU 13 JANVIER 1999 (APRÈS-MIDI)
OGGETTO N. 346/XI Iniziative in merito alla copertura di posti
in organico presso l'Ospedale regionale. (Interpellanza)
Interpellanza Appreso:
- che in molti reparti l'Ospedale di Aosta è sottoorganico;
- che, ciononostante, molti concorsi non vengono banditi o
vengono banditi con molto ritardo;
Rilevato che tale situazione desta non poche preoccupazioni per
gli inevitabili riflessi che può comportare sulla efficacia ed
efficienza del Servizio sanitario pubblico;
i sottoscritti Consiglieri regionali
Interpellano
L'Assessore alla Sanità per sapere:
- quali provvedimenti intende adottare per superare tale stato
di cose;
- se siano in atto convenzioni con università per consentire
l'invio presso l'Ospedale regionale di medici specializzandi;
- se corrisponde a verità che la Giunta regionale ha
recentemente ridotto alcune borse di studio nel settore della
sanità.
F.to: Frassy - Tibaldi
Presidente La parola al Consigliere Frassy.
Frassy (FI) Non è un caso che la mattinata di oggi sia stata
dedicata in gran parte ai problemi della sanità; evidentemente la
sanità è diventata un problema se la sensibilità di diverse forze
politiche ha concentrato le proprie attenzioni su
quest'argomento.
Questa mattina ho ascoltato, come è mia abitudine, il dibattito
sulle interpellanze presentate dagli altri colleghi e ho anche
ascoltato le risposte fornite dall'Assessore Vicquéry e devo dire
che sono molto preoccupato per due motivi. Il primo motivo è legato
allo stato di salute della sanità, perdonatemi il bisticcio di
parole; il secondo motivo di preoccupazione sta nelle risposte
fornite stamani dall'Assessore Vicquéry perché sono risposte che
danno un senso di tranquillità tant'è che l'intervento di risposta
sull'ultima interpellanza dell'Assessore Vicquéry in materia era -
me lo sono annotato - situazione in prospettiva sotto controllo e
penso che sia o una tranquillità incosciente oppure che sia una
tranquillità che deriva da una cattiva informazione che l'Assessore
ha di quelli che sono i problemi della sanità in Valle d'Aosta, in
particolare del settore ospedaliero.
L'Assessore questa mattina nel minimizzare le interpellanze
presentate da altri colleghi, le ha definite datate al 10 dicembre.
Non so quale sia la datazione che si possa attribuire alle risposte
che l'Assessore ha dato però, rispetto alla data in cui abbiamo
depositato quest'interpellanza, ed eravamo al 31 dicembre, non
riteniamo che ci siano stati elementi significativamente positivi
nella definizione di quelli che sono i problemi della sanità e mi
spiego meglio.
Abbiamo letto sulle cronache dei giornali che c'è un problema
diffuso di carenza di organico, una volta in Urologia, una volta in
Pediatria, oggi in queste settimane le attenzioni degli operatori
dell'informazione e le preoccupazioni - aggiungo io e spiegherò il
perché - dei cittadini sono attirate da quelli che sono i problemi
della Rianimazione e dell'Anestesia.
Sapete che la Rianimazione e l'Anestesia, volendo fare un
paragone e dare un senso figurativo, sono l'equivalente di quello
che può essere il sangue nell'organismo umano; senza queste due
strutture che sono a supporto di tutta l'attività ospedaliera,
perlomeno di quella che è l'attività di tipo chirurgico in tutte le
sue espletazioni, l'Ospedale rischia di andare in paralisi.
Sappiamo, perché il dato è pubblico, perché lo ha riconosciuto
l'Assessore perché è stato dichiarato ai giornali che queste Unità
di Rianimazione e di Anestesia complessivamente sono al di sotto di
quello che è il 50 percento della pianta organica che dovrebbe
essere in questo momento in forza fra viale Ginevra e Beauregard.
Abbiamo appreso che ci sono una serie di difficoltà, diceva questa
mattina l'Assessore, dovute a delle maternità, dovute a dei medici
che hanno vinto dei concorsi in altri posti; questo sicuramente è
un dato di fatto, ma diventa riduttivo che queste siano le
motivazioni dello stato in cui versa la sanità, in particolare con
riferimento alla Rianimazione e all'Anestesia. Perché dico
questo?
Innanzitutto dobbiamo fare dei paragoni, io ho fatto un paragone
e l'ho fatto in positivo nell'interpellanza che ho illustrato
precedentemente sulla capacità che ha l'Amministrazione regionale a
spendere i fondi comunitari rispetto ad altre realtà, perciò anche
stando all'opposizione ho riconosciuto un elemento positivo che
penso possa essere portato con orgoglio da tutti i consiglieri
anche da quelli di opposizione. Devo dire che, andando a fare un
raffronto con i tempi inerenti le procedure di bandi e di concorsi
delle altre USL nelle altre regioni, la Valle d'Aosta se non ha la
maglia nera penso che si stia impegnando o che perlomeno fino a
poco tempo fa gareggiasse per averla in quanto i concorsi non
venivano banditi e abbiamo letto come diverse situazioni di sotto
organico oggi siano riconducibili a quelle che erano sicuramente
scelte di tipo politico perché difficilmente potrebbero essere
motivate e come il tempo intercorrente fra il termine di
presentazione delle domande per il bando e l'espletamento della
prova stessa sia enormemente superiore a quelli che sono i termini
medi nazionali, il doppio e molte volte ancora di più.
Non è mistero che uno dei responsabili dell'Urologia abbia
lasciato l'Ospedale regionale proprio per un concorso che non
veniva mai bandito; non ha detto l'Assessore, ma forse è bene dirlo
per dare un quadro più chiaro, come il medico che ha abbandonato
l'Anestesia piuttosto che la Rianimazione per un posto vinto in
Sardegna era un medico che da parecchio tempo stava in questa
Regione con degli incarichi a termine che venivano rinnovati in
continuazione e se non è questo comunque è
sempre… è inutile che scuota la testa,
Assessore; lei potrà replicare tutto chiaramente perché fino ad
adesso non ha dato né certezza né chiarezza alla materia.
Questi sono dati pubblici perché sono stati scritti dai
giornali, non sono stati neanche smentiti dall'Assessore. Come ci
sia stata la prassi dei rinnovi di 8 mesi in 8 mesi ed è evidente
che qualsiasi professionista, a fronte di un'incertezza come quella
dell'incarico temporaneo, prediliga poi il concorso quando viene
bandito in altre sedi, ma questi sono ancora dei dati di tipo
statistico e che possono servire a fare le riflessioni più
svariate; l'Assessore nella replica farà le sue, io sto facendo le
mie.
Il dato è un altro. Fra viale Ginevra e Beauregard ci sono
qualcosa come 7 o 8 sale operatorie; attualmente le sale operatorie
che giornalmente sono operative sono tra le 3 e le 4, a seconda dei
giorni e a seconda delle situazioni. Questo vuol dire che, stante
la carenza degli organici di Anestesia e Rianimazione, non ci può
essere l'utilizzo a pieno di queste strutture ospedaliere che
viaggiano a ritmi ridotti, ma se viaggiano a ritmi ridotti, ci sono
tutta una serie di problemi che riguardano le code, il
prolungamento dei tempi di prenotazione per gli interventi che
stanno diventando ormai sempre più insostenibili per quei pazienti
che hanno esigenza di sottoporsi ad intervento chirurgico.
Questo è un dato ulteriore di riflessione e di preoccupazione,
ma che non rende l'evidenza di quella che è l'emergenza che stiamo
vivendo a livello ospedaliero in questi due settori.
L'Assessore oggi parlava dei progetti obiettivi e delle
convenzioni; non so se i progetti obiettivi sia intenzione
dell'Amministrazione e dell'USL riproporli per il 1999, noi ci
auguriamo che questo non accada anche perché i progetti obiettivi
nei fatti non servono a superare il problema della carenza di
organico, ma servono solo ad incrementare una produttività in un
settore nel quale certi ritmi molte volte rischiano di essere
sostenuti a fronte anche di quello stress da superlavoro che può
comportare tutta una serie di inconvenienti e di disfunzioni del
servizio stesso. Perché dico questo? Perché i progetti obiettivi
sono stati incentrati sulla carenza di organico e di conseguenza
sono stati coinvolti gli stessi medici che erano già nella
difficoltà di garantire e di gestire i servizi essenziali. E i
servizi essenziali sono le guardie mediche, sono le reperibilità
notturne eccetera.
Ora, un dato che mi ha colpito, e ne chiedo conferma
all'Assessore se ne è a conoscenza, è che stante l'esigenza di
avere le guardie mediche e le reperibilità notturne in capo a
medici specialisti, risulterebbe che il 90 percento degli
interventi in sala operatoria non siano di fatto impostati con la
presenza di medici specialisti, nel senso che la gran parte degli
interventi chirurgici che vengono effettuati all'Ospedale di viale
Ginevra avvengono senza la presenza in sala operatoria di
specialisti. Se così è, penso che questo sia un ulteriore elemento
di riflessione e di preoccupazione sullo stato di salute del
settore ospedaliero in Valle d'Aosta.
L'Assessore stamani anticipava che sono in atto delle ipotesi di
convenzioni con altri ospedali; diventa curioso per certi versi
pensare che in questa Regione ritornino magari quei medici che sono
stati qua con incarichi a tempo, a termine, che hanno vinto i
concorsi a Chivasso, a Novara, a Monza o comunque in quello che è
l'ospedale con il quale si andranno ad attivare queste convenzioni
e che vengano ad operare di conseguenza nelle strutture regionali
con costi elevatissimi perché sono costi che per una giornata di
reperibilità, per una giornata di intervento, configurano delle
cifre che vanno ad essere un terzo o un quarto di quello che è lo
stipendio che percepisce un medico specializzato all'interno
dell'USL. Sicuramente la convenzione non mi sembra che sia una
soluzione sufficiente per dire che abbiamo risolto il problema
della sanità in Valle d'Aosta.
Nell'interpellanza ci sono una serie di domande che ho riassunte
e per certi versi ampliato anche rispetto a quelle che sono state
le discussioni di questa mattina; mi auguro che l'Assessore ci
possa dare delle risposte più precise di quanto non abbia dato
nella mattinata.
Presidente La parola all'Assessore alla sanità, salute e
politiche sociali, Vicquéry.
Vicquéry (UV) Posso capire l'amertume dell'interpellante che,
nel momento in cui ha steso l'interpellanza, riteneva che le
risposte che l'Assessore avrebbe dovuto dare sarebbero state delle
risposte di tipo negativo e si accorge suo malgrado che queste
risposte sono di tipo positivo perché il problema non esiste più o
non esiste nei termini in cui esisteva al momento del comunicato
dell'AAROI e al momento della predisposizione dell'interpellanza.
Capisco questa amertume. Che però mi senta tacciare di incoscienza
e di disinformazione, ne prendo atto anch'io con amertume, collega
Frassy.
Io mi sono mosso come era mio dovere muovermi, riconfermo che le
sale operatorie non sono state ridotte, non ho i dati di cui lui è
in possesso, mi limito a rispondere alle domande poste per voce del
Commissario straordinario che dice testualmente: "In riferimento
all'interpellanza si precisa quanto segue. Non risultano esservi
reparti sotto organico, fatta salva l'Unità operativa di anestesia
e terapia intensiva che scontano come in tutta Italia una cronica
carenza di medici in possesso di specializzazioni e per le quali
comunque vengono regolarmente banditi i concorsi e avvisi pubblici.
Si allega ad ogni buon conto il prospetto riportante la situazione
organica compreso il personale a tempo determinato di cui ho
parlato stamattina. I concorsi relativi ad avvisi vengono
regolarmente banditi ed espletati come risulta dalla tabella
allegata. Le convenzioni in via di perfezionamento con l'università
riguardano esclusivamente specializzandi in anestesia per i motivi
sopra indicati".
Per quanto riguarda la supposta lentezza dei tempi procedurali
ai concorsi, sarò disinformato ma a me risulta esattamente il
contrario: che l'USL della Valle d'Aosta è una delle poche in
Italia che ha continuato a bandire avvisi pubblici e concorsi e
l'elenco degli avvisi pubblici è impressionante: nel 1998 sono
stati banditi 38 avvisi pubblici più 9 concorsi pubblici, più 6
avvisi quinquennali per secondo livello dirigenziale, 2 avvisi e
concorsi interni. Questi sono dati, Consigliere Frassy; tutto il
resto sono pure elucubrazioni di cui spero che lei non ne faccia
parte integrante del suo impegno politico ed amministrativo.
Si dà atto che, dalle ore 18,22, presiede il Presidente
Louvin.
Président La parole au Conseiller Frassy.
Frassy (FI) La risposta dell'Assessore come al solito è stata
fumosa e nebulosa e mi stupisce fra l'altro che nella risposta
tecnica che gli è stata fornita e di cui ha dato lettura non si
faccia menzione dell'Urologia perché, essendo andati via medici in
organico, mi sembra quanto meno scontato che siano sotto organico.
Poi potremmo andare a vedere che risultato hanno avuto i concorsi
banditi e sinteticamente riassunti nella loro entità e quantità
dall'Assessore. Un dato però è certo: che se questi concorsi
vengono banditi e non ottengono gli effetti desiderati e sperati,
evidentemente qualcosa non funziona. Due sono le riflessioni che
faccio e sottopongo all'Assessore e le riprenderemo nei prossimi
Consigli.
La prima è che piuttosto che impegnarsi in onerose convenzioni
con università ed ospedali del circondario, sarebbe opportuno
attivare degli strumenti economici che attirino in quella che è
comunque una Regione marginale dal punto di vista geografico, ma
anche dal punto di vista professionale come è la Valle d'Aosta. Di
conseguenza, piuttosto che utilizzare queste risorse economiche per
delle situazioni tampone, sarebbe bene utilizzare queste risorse
economiche per delle soluzioni di prospettiva e definitive.
La seconda, e su questa bisognerà aprire prima o poi una
riflessione, è che stamattina si parlava di medici valdostani; non
so se sia un'aspirazione scenografica o coreografica dell'Assessore
in riferimento a "Medici in corsia" che era un noto telefilm e se
voglia girare la versione valdostana di "Medici valdostani", però
penso che il problema non sia dei medici valdostani, ma sia dei
pazienti valdostani, intendendo come valdostani quelli che qui
risiedono, indipendentemente da come inizi o finisca il
cognome.
Il problema della prova preliminare di accertamento della
conoscenza della lingua francese è diventato un problema che
rischia di pesare non poco sullo stato di salute della sanità in
Valle d'Aosta e della salute di riflesso dei cittadini
valdostani.
Diceva stamani l'Assessore che probabilmente faremo una
convenzione con Chamonix, ma forse che ci preoccupiamo se i medici
di Chamonix superano la prova preliminare di accertamento di
italiano? Penso sicuramente che questo problema non sussista perché
non è un problema pertinente in quanto il problema in questo caso è
quello di far funzionare una struttura.
Allora, dopo una riflessione nell'ambito della sanità su quello
che deve essere il valore di questa prova, penso che debba essere
il momento di iniziare a riformularlo e a ripensarlo.
Dopodiché sull'interpellanza l'Assessore ha risposto
probabilmente al primo punto, ma sull'ultimo punto delle borse di
studio non ha dato risposta alcuna ed evidentemente secondo una
vecchia massima "chi tace acconsente", salvo che poi l'Assessore
voglia puntualmente smentire la riduzione di queste borse di
studio. Per quanto riguarda l'invio di specializzando presso
l'Ospedale di Aosta, ha risposto forse questa mattina dicendo che
ci sono degli accordi con l'Università di Torino e con l'Ospedale
di Novara.
Non siamo comunque soddisfatti della risposta perché è una
risposta che fotografa una situazione che non riteniamo
soddisfacente; riprenderemo in maniera più puntuale per avere delle
risposte più puntuali l'argomento nel prossimo Consiglio.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK