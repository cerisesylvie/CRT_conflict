Consiglio Regionale della Valle d'Aosta - Oggetto del Consiglio n. 3119 del 22 novembre 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Stoccaggio e smaltimento rifiuti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3119 del 22 novembre 2007 - Resoconto
OGGETTO N. 3119/XII - Discussione congiunta del disegno di
legge: "Nuove disposizioni in materia di gestione dei
rifiuti".
Presidente
- Scuso l'assenza per malattia della
Consigliera Charles Teresa. Come convenuto ieri nella Conferenza
dei Capigruppo, ripartiamo dal punto n. 23 all'ordine del
giorno.
La parola al Consigliere Segretario Venturella, per mozione
d'ordine.
Venturella (Arc-VA)
- Sollevo una questione pregiudiziale
sospensiva, articolo 61 del Regolamento, che ha il suo fondamento
nella - adesso mi aiuti il Segretario generale - supposta
incostituzionalità di alcuni articoli del capo III, inseriti in
modo surrettizio, ma principalmente vorrei accentrare l'attenzione
del Consiglio sull'inserimento di un emendamento in Commissione che
riguarda il trasporto per conto terzi. È una cosa un po'
complicata, credo che l'inserimento di alcuni emendamenti in
Commissione, sull'onda della protesta di alcune categorie per una
questione che riguardava dei lavori in alveo nella Dora Baltea nel
tratto fra Pont-Saint-Martin e Donnas, sia deleterio per i lavori
del Consiglio, ma anche per la sua credibilità, perché non si
possono inserire emendamenti che non sono in linea con le normative
nazionali, normative non su materie su cui abbiamo competenza
esclusiva, ma sul Nuovo Codice della strada; in definitiva, non
possiamo inserire articoli che siano in contrasto con il Nuovo
Codice della strada. Fra l'altro, è proprio su questo emendamento
che il Capogruppo Vicquéry - mi dicono - ha proposto... ed è
passato in Conferenza dei Capigruppo di interrompere i normali
lavori del Consiglio, ossia il completamento dell'ordine del
giorno, per passare stamani al punto sulla legge sui rifiuti,
paventando un'urgenza in riferimento proprio a questo emendamento.
Informo solo il collega Vicquéry che l'urgenza non vi è, perché
entro il 27... se questa era l'urgenza, ossia il problema del fermo
amministrativo di 12 camion, oggi saranno dissequestrati - ma non è
stato un sequestro - i 9 camion ed entro il 27 tutti i 12 camion
saranno riconsegnati alle ditte.
Rimane il problema, Assessore Cerise, che so essere lei ad aver
spinto in questa direzione, del comma 2 dell'articolo 15, che dice:
"La locazione di mezzi con conducente effettuata nell'ambito
delle attività di cantiere e delle correlate attività di
stoccaggio, deposito e spostamento dei relativi materiali, come
definite dall'articolo 13, comma 1, lettere f), g) e h), non
costituisce attività di autotrasporto per conto di terzi"
.
Questo allora è un tentativo di bypassare il Codice della strada e
la legge nazionale n. 287 sui trasporti e di far sì in definitiva
che esista in Valle una zona franca, naturalmente variabile a
seconda dei cantieri, per cui dal cantiere all'area attrezzata di
stoccaggio non c'è bisogno di niente, invece non si può, perché?
Leggo al riguardo la legge n. 298/1974 che stabilisce nell'articolo
40 cosa vuol dire trasporto per conto terzi:
"È trasporto di
cose per conto di terzi l'attività imprenditoriale per la
prestazione di servizi di trasporto verso un determinato
corrispettivo"
. La legge in tale caso non dà adito a nessuna
interpretazione diversa da quella di queste 2 semplici e stringate
righe, ma c'è di più: si occupa del trasporto per conto terzi anche
il Nuovo Codice della strada. Non penso che l'Assessore Cerise
voglia inventarsi il nuovo Codice della strada valdostano, credo
invece che il nuovo Codice della strada valga dal Manzanarre al
Reno, dalle Alpi alle Piramidi e anche fra Scilla e Cariddi.
Sezione 2, destinazione ed uso dei veicoli, Codice della strada,
articolo 82:
"... i veicoli possono essere adibiti ad uso
proprio o ad uso di terzi..."
, segue la classificazione, comma
4:
"... si ha l'uso di terzi quando un veicolo è utilizzato,
dietro corrispettivo, nell'interesse di persone diverse
dall'intestatario della carta di circolazione. Negli altri casi il
veicolo si intende adibito ad uso proprio..."
. Comma 5:
"...
l'uso di terzi comprende: a) locazione senza conducente..."
-
ed è chiaro, il Codice della strada parla di locazione senza
conducente come trasporto conto terzi -
"... d) servizio di
trasporto di cose per conto terzi..."
. Non esiste nella
fattispecie dell'articolo 82 del Codice della strada il nolo a
caldo e il nolo a freddo, ossia credo che nel Codice della strada,
quando sono spiegate in maniera precisa e chiara le definizioni,
non vi sono... ma di più, l'articolo 88 del Codice della strada,
concernente servizio di trasporto di cose per conto terzi,
specifica ancora di più, dice al comma 1:
"Agli effetti del
presente articolo un veicolo si intende adibito al servizio di
trasporto di cose per conto di terzi quando l'imprenditore si
obbliga, dietro corrispettivo, a prestare i servizi di trasporto
ordinati dal mittente"
, con o senza conducente, è questo.
Credo che con tale comma 2 dell'articolo 15 potremmo avere
questa situazione, pensate ad un'area di cantiere a Donnas e
un'area di stoccaggio a Baio Dora, nel momento in cui da Donnas
passa per Pont-Saint-Martin, Carema, il trasporto di cose per conto
terzi, ossia la ditta che impresta, non ha bisogno... perché sa
benissimo - qui chiedo aiuto al collega Fey - che per fare il
trasporto per conto terzi bisogna essere iscritti all'Albo dei
trasportatori per conto terzi, non si può fare così... dico bene,
collega Fey? Con questo comma invece si bypassa tale norma, non c'è
più bisogno dell'iscrizione all'Albo dei trasportatori per conto
terzi, quindi potrebbe esserci la situazione paradossale per cui da
Donnas a Pont-Saint-Martin c'è l'articolo 15, comma 2, da
Pont-Saint-Martin a Baio Dora v'è l'bbligo di iscrizione all'albo.
Chiedo quindi che il Consiglio si esprima su questo perché magari
in maniera involontaria, spinti dall'emozione di risolvere il
problema del fermo amministrativo dei 12 camion, si è inserito un
comma che è effettivamente illegittimo.
Presidente
- Può esplicitare bene la sua richiesta, in
modo che su questo interverrà uno a favore e uno contro e poi si
metterà in votazione?
Venturella (Arc-VA)
- Esistono in tutto il capo III... e
questo lo avevo detto anche in Commissione, è registrato, che si
doveva approfondire perché non era così semplice la faccenda.
Chiedo "in primis" il rinvio in Commissione solo del capo III, in
subordine il fatto che si possa approfondire dal punto di vista
legislativo, oppure, ancora in subordine a questo, ho presentato
degli emendamenti che riguardano tutto il capo III e chiedo una
breve sospensione per vedere se è il caso di spiegare, cosa che non
è potuta avvenire in Commissione perché era un emendamento
presentato dall'Assessore in una seduta di Commissione, quindi non
c'è stato il tempo di approfondire il tutto. Ho queste 3 richieste
che sono a cascata.
Presidente
- Applicando l'articolo 60, uno a favore e uno
contro la richiesta avanzata dal collega Venturella.
La parola al Consigliere Vicquéry, per fatto personale.
Vicquéry (UV)
- Intervengo per fatto personale essendomi
state attribuite opinioni difformi da quelle espresse.
Evidentemente la Capogruppo del gruppo "Arcobaleno" non ha riferito
correttamente al collega Venturella. Ho chiesto di discutere da
questa mattina il disegno di legge sui rifiuti soprattutto perché
era l'unico inserito all'ordine del giorno e perché non possiamo
permetterci di portarlo nella sessione di bilancio: questa è la
motivazione principale, a cui si aggiunge anche l'altra. Prego la
collega Squarzino, che non è nuova ad attribuire a me affermazioni
in sede di Conferenza dei Capogruppo e in altre sedi difformi da
quelle che faccio, di astenersi per il futuro da utilizzare questo
comportamento scorretto.
Presidente
- La parola alla Consigliera Squarzino
Secondina, per fatto personale.
Squarzino (Arc-VA)
- Non volevo intervenire perché il
collega Venturella è stato chiarissimo. Voglio solo ricordare al
collega Vicquéry, e faccio appello anche agli altri Capigruppo che
erano nella riunione, che è stato chiesto di discutere oggi questa
legge sui rifiuti; inoltre, ad una proposta che è stata fatta di
rinviare al prossimo Consiglio è stato risposto in questo modo: "ci
sarebbe..."
(interruzione del Consigliere Vicquéry, fuori
microfono)
... collega Vicquéry, posso parlare? Quando non si hanno
elementi concreti, ci si basa sulla forma... quindi è stato detto
che non era opportuno rinviarlo al prossimo Consiglio per 2 motivi:
perché ci sarebbe stato un ingorgo con tutte le altre leggi, poi
perché c'era un elemento urgente e bisognava risolvere tale
problema del trasporto delle cave: questo è stato detto, questo è
quanto è stato deciso e queste motivazioni portate nella Conferenza
dei Capigruppo. Collega Vicquéry non è il caso che ogni volta mi
attribuisca delle cose che non ho detto o non ho fatto, perché
oggettivamente le motivazioni per cui si è insistito nel portare
oggi questa legge era il problema dei camion e io non mi sono
opposta a discuterlo. Nel momento in cui si discute arrivano le
questioni. Non siamo entrati nella discussione del merito del
disegno di legge, vi è la volontà della maggioranza di discuterlo
oggi e noi abbiamo detto: "va bene, se la maggioranza vuole questo,
discutiamo". In Consiglio si interviene sul merito, in Conferenza
dei Capigruppo non si entra nel merito delle singole proposte, ma
solo sull'organizzazione dei lavori.
Presidente
- La parola al Presidente della Regione,
Caveri, per parlare contro la proposta del collega Venturella.
Caveri (UV)
- Sono abbastanza stupito, collega
Venturella, di scoprirla giorno dopo giorno un fine giurista: oggi
ha fatto una ricostruzione....
Venturella
(fuori microfono)
- ... basta non lo
accetto più, lei deve... le persone...
Presidente
- Adesso sta parlando il Presidente Caveri,
poi eventualmente parla lei.
Caveri (UV)
- ... collega Venturella, non ce l'ho con
lei...
Presidente
- ... silenzio, basta, parla uno alla
volta!
Venturella
(fuori microfono)
- ... sono stufo!
Presidente
- ... non fa niente, stia zitto, interviene
dopo per fatto personale se vuol parlare, lasci parlare il
Presidente della Regione, parlate uno alla volta, non siamo al
mercato qui, siamo al Consiglio regionale!
La parola al Presidente della Regione.
Caveri (UV)
- ... collega Venturella, capisco che il
nervosismo in queste ore vi ha "catturato" perché nello scorso
Consiglio pre-referendum eravate sorridenti, oggi non so come mai
siete così nervosi e noi siamo sorridenti.
Quando, con grande rispetto, noto una ricostruzione giuridica
così puntuale, mi permettevo di farle i complimenti, perché lei ha
scoperto delle vicende sul nolo a caldo e sul conto terzi, dando
per scontato delle cose che vorrei capire dove ha letto. Perché
vede su tale questione, sulla quale è intervenuto il Corpo
forestale regionale alla stazione di Pont-Saint-Martin, si è andati
ad occuparsi di una vicenda della quale mi sono occupato anche
personalmente in uno studio approfondito di questi temi e si è
scoperto che in effetti grandi sicurezze in tale materia non ci
sono. A parte che su questa vicenda dovrà ancora pronunciarsi un
giudice, finora abbiamo un agente di polizia giudiziaria che ha
assunto determinate decisioni, tali decisioni sono state confermate
dall'Ufficio sanzioni della Regione, dopodiché vedremo quale tipo
di determinazione ci sarà. Perché dobbiamo essere interessati dal
proseguimento in sede giurisprudenziale di questa vicenda? Perché
non c'è giurisprudenza. Su tale questione, che lo si veda con
l'impostazione che nel caso ha dato la Motorizzazione civile, che
lo si veda nella memoria che il prof. Garancini ha predisposto, va
detto che oggi chiunque di fronte a queste questioni abbia sicumera
sbaglia, perché non è molto chiara la questione applicativa: fin
dove va la legge sugli appalti, fin dove va il Codice della strada.
Sono contento quindi che lei abbia delle certezze, collega
Venturella, però lei non ci deve prendere per stupidi, perché
stupidi non siamo! Nel momento in cui viene predisposta una norma
come questa, che è, fino a prova contraria, l'articolo 15... quindi
in questo momento una discussione nel merito è esclusivamente
pretestuosa per prendere tempo e per rinviare la discussione di una
legge complessiva che non vi piace. Quando viene scritta una norma
di questo genere, viene presentata in Commissione, la III
Commissione la vota, quindi nel momento in cui la III Commissione
la vota entra a far parte organicamente del testo, non è più solo
una proposta del Governo regionale, ma finisce per essere una
proposta di una parte del Consiglio regionale nella discussione in
Commissione, il testo arriva già con questo emendamento approvato,
quindi vuol dire che qualcuno l'ha già approfondita e, nel momento
in cui abbiamo presentato questa proposta, lo abbiamo fatto perché
riteniamo che lo spazio per poter legiferare da parte della nostra
Regione vi sia.
Lei ha dei dubbi, pone dei problemi di legittimità o, meglio,
pone dei problemi di incostituzionalità? Lei sa come funziona il
meccanismo: il meccanismo è che noi approviamo una legge, questa
legge viene sottoposta al vaglio di costituzionalità da parte del
Governo della Repubblica, il Governo può decidere di rinviare una
norma di qualunque legge della Regione alla Corte costituzionale,
sarà il giudice delle leggi a decidere. Se noi oggi, sulla base di
presunzioni, diciamo che questa norma è incostituzionale, non
capisco, visto che vi siete lungamente lamentati della questione
della legge referendaria e degli atteggiamenti pretestuosi del
Presidente della Regione che sulla base di pareri di
costituzionalisti riteneva che le norme referendarie fossero in
parte incostituzionali, perché oggi ve la pigliate sul fatto che
questa norma è una norma chiara scritta non in violazione del
Codice della strada, che resta per tutte le altre tipologie in
vigore.
Non volevo offenderla, collega Venturella, abbiamo sempre avuto
dei rapporti reciproci cortesi al di là delle profonde differenze
ideologiche e politiche esistenti fra di noi; mi permetto di dirle,
nel respingere questa richiesta che lei ha avanzato e tutte quelle
in subordine - ritorno in Commissione, utilizzo dell'articolo 61 e
altre cose -, che ritengo che tale legge sia una legge importante e
anche questa norma sia una norma importante.
Presidente
- La parola al Consigliere Sandri a favore
della proposta del collega Venturella.
Sandri (PD)
- Parlerò a favore della proposta del collega
Venturella, semplicemente perché credo che dobbiamo cercare di
lavorare al meglio, non di lavorare nel senso di: "proviamo ad
approvarla, poi, se la va, la va". Cerchiamo di acquisire tutti i
dati possibili ed immaginabili, io penso che se il Presidente era
serio quando faceva i complimenti al collega Venturella... credo
sia una materia da approfondire. Abbiamo tutto il tempo per poterlo
fare, nel senso che, se non è possibile una sospensiva, chiederei
che comunque in queste ore in cui discuteremo di tale testo che
sicuramente non sarà approvato nella mattinata, di poter avere
dagli uffici legali della Giunta o del Consiglio, o da tutti e due,
una valutazione di quanto espresso in aula dal collega Venturella.
Se questa potesse arrivare per fine mattinata o inizio pomeriggio,
potrebbe essere una valutazione che ci tranquillizza. Non metto in
dubbio che il prof. Garancini sia un emerito amministrativista e
che conosca queste cose, ma, avendo noi a disposizione 2 efficienti
uffici legali, non capisco perché non utilizzare in tale occasione
questa possibilità, se possibile.
Presidente
- Pongo in votazione la proposta del collega
Venturella:
Consiglieri presenti e votanti: 27
Favorevoli: 5
Contrari: 22
Il Consiglio non approva.
CAPO I
DISPOSIZIONI GENERALI
Articolo 1
(Finalità ed oggetto)
1. La presente legge detta disposizioni in materia di
gestione dei rifiuti in conformità all'obiettivo primario,
comunitario e nazionale, di promuovere livelli di qualità della
vita umana che assicurino la salvaguardia ed il miglioramento delle
condizioni dell'ambiente e l'utilizzazione accorta e razionale
delle risorse naturali, nel rispetto delle disposizioni vigenti,
con particolare riferimento al decreto legislativo 3 aprile 2006,
n. 152 (Norme in materia ambientale).
Articolo 2
(Obiettivi)
1. Nella gestione dei rifiuti urbani e dei rifiuti speciali
assimilabili agli urbani, la Regione promuove, in conformità agli
indirizzi e alle scelte programmatiche già definiti nel Piano
regionale di gestione dei rifiuti, approvato con deliberazione del
Consiglio regionale del 15 aprile 2003, n. 3188/XI:
a) la corretta gestione delle attività di raccolta,
trasporto, smaltimento e recupero finale, attraverso la
riorganizzazione dei servizi pubblici:
1) in un ambito regionale unico (ATO), corrispondente al
territorio della regione, per le attività di smaltimento e recupero
finale dei rifiuti urbani;
2) in sottoambiti territoriali ottimali (subATO), coincidenti
con il territorio delle Comunità montane e del Comune di Aosta, per
le attività di raccolta e trasporto dei rifiuti urbani;
b) il recupero e l'effettivo avvio della valorizzazione,
anche a fini energetici, dei rifiuti urbani e dei rifiuti speciali
assimilabili agli urbani;
c) la riduzione progressiva dell'uso delle discariche per
rifiuti urbani e rifiuti speciali assimilabili agli urbani;
d) il raggiungimento dell'autosufficienza nelle fasi di
smaltimento finale dei rifiuti urbani che residuano a valle delle
raccolte differenziate.
2. Nella gestione dei rifiuti speciali, la Regione
promuove:
a) la corretta gestione dei rifiuti speciali assimilabili
agli urbani, con particolare riferimento ai rifiuti valorizzabili,
in conformità alle finalità di cui alla parte IV, titolo II, del
d.lgs. 152/2006, relativamente alla gestione degli imballaggi e dei
rifiuti di imballaggio;
b) la corretta gestione dei rifiuti speciali inerti derivanti
dalle attività di demolizione e costruzione, comprese le
costruzioni stradali, al fine di ottimizzare l'uso delle discariche
per rifiuti inerti e favorire il riutilizzo diretto nei luoghi di
produzione, nonché il riciclaggio dei rifiuti che residuano dalle
attività di demolizione e costruzione.
3. Per il perseguimento degli obiettivi di cui al comma 1, la
Regione:
a) assume le necessarie decisioni di carattere pianificatorio
e tecnico, finalizzate all'individuazione dei sistemi finali di
smaltimento e di recupero dei rifiuti urbani e dei rifiuti speciali
assimilabili agli urbani, in conformità alla normativa comunitaria
e statale vigente, con particolare riferimento alla ricerca di
sistemi che prevedano l'individuazione della discarica solo come
impianto residuale rispetto ad altri sistemi, anche complessi, di
smaltimento e recupero;
b) adotta atti di indirizzo e coordinamento finalizzati alla
riorganizzazione dei servizi di raccolta e trasporto dei rifiuti
urbani nei subATO;
c) individua azioni coordinate volte a raggiungere livelli
minimi di valorizzazione dei rifiuti urbani raccolti in forma
differenziata, fatto salvo il rispetto degli obiettivi di raccolta
differenziata e di valorizzazione di cui all'articolo 10;
d) promuove la sottoscrizione di accordi e convenzioni con i
consorzi di filiera per il recupero degli imballaggi e dei rifiuti
di imballaggio aderenti al Consorzio nazionale imballaggi e con
eventuali altri consorzi nazionali per il recupero di rifiuti
valorizzabili diversi dagli imballaggi;
e) promuove ogni utile iniziativa di informazione e
sensibilizzazione degli utenti, domestici e non, finalizzata alla
piena conoscenza degli obiettivi regionali in materia di gestione
dei rifiuti urbani e delle modalità di conferimento idonee al
conseguimento degli obiettivi stessi;
f) promuove l'adozione di iniziative volte alla riduzione dei
rifiuti domestici attraverso l'autocompostaggio delle frazioni
organiche, oltreché di interventi finalizzati alla riduzione dei
rifiuti di imballaggio;
g) promuove il consumo di beni eco-compatibili.
4. Per il perseguimento degli obiettivi di cui al comma 2, la
Regione:
a) individua le necessarie azioni finalizzate a favorire il
conferimento, in forma differenziata, dei rifiuti speciali
assimilabili agli urbani al fine di assicurare il concorso nel
raggiungimento degli obiettivi di raccolta differenziata e di
valorizzazione di cui all'articolo 10, anche attraverso forme di
penalizzazione tariffaria;
b) disciplina l'organizzazione e la gestione dei cantieri
edili, con particolare riferimento alla gestione dei materiali da
scavo e dei materiali che residuano da attività di demolizione e
costruzione, comprese le costruzioni stradali, favorendo il
riutilizzo in cantiere;
c) fissa le prescrizioni, da recepire nei progetti di opere
pubbliche o private, inerenti alle modalità di gestione dei
materiali di cui alla lettera b);
d) fissa le prescrizioni inerenti alla gestione dei materiali
da scavo da avviare al recupero e per l'uso ottimale delle
discariche per rifiuti speciali inerti;
e) promuove ogni utile iniziativa di informazione e
sensibilizzazione, anche attraverso il coinvolgimento degli ordini
professionali e delle associazioni di categoria, finalizzata alla
piena conoscenza delle norme per l'attuazione delle disposizioni
vigenti in materia di gestione dei rifiuti speciali, anche in
relazione all'obbligo per le imprese di concorrere al
raggiungimento delle finalità di cui all'articolo 178 del d.lgs.
152/2006.
5. In attuazione di quanto stabilito dall'articolo 196, comma
1, lettera p), del d.lgs. 152/2006, la Regione, gli enti pubblici
da essa dipendenti, gli enti locali e le società da essi
maggioritariamente partecipate devono coprire il fabbisogno annuale
di materiale necessario alla realizzazione, alla ristrutturazione,
alla manutenzione straordinaria di manufatti e all'acquisto di
beni, indicati in apposito decreto del Ministro dell'ambiente e
della tutela del territorio e del mare, impiegando materiale
riciclato per almeno il 30 percento del fabbisogno medesimo. Tutti
i progetti di titolarità della Regione e degli altri enti di cui al
primo periodo del presente comma devono prevedere espressamente
l'impiego di detti materiali.
Articolo 3
(Informazione ai cittadini)
1. La Regione promuove e coordina iniziative e campagne di
informazione e sensibilizzazione finalizzate a fornire piena
conoscenza ai cittadini in merito alla programmazione regionale di
settore e alle conseguenti scelte operative, anche al fine di
favorire comportamenti conformi alle esigenze di riduzione,
riutilizzo, valorizzazione, recupero e smaltimento dei
rifiuti.
2. La Giunta regionale assicura l'unitarietà di indirizzo
dell'informazione, predisponendo programmi pluriennali di attività
e provvedendo alla realizzazione e divulgazione di materiale
didattico e informativo.
3. Le Autorità di subATO, nel rispetto della programmazione
regionale di settore, oltre alla produzione di materiale proprio,
curano la diffusione nelle scuole e nelle comunità locali del
materiale didattico ed informativo di cui al comma 2,
armonizzandone i contenuti agli indirizzi formulati dalla Giunta
regionale e apportando agli stessi ogni integrazione ritenuta
necessaria in relazione alle peculiari caratteristiche del
territorio di riferimento.
4. Le Autorità di subATO attuano, in collaborazione con i
Comuni, le attività di informazione e sensibilizzazione necessarie
in relazione ai tipi di raccolta attivati con riferimento alla
pianificazione comprensoriale.
Articolo 4
(Competenze della Regione)
1. Ferme restando le competenze di cui all'articolo 196,
comma 1, del d.lgs. 152/2006, spettano inoltre alla
Regione:
a) le competenze altrove attribuite alle Province ai sensi
dell'articolo 197, comma 1, del d.lgs. 152/2006;
b) l'approvazione, all'esito della conferenza dei servizi di
cui all'articolo 208, comma 3, del d.lgs. 152/2006, dei progetti di
impianti per la gestione dei rifiuti, il rilascio
dell'autorizzazione alla loro realizzazione e all'esercizio delle
operazioni di smaltimento e di recupero definite dagli allegati B e
C alla parte IV del d.lgs. 152/2006, secondo le modalità di cui al
medesimo articolo 208, ed il rilascio dell'autorizzazione alla
realizzazione e all'esercizio di impianti di ricerca e
sperimentazione ai sensi dell'articolo 211 del d.lgs.
152/2006;
c) il rilascio, il rinnovo ed il riesame delle autorizzazioni
integrate ambientali di cui al decreto legislativo 18 febbraio
2005, n. 59 (Attuazione integrale della direttiva 96/61/CE relativa
alla prevenzione e riduzione integrate dell'inquinamento);
d) la determinazione delle garanzie finanziarie per la
realizzazione e l'esercizio di impianti per lo smaltimento ed il
recupero dei rifiuti di cui alle lettere b) e c);
e) la definizione della disciplina della gestione integrata
dei rifiuti attraverso l'adozione di atti di indirizzo e
coordinamento per la riorganizzazione dei servizi di raccolta e
trasporto dei rifiuti urbani nei subATO;
f) lo svolgimento delle attività di competenza dell'Autorità
di ATO per le fasi finali di smaltimento e recupero finale dei
rifiuti urbani, ivi compresa l'assunzione delle decisioni in merito
all'individuazione tecnica del sistema di trattamento integrato dei
rifiuti.
Articolo 5
(Piano regionale di gestione dei rifiuti)
1. Il Piano regionale di gestione dei rifiuti di cui
all'articolo 199 del d.lgs. 152/2006 concorre all'attuazione dei
programmi comunitari in materia di sviluppo sostenibile ed è
elaborato secondo logiche di autosufficienza, programmazione
integrata, protezione ambientale, sicurezza, economicità ed in base
a criteri di flessibilità del sistema di recupero e smaltimento. Il
Piano persegue, inoltre, l'obiettivo della riduzione della quantità
di rifiuti prodotti, dell'effettivo recupero di materia ed energia
e sostiene l'innovazione tecnologica.
2. Il Piano regionale di gestione dei rifiuti si articola in
sezioni tematiche, distinte e separate, relative alla gestione dei
rifiuti urbani e speciali, degli imballaggi, dei rifiuti di
imballaggio e alla bonifica delle aree contaminate; esso contiene
inoltre i criteri per l'individuazione dei siti idonei alla
realizzazione degli impianti.
3. Il Piano regionale di gestione dei rifiuti è approvato dal
Consiglio regionale, su proposta della Giunta regionale, sentiti il
Consiglio permanente degli enti locali e le Autorità di subATO. Per
l'attuazione degli obiettivi indicati nel Piano, la Giunta
regionale può approvare appositi programmi esecutivi ed atti di
indirizzo e coordinamento concernenti, in particolare:
a) la riduzione dei rifiuti biodegradabili da smaltire in
discarica;
b) gli indirizzi per la riorganizzazione dei servizi di
gestione dei rifiuti urbani e dei rifiuti speciali inerti;
c) gli indirizzi per la gestione di particolari tipologie di
rifiuto speciale, quali i rifiuti assimilabili agli urbani, i
residuanti dall'uso di prodotti fitosanitari e i derivanti da
attività particolarmente diffuse a livello regionale, quali le
autoriparazioni, le lavorazioni del legno, le attività sanitarie e
similari;
d) gli indirizzi per la gestione dei rifiuti nelle strutture
pubbliche o che gestiscono servizi pubblici;
e) gli indirizzi per la predisposizione dei regolamenti per
la disciplina dei servizi di raccolta, trasporto e gestione dei
rifiuti urbani nei subATO;
f) gli indirizzi per la disciplina, a livello di subATO, del
sistema tariffario, in conformità a quanto disposto dall'articolo
238 del d.lgs. 152/2006.
4. Il Piano regionale di gestione dei rifiuti è sottoposto,
ove previsto, alla valutazione di impatto ambientale, ai sensi
della legge regionale 18 giugno 1999, n. 14 (Nuova disciplina della
procedura di valutazione di impatto ambientale. Abrogazione della
legge regionale 4 marzo 1991, n. 6. (Disciplina della valutazione
di impatto ambientale)).
5. Il Piano regionale di gestione dei rifiuti, i programmi
esecutivi e gli atti di indirizzo e coordinamento sono pubblicati
nel Bollettino ufficiale della Regione.
6. Il Piano regionale di gestione dei rifiuti è aggiornato,
con cadenza almeno quinquennale, con le stesse modalità previste
per la sua adozione.
Articolo 6
(Contributo ambientale ai Comuni sede di impianti di recupero
e di smaltimento di rifiuti)
1. Al fine di favorire la realizzazione degli impianti di
smaltimento e recupero dei rifiuti, è riconosciuto un contributo
ambientale ai Comuni sede di tali impianti, ad eccezione delle
discariche per rifiuti speciali inerti.
2. L'entità del contributo ambientale è determinata con
deliberazione della Giunta regionale, in relazione alla tipologia
dell'impianto, all'entità e alla qualità di rifiuti conferiti. La
Giunta regionale individua, inoltre, i criteri per la suddivisione
del contributo fra i Comuni confinanti ed effettivamente
interessati dal disagio provocato dalla presenza degli
impianti.
3. L'entità del contributo ambientale è aggiornata, ogni tre
anni, con deliberazione della Giunta regionale.
4. Il contributo ambientale è corrisposto ai Comuni
interessati da parte dei soggetti gestori degli impianti di
smaltimento e recupero, ad eccezione degli impianti di smaltimento
e recupero dei rifiuti urbani per i quali la Giunta regionale può
prevedere forme di versamento diverse. Il contributo costituisce
onere aggiuntivo rispetto alla tariffa di conferimento presso gli
impianti in questione.
5. I Comuni interessati all'introito del contributo
ambientale devono destinare almeno il 50 percento del relativo
gettito ad interventi finalizzati al miglioramento e alla
riqualificazione ambientale.
CAPO II
GESTIONE DEI RIFIUTI URBANI
Articolo 7
(Sistema integrato di gestione dei rifiuti)
1. La Regione costituisce Autorità di ambito territoriale
ottimale unico (ATO) per le fasi di smaltimento e recupero finale
dei rifiuti urbani.
2. Le funzioni organizzative e tecnico-amministrative
dell'Autorità di ATO sono esercitate dalla struttura regionale
competente in materia di tutela dell'ambiente dagli inquinamenti e
di gestione dei rifiuti, di seguito denominata struttura
competente.
3. Le Comunità montane e il Comune di Aosta costituiscono
Autorità di sotto ambito territoriale ottimale (subATO) per le fasi
di raccolta e trasporto dei rifiuti urbani. Le funzioni
organizzative e tecnico-amministrative dell'Autorità di subATO sono
esercitate dai predetti enti.
4. La Regione orienta le attività di recupero e di
smaltimento verso un sistema integrato di gestione dei rifiuti
urbani e speciali assimilabili che tenda:
a) ad assicurare l'autosufficienza regionale per lo
smaltimento delle frazioni di rifiuto urbano che residuano dalle
attività di recupero;
b) ad assicurare la corretta gestione delle fasi di
smaltimento e recupero finale, sia per le frazioni di rifiuto
urbano che residuano dalle attività di recupero, valorizzabili a
fini energetici, sia per le particolari tipologie di rifiuto o di
residuo, quali i fanghi degli impianti di depurazione delle acque
reflue urbane e assimilate, i rifiuti speciali da attività
sanitarie, gli animali e le parti di animali destinati alla
distruzione e tutte le tipologie di rifiuto disciplinate dal
regolamento (CE) n. 1774/2002 del Parlamento europeo e del
Consiglio, del 3 ottobre 2002, recante norme sanitarie relative ai
sottoprodotti di origine animale non destinati al consumo
umano;
c) ad assicurare un'efficace protezione della salute e
dell'ambiente;
d) a ridurre la quantità e la pericolosità dei rifiuti, anche
con azioni positive a carattere preventivo;
e) ad ottimizzare e integrare le operazioni di riutilizzo, di
recupero, anche energetico, e di riciclaggio come materie delle
singole frazioni dei rifiuti urbani provenienti dalle raccolte
differenziate e dei rifiuti speciali.
5. Nella gestione del ciclo dei rifiuti urbani, la Regione
persegue criteri di economicità, efficienza ed efficacia e di
tutela della salute e dell'ambiente.
6. I rifiuti urbani e speciali provenienti dalle raccolte
differenziate devono essere destinati esclusivamente alle
operazioni di recupero. È vietata ogni attività di smaltimento,
fatte salve le tipologie di rifiuti urbani pericolosi che devono
essere raccolti in forma separata al fine di assicurarne l'avvio ad
idonee operazioni di smaltimento.
Articolo 8
(Gestione dei rifiuti all'interno dei subATO)
1. Al fine di assicurare la riorganizzazione del servizio di
raccolta e trasporto dei rifiuti urbani nei subATO, le Comunità
montane e il Comune di Aosta provvedono, entro sei mesi dalla data
di entrata in vigore della presente legge, all'avvio delle attività
finalizzate all'organizzazione, all'affidamento e al controllo del
relativo servizio. In caso di mancato rispetto del predetto
termine, la Regione diffida gli enti interessati ad adempiere entro
l'ulteriore termine di sessanta giorni. In caso di persistente
inadempimento, la Regione, sentito l'ente inadempiente, provvede in
via sostitutiva, con oneri a carico del medesimo ente, mediante la
nomina, con decreto dell'assessore regionale competente, di un
commissario ad acta.
2. Le Comunità montane provvedono a sottoscrivere con i
Comuni ad esse appartenenti apposita convenzione volta a
disciplinare, in fase di avvio, le modalità e le condizioni per
l'esercizio delle funzioni inerenti alla gestione del servizio di
raccolta e trasporto dei rifiuti urbani, in considerazione anche
delle particolarità locali, nonché delle modalità di trasferimento
dei beni oggetto del servizio. Le Autorità di subATO possono
stipulare tra loro apposita convenzione, ai sensi dell'articolo 104
della l.r. 54/1998, per l'esercizio in forma associata delle
funzioni e delle attività di cui al presente articolo.
3. Il Piano di subATO, costituente il documento di
riferimento per l'attuazione della riorganizzazione del servizio di
raccolta e trasporto dei rifiuti urbani, è approvato dall'Autorità
di subATO, contestualmente alla sottoscrizione della convenzione di
cui al comma 2, ed è predisposto in relazione alle particolarità
territoriali, insediative e di variazione della popolazione
turistica evidenziate da ciascun Comune appartenente all'ambito
territoriale di riferimento del subATO.
4. Il Piano di subATO definisce, in particolare:
a) le modalità di riorganizzazione del servizio, rivolto a
tutte le tipologie di rifiuto urbano, come definite dall'articolo
184, comma 2, del d.lgs. 152/2006, individuando i sistemi previsti
per il conferimento dei rifiuti in forma differenziata. Tali
sistemi possono essere diversi a seconda delle particolarità
territoriali e delle esigenze legate alla popolazione
turistica;
b) il numero e le modalità di dotazione e di gestione delle
stazioni intermedie di trasferimento dei rifiuti e dei centri
comunali di conferimento;
c) la tipologia degli eventuali servizi integrativi ed
aggiuntivi che si intendono attivare;
d) il sistema di gestione del servizio;
e) i costi per la riorganizzazione del servizio ed il
relativo piano tariffario;
f) il programma operativo di attuazione degli interventi
previsti per assicurare la piena riorganizzazione del
servizio.
5. I Piani di subATO approvati sono trasmessi, entro trenta
giorni dalla scadenza del termine di cui al comma 1, alla struttura
competente, ai fini dell'acquisizione del parere di conformità in
relazione alle disposizioni e agli obiettivi individuati nel Piano
regionale di gestione dei rifiuti. La struttura competente esprime
il proprio parere entro sessanta giorni dalla data di ricevimento
del Piano di subATO proponendo, qualora necessarie, integrazioni o
modificazioni che devono essere recepite dall'Autorità di subATO
nei successivi trenta giorni.
6. Le Autorità di subATO disciplinano le modalità di
esercizio del servizio inerente alla raccolta e al trasporto dei
rifiuti urbani e degli altri servizi connessi, nel rispetto della
normativa comunitaria e statale vigente e del Piano regionale di
gestione dei rifiuti, attraverso appositi regolamenti, predisposti
in conformità a quanto disposto dall'articolo 198, comma 2, del
d.lgs. 152/2006. I regolamenti devono stabilire, in
particolare:
a) le misure per assicurare la tutela igienico-sanitaria in
tutte le fasi della gestione dei rifiuti urbani;
b) le modalità di svolgimento del servizio di raccolta e
trasporto dei rifiuti urbani;
c) le modalità di conferimento, raccolta differenziata e
trasporto dei rifiuti urbani ed assimilati, al fine di garantire
una distinta gestione delle diverse frazioni di rifiuti, in
coerenza con le modalità organizzative dello smaltimento e del
recupero finale definite nel Piano regionale di gestione dei
rifiuti;
d) le modalità per la gestione di tutte le tipologie di
rifiuto urbano, come definite dall'articolo 184, comma 2, del
d.lgs. 152/2006;
e) le misure per favorire ed ottimizzare il conferimento, la
raccolta ed il trasporto dei rifiuti primari da
imballaggio;
f) le modalità di determinazione dei quantitativi di rifiuti
urbani indifferenziati conferiti dagli utenti;
g) le modalità di assimilazione, per qualità e quantità, a
rifiuto urbano dei rifiuti speciali non pericolosi derivanti da
attività produttive, commerciali e di servizio;
h) gli eventuali servizi integrativi ed aggiuntivi, a favore
di utenti non produttori di rifiuti urbani, e le modalità di
svolgimento dei medesimi;
i) le azioni previste a livello comprensoriale, finalizzate
alla sensibilizzazione alla corretta gestione dei rifiuti e alla
riduzione della produzione dei rifiuti urbani.
7. I regolamenti di cui al comma 6 devono essere adottati
entro sei mesi dalla data di avvio delle attività finalizzate
all'organizzazione, all'affidamento e al controllo del servizio di
raccolta e trasporto dei rifiuti urbani nei subATO.".
8. Le attività di riorganizzazione del servizio di raccolta e
trasporto dei rifiuti urbani da parte delle Autorità di subATO sono
assoggettate a valutazione periodica sulla base di criteri di
efficienza, efficacia ed economicità da parte dell'Osservatorio
regionale sui rifiuti di cui all'articolo 17.
Articolo 9
(Funzioni dell'Autorità di subATO)
1. L'Autorità di subATO è titolare del servizio di raccolta e
trasporto dei rifiuti urbani all'interno dell'ambito territoriale
di riferimento. Essa svolge funzioni di organizzazione, affidamento
e controllo del servizio di gestione integrata dei rifiuti, ed in
particolare:
a) redige ed approva il programma operativo, attuativo del
Piano di subATO;
b) realizza gli interventi previsti dal programma operativo
ed individua i soggetti cui affidarne la realizzazione;
c) individua i soggetti affidatari del servizio di raccolta e
trasporto dei rifiuti urbani, secondo le modalità di cui agli
articoli 113, 113bis e 113ter della l.r. 54/1998;
d) provvede alla determinazione e all'articolazione della
tariffa e alla determinazione delle relative modalità di
riscossione, direttamente o tramite soggetti terzi;
e) provvede alla verifica della gestione operativa;
f) stabilisce gli obiettivi di raccolta differenziata da
raggiungere a livello di bacino territoriale ottimale, in coerenza
con gli obiettivi fissati dal Piano regionale di gestione dei
rifiuti;
g) provvede all'aggiornamento, con cadenza almeno
quinquennale, del Piano di subATO.
Articolo 10
(Misure per incrementare la raccolta differenziata e la
valorizzazione dei rifiuti urbani)
1. In ogni subATO deve essere assicurato il raggiungimento
dei seguenti obiettivi di raccolta differenziata e di
valorizzazione dei rifiuti urbani:
a) 40 per cento di raccolta differenziata, entro il 31
dicembre 2007;
b) 50 per cento di raccolta differenziata e 40 per cento di
valorizzazione, entro il 31 dicembre 2009;
c) 60 per cento di raccolta differenziata e 50 per cento di
valorizzazione, entro il 31 dicembre 2011.
2. Il raggiungimento degli obiettivi di raccolta
differenziata deve coincidere con l'adozione da parte dei subATO di
misure che consentano di perseguire un'idonea qualità dei rifiuti
raccolti in forma differenziata, in modo da assicurare il
conseguimento di livelli di valorizzazione.
3. Il mancato conseguimento degli obiettivi di raccolta
differenziata e di valorizzazione comporta l'applicazione, a carico
delle Autorità di subATO, di un'addizionale del 20 per cento al
tributo speciale per il deposito in discarica dei rifiuti solidi,
istituito ai sensi dell'articolo 3, comma 24, della legge 28
dicembre 1995, n. 549 (Misure di razionalizzazione della finanza
pubblica).
Articolo 11
(Tariffa per la gestione dei rifiuti urbani)
1. In conformità a quanto disposto dall'articolo 238 del
d.lgs. 152/2006, i costi per i servizi relativi alla gestione dei
rifiuti urbani sono coperti dall'Autorità di subATO mediante la
tariffa di cui al medesimo articolo, da essa determinata ai sensi
dell'articolo 9, comma 1, lettera d).
2. Con deliberazione della Giunta regionale, da adottare
entro sei mesi dalla data di entrata in vigore della presente
legge, sono individuati ulteriori criteri per la definizione delle
componenti dei costi per la determinazione della tariffa di
riferimento per la gestione dei rifiuti urbani. La Giunta regionale
definisce, inoltre, i criteri per l'applicazione di agevolazioni a
favore degli utenti domestici che effettuano il recupero diretto,
tramite autocompostaggio, della frazione umida dei rifiuti
urbani.
Articolo 12
(Determinazione dei canoni per il conferimento dei rifiuti
urbani e dei rifiuti speciali assimilabili agli urbani)
1. Entro il 30 settembre di ogni anno, la Giunta regionale
determina gli importi dei canoni relativi ai servizi assicurati
presso gli impianti regionali di smaltimento e recupero, da
applicare nell'anno successivo ai soggetti conferitori di rifiuti
urbani e di rifiuti speciali assimilabili agli urbani. La Giunta
regionale determina, inoltre, i criteri per le eventuali riduzioni
o penalizzazioni da applicare alle Autorità di subATO in relazione
agli obiettivi conseguiti nella raccolta differenziata e nella
valorizzazione, limitatamente ai rifiuti urbani
indifferenziati.
2. I canoni sono determinati, per le differenti tipologie di
rifiuto ammesse agli impianti regionali di smaltimento e recupero,
sulla base dei costi complessivi effettivamente sostenuti dalla
Regione nell'anno precedente, in attuazione di quanto previsto
dalla legge regionale 10 agosto 1987, n. 63 (Costituzione di una
Società per azioni per la gestione dell'impianto di compattazione e
discarica dei rifiuti solidi urbani, sito in Comune di
Brissogne).
3. Il dirigente della struttura competente provvede, entro il
30 aprile di ogni anno, al calcolo e alla comunicazione dei canoni
per ciascun subATO, sulla base dei quantitativi effettivamente
conferiti presso gli impianti regionali di smaltimento e recupero,
suddivisi per tipologie, fissando i tempi e le modalità di
versamento alla Regione degli importi dovuti.
CAPO III
GESTIONE DEI MATERIALI INERTI E DEI RIFIUTI SPECIALI INERTI
DERIVANTI DA ATTIVITÀ DI SCAVO, COSTRUZIONE E DEMOLIZIONE
Articolo 13
(Definizioni)
1. Ai fini della presente legge, si intendono per:
a) materiali inerti da scavo: i materiali inerti, non
pericolosi, derivanti da operazioni di scavo e costituiti da
materiale naturale terroso, litoide, roccioso o limoso privo di
inquinanti chimici, compresi i materiali derivanti da versanti in
frana, da operazioni di disalveo e da attività di sistemazione
idraulica di torrenti e fiumi, destinati ad essere riutilizzati,
direttamente o presso impianti fissi di lavorazione di inerti per
aggregati, o ad essere avviati a operazioni di reimpiego in
recuperi ambientali, recuperi di versante, bonifiche ambientali ed
agrarie, ricopertura periodica o definitiva di discariche;
b) materiali inerti da demolizione e costruzione, comprese le
costruzioni stradali: i materiali inerti non pericolosi, costituiti
da miscugli o scorie di cemento, mattoni, mattonelle e materiali in
gesso, derivanti da attività di demolizione e costruzione, e le
miscele bituminose non contenenti catrame di carbone, destinati ad
essere riutilizzati direttamente all'interno del cantiere, previo
eventuale trattamento di selezione, vagliatura e riduzione
volumetrica;
c) rifiuti inerti: i rifiuti, non pericolosi, derivanti da
attività di demolizione e costruzione, che residuano dalle attività
di riutilizzo diretto di cui alla lettera b) e che rientrano nella
classificazione di cui all'articolo 2, comma 1, lettera e), del
decreto legislativo 13 gennaio 2003, n. 36 (Attuazione della
direttiva 1999/31/CE relativa alle discariche di rifiuti);
d) rifiuti da costruzioni stradali non pericolosi: il
materiale inerte, proveniente dalla sovrastruttura stradale
composta da strati base, binder e tappeti di usura, avente leganti
bituminosi non contenenti catrame di carbone e il materiale sciolto
da sottofondi stradali che residuano dalle attività di riutilizzo
diretto di cui alla lettera b);
e) rifiuti pericolosi da demolizione e costruzione, comprese
le costruzioni stradali: i rifiuti derivanti da dette attività e
classificati come pericolosi nel catalogo europeo dei rifiuti, di
cui alla decisione 2000/532/CE della Commissione, del 3 maggio
2000, destinati allo smaltimento o al recupero;
f) cantiere: il luogo in cui sono effettivamente eseguiti i
lavori di demolizione e costruzione, comprese le costruzioni
stradali, e l'insieme dei luoghi interessati dalla realizzazione
delle opere e dei depositi a servizio del cantiere, ed
espressamente individuati nei piani di sicurezza allegati al
progetto approvato dall'autorità competente e nel piano operativo
di sicurezza di cui al decreto legislativo 14 agosto 1996, n. 494
(Attuazione della direttiva 92/57/CEE concernente le prescrizioni
minime di sicurezza e di salute da attuare nei cantieri temporanei
o mobili). Il cantiere costituisce, inoltre, luogo di produzione
dei rifiuti, ai sensi e per gli effetti di cui all'articolo 183,
comma 1, lettera i), del d.lgs. 152/2006;
g) area attrezzata di stoccaggio e di deposito: l'area o le
aree recintate espressamente individuate nel piano di sicurezza e
nel piano operativo di sicurezza, a servizio del cantiere, in cui
sono assicurate le seguenti attività:
1) ricovero dei mezzi d'opera;
2) deposito dei materiali di costruzione;
3) stoccaggio dei materiali inerti da scavo;
4) stoccaggio dei materiali inerti da demolizione e
costruzione, comprese le costruzioni stradali;
5) selezione, vagliatura, eventuale riduzione volumetrica dei
materiali inerti da demolizione e costruzione, comprese le
costruzioni stradali, destinati al riutilizzo diretto all'interno
del cantiere;
6) deposito preliminare dei rifiuti non pericolosi che
residuano dalle attività di riutilizzo
diretto all'interno
del cantiere e di tutte le altre tipologie di rifiuto risultanti
dalle attività svolte;
h) spostamento dei materiali: la fase di eventuale
trasferimento dei materiali inerti da scavo e dei materiali inerti
da demolizione e costruzione, comprese le costruzioni stradali, dal
luogo di esecuzione dei lavori all'area attrezzata di stoccaggio e
di deposito, ai fini dell'effettuazione di una delle attività di
cui alla lettera g). Tale fase non è soggetta alle disposizioni di
cui al d.lgs. 152/2006;
i) trasporto: la fase di avvio delle operazioni di
smaltimento o di recupero dei rifiuti che residuano dalle
operazioni di riutilizzo diretto all'interno del cantiere dei
materiali di cui alle lettere a) e b), e degli altri rifiuti
prodotti nel cantiere.
Articolo 14
(Riutilizzo e gestione dei materiali inerti da scavo)
1. I materiali inerti da scavo non costituiscono rifiuti e
non sono assoggettati alle disposizioni di cui al d.lgs. 152/2006,
qualora derivanti esclusivamente da suoli naturali, da versanti in
frana o conseguenti ad attività di sistemazione idraulica e
manutenzione di alvei di fiumi e di torrenti, la cui qualità
ambientale risulti essere corrispondente almeno allo stato chimico
di buono, come definito dall'articolo 74, comma 2, lettera z), del
d.lgs. 152/2006. La provenienza del materiale deve essere
espressamente dichiarata dal progettista in fase di progettazione
preliminare delle relative opere o, nel caso di interventi
assoggettati a denuncia di inizio attività, dal soggetto titolare
dell'intervento cui le opere si riferiscono.
2. I materiali inerti da scavo non costituiscono rifiuti
qualora risultino non pericolosi, previa apposita caratterizzazione
effettuata in conformità alle procedure analitiche di cui
all'articolo 186, comma 3, del d.lgs. 152/2006, se derivanti
da:
a) siti per i quali risultino in corso le procedure di
bonifica ai sensi della parte IV, titolo V, del d.lgs.
152/2006;
b) siti già assoggettati ad attività finalizzate alla
bonifica o alla messa in sicurezza permanente;
c) siti già destinati ad attività di gestione dei rifiuti,
quali impianti di smaltimento o recupero di rifiuti;
d) siti ove siano state esercitate attività produttive
commerciali, artigianali e industriali che risultino dismesse e che
possano aver provocato fenomeni di contaminazione ambientale, ad
esclusione delle attività agricole;
e) attività di sistemazione idraulica e di manutenzione di
alvei di fiumi e di torrenti la cui qualità ambientale non risulti
essere corrispondente almeno allo stato chimico di buono, come
definito dall'articolo 74, comma 2, lettera z), del d.lgs.
152/2006.
3. I materiali inerti da scavo che non costituiscono rifiuti
ai sensi dei commi 1 e 2 devono essere avviati, in via prioritaria,
ad attività di riutilizzo diretto o ad attività di riutilizzo
presso impianti fissi di lavorazione di inerti; qualora ciò non sia
possibile, devono essere destinati ad attività quali la gestione
ordinaria di discariche, l'utilizzo in operazioni di bonifica o
messa in sicurezza permanente di siti contaminati, il recupero
ambientale di siti già destinati ad attività estrattive, il
recupero di versanti e di zone di frana, i miglioramenti fondiari
ed agrari, o qualunque altra opera, di titolarità pubblica o
privata, per la quale sia necessario l'utilizzo di terra, rocce,
ghiaia e sabbia.
4. Al fine di favorire l'avvio del riutilizzo dei materiali
inerti da scavo, sono individuate apposite aree di stoccaggio
attrezzate. Tali aree, di titolarità pubblica, devono essere
realizzate a livello intercomunale in zone che risultino
baricentriche rispetto al bacino di riferimento.
5. All'individuazione delle aree di stoccaggio attrezzate
provvedono i Comuni, anche in accordo tra loro. L'ubicazione di
tali aree deve preferibilmente coincidere, laddove lo spazio lo
consenta, con le aree di discarica per rifiuti speciali inerti o
con i centri di recupero dei rifiuti inerti già in esercizio. In
tali casi, la gestione dei materiali inerti da scavo può essere
assicurata anche avvalendosi dei soggetti gestori di detti
impianti. La realizzazione e l'esercizio delle aree di stoccaggio
attrezzate dei materiali inerti da scavo al di fuori delle aree di
discarica o dei centri di recupero dei rifiuti inerti non sono
soggetti alle disposizioni urbanistiche vigenti. La gestione dei
materiali inerti da scavo, attraverso uno o più centri di
stoccaggio, può essere effettuata in modo coordinato all'interno
dei bacini territoriali di raccolta e trasporto dei rifiuti urbani
dalle Autorità di subATO.
6. La realizzazione e l'esercizio delle aree di stoccaggio
attrezzate dei materiali inerti da scavo non sono assoggettate alle
procedure autorizzative di cui al d.lgs. 152/2006.
7. Le aree di stoccaggio attrezzate dei materiali inerti da
scavo costituiscono punto di riferimento obbligatorio per i
soggetti, pubblici e privati, che usufruiscono di finanziamenti
pubblici, per un valore pari o superiore al 50 per cento del costo
delle opere, e che hanno la necessità di utilizzare tali materiali
per le attività edili o di recupero o bonifica ambientali. Le aree
di stoccaggio attrezzate dei materiali inerti da scavo
costituiscono inoltre punto di riferimento obbligatorio per i
gestori delle discariche operanti nel territorio regionale, ai fini
dell'approvvigionamento dell'eventuale materiale necessario per la
ricopertura periodica, la formazione di argini, le ricoperture
finali e i recuperi ambientali delle discariche stesse.
8. Al fine di destinare parte delle aree di discarica per
rifiuti speciali inerti all'esercizio dei centri di stoccaggio dei
materiali inerti da scavo, i titolari di tali aree devono
presentare alla struttura competente apposita domanda, corredata
della seguente documentazione:
a) una planimetria catastale concernente le zone da destinare
al deposito dei materiali inerti da scavo, specificando le aree di
stoccaggio del materiale in ingresso, quelle destinate alle
eventuali operazioni di selezione, vagliatura e riduzione
volumetrica, e quelle per lo stoccaggio del materiale da avviare al
riutilizzo;
b) una relazione tecnica riportante:
1) l'indicazione dell'estensione dell'area da utilizzare per
i depositi;
2) l'indicazione delle eventuali attività di selezione,
vagliatura e riduzione volumetrica, con la specificazione delle
caratteristiche dell'attrezzatura che si prevede di
utilizzare;
3) l'indicazione presunta dei quantitativi di materiale da
scavo che si intendono stoccare, sia in ingresso che in
uscita;
4) l'indicazione delle altezze dei cumuli;
5) l'indicazione delle modalità gestionali, con la
specificazione di tutte le misure previste per evitare la
formazione di polveri e, in generale, per evitare inconvenienti
alle persone e all'ambiente.
9. Le aree di stoccaggio attrezzate dei materiali inerti da
scavo, realizzate all'interno delle aree di discarica, devono
risultare separate rispetto alle zone destinate all'esercizio della
discarica medesima e la gestione
delle due attività deve
essere assicurata in modo tale da non creare promiscuità ed
interferenze.
10. La struttura competente decide sulla domanda di cui al
comma 8 entro trenta giorni dalla data di ricevimento. Al fine del
rilascio dell'autorizzazione, può essere convocata un'apposita
conferenza dei servizi per l'acquisizione di tutti i nullaosta,
permessi, autorizzazioni, pareri o altri atti di consenso, comunque
denominati, di competenza di altre strutture regionali o di enti
diversi dalla Regione.
11. L'autorizzazione per l'attivazione di aree di stoccaggio
attrezzate, all'interno di discariche per rifiuti speciali inerti
di nuova realizzazione, è rilasciata contestualmente alle
autorizzazioni per la realizzazione e per l'esercizio dei nuovi
impianti di smaltimento e di recupero dei rifiuti di cui
all'articolo 208 del d.lgs. 152/2006.
12. A decorrere dal 30 giugno 2008, il conferimento in
discarica di materiali inerti da scavo, ai fini dello smaltimento
finale, è vietato. I gestori di discariche sono autorizzati a
ricevere i materiali inerti da scavo limitatamente ai quantitativi
necessari per gli interventi gestionali e di recupero. Annualmente,
contestualmente alla presentazione della relazione di cui
all'articolo 10, comma 2, lettera l), del d.lgs. 36/2003, i gestori
delle discariche devono comunicare alla struttura competente la
quantità di materiale da scavo ricevuta in discarica a fini
gestionali, di cui va tenuta una contabilità separata. In
particolare, devono essere specificati:
a) la data del ricevimento in discarica del materiale inerte
da scavo da utilizzare a fini gestionali;
b) il nominativo del soggetto conferitore;
c) i quantitativi espressi in peso, se presente una pesa
all'interno dell'impianto, o in volume;
d) l'eventuale costo di conferimento che deve essere
documentato e che costituisce elemento da computare nella
determinazione della tariffa di smaltimento da applicare.
13. I materiali inerti da scavo, accettati in discarica a
soli fini gestionali, non costituiscono rifiuti e non sono
assoggettati alle disposizioni di cui al d.lgs. 152/2006.
Articolo 15
(Riutilizzo dei materiali inerti da demolizione e
costruzione)
1. Al fine di ridurre la quantità di rifiuti da smaltire in
discarica, devono essere avviate tutte le iniziative volte a
favorire, in via prioritaria, il riutilizzo diretto all'interno dei
cantieri dei materiali inerti da demolizione e costruzione,
comprese le costruzioni stradali, come definiti dall'articolo 13,
comma 1, lettera b). Lo smaltimento dei rifiuti costituisce
operazione residuale rispetto al riutilizzo.
2. La locazione di mezzi con conducente effettuata
nell'ambito delle attività di cantiere e delle correlate attività
di stoccaggio, deposito e spostamento dei relativi materiali, come
definite dall'articolo 13, comma 1, lettere f), g) e h), non
costituisce attività di autotrasporto per conto di terzi.
Articolo 16
(Gestione dei materiali inerti da demolizione e
costruzione)
1. A decorrere dal 1° gennaio 2008, tutti i progetti riferiti
ad opere pubbliche o private per i quali è previsto il rilascio di
un titolo abilitativo edilizio o la presentazione della
dichiarazione di inizio attività devono indicare il bilancio di
produzione dei materiali inerti da scavo e dei materiali inerti da
demolizione e costruzione, comprese le costruzioni stradali, che si
presume siano prodotti per l'esecuzione dei lavori cui il progetto
si riferisce, e della produzione di eventuali rifiuti.
2. I progetti devono riportare:
a) la stima delle quantità dei materiali inerti da scavo e
dei materiali da demolizione e costruzione, comprese le costruzioni
stradali, da riutilizzarsi all'interno del cantiere, le eventuali
operazioni di selezione, vagliatura e riduzione volumetrica
previste per rendere compatibili tali materiali con i lavori da
realizzare, e le modalità di reimpiego;
b) la stima delle quantità di rifiuti inerti che residuano
dalle operazioni di reimpiego o di altre tipologie di rifiuto non
riutilizzabili all'interno del cantiere, da avviare al recupero o
allo smaltimento;
c) le destinazioni finali dei materiali non riutilizzati nel
cantiere e dei rifiuti da avviare al recupero o allo smaltimento
finale.
3. I rifiuti inerti eventualmente non riutilizzabili
direttamente all'interno del cantiere devono essere conferiti, in
via prioritaria, a centri di riciclaggio autorizzati ai sensi degli
articoli 208 e 216 del d.lgs. 152/2006.
4. I progetti devono contenere l'indicazione puntuale del
cantiere in cui è prevista l'esecuzione delle opere e delle aree di
stoccaggio e deposito in cui effettuare le attività di cui
all'articolo 13, comma 1, lettera g).
5. Con deliberazione della Giunta regionale, da adottare
entro sessanta giorni dalla data di entrata in vigore della
presente legge, sono individuate le modalità e le prescrizioni
tecniche da rispettare per la gestione all'interno dei cantieri dei
materiali inerti da scavo, dei materiali da demolizione e
costruzione, comprese le costruzioni stradali, soggetti al
riutilizzo diretto, e dei rifiuti inerti che residuano dalle
operazioni di reimpiego.
6. L'omessa indicazione nei progetti dei dati di cui al
presente articolo ne impedisce l'approvazione da parte delle
autorità competenti.
7. Copia della comunicazione di inizio delle attività di
cantiere deve essere trasmessa, a cura dell'impresa esecutrice
delle opere, al Comune interessato e alla stazione forestale
competente.
8. Il mancato rispetto degli obblighi di cui ai commi 1, 2, 4
e 5 comporta l'assoggettamento dei materiali inerti da demolizione
e costruzione alle disposizioni di cui al d.lgs. 152/2006. Alle
stesse disposizioni sono assoggettati i materiali inerti da
demolizione e costruzione che non siano effettivamente e
oggettivamente riutilizzati direttamente nel cantiere in cui sono
stati prodotti, nel periodo di validità del titolo abilitativo
edilizio.
CAPO IV
OSSERVATORIO REGIONALE SUI RIFIUTI
Articolo 17
(Osservatorio regionale sui rifiuti)
1. Al fine di garantire la piena attuazione degli obiettivi
di gestione dei rifiuti urbani di cui alla presente legge e di
quelli indicati nel Piano regionale di gestione dei rifiuti, è
istituito, presso la struttura competente, l'Osservatorio regionale
sui rifiuti, di seguito denominato Osservatorio.
2. L'Osservatorio svolge le seguenti funzioni:
a) vigila sulla gestione dei rifiuti, degli imballaggi e dei
rifiuti di imballaggio;
b) vigila sulla riorganizzazione dei servizi di gestione dei
rifiuti urbani, in conformità alle disposizioni di cui alla
presente legge e del Piano regionale di gestione dei
rifiuti;
c) vigila sulle modalità di pianificazione dei servizi a
livello di subATO e sull'attuazione dei relativi piani;
d) provvede alla raccolta e all'elaborazione dei dati
inerenti ai flussi dei rifiuti urbani ed assimilati e dei rifiuti
speciali assimilabili agli urbani;
e) provvede al monitoraggio sui costi di gestione dei rifiuti
urbani e dei rifiuti speciali assimilabili agli urbani e sulle
modalità di applicazione delle relative tariffe;
f) controlla la definizione e l'attuazione di accordi di
programma e protocolli di intesa con enti ed operatori coinvolti
nella gestione dei rifiuti urbani e dei rifiuti speciali
assimilabili agli urbani o di particolari tipologie di rifiuto
speciale;
g) propone alla Giunta regionale azioni volte alla promozione
di interventi finalizzati alla sensibilizzazione e informazione dei
soggetti interessati alle raccolte differenziate, anche ai fini
della predisposizione dei programmi pluriennali di attività di cui
all'articolo 3, comma 2;
h) propone alla Giunta regionale lo svolgimento di studi e
indagini su alcuni comparti produttivi significativi e, in
generale, sulle utenze non domestiche, anche in collaborazione con
altri enti ed autorità competenti in materia ambientale;
i) fornisce alla Giunta regionale il necessario
approfondimento sulle tematiche inerenti alla gestione dei rifiuti,
con particolare riferimento agli aspetti applicativi legati
all'introduzione del sistema tariffario e al miglioramento della
resa della raccolta differenziata o del recupero dei
rifiuti;
j) fornisce alle strutture regionali interessate, qualora
necessario, pareri finalizzati anche all'adozione di atti
amministrativi nel settore della gestione dei rifiuti, con
particolare riferimento ai rifiuti urbani e ai rifiuti speciali
assimilabili agli urbani;
k) collabora con la Camera valdostana delle imprese e delle
professioni/Chambre valdôtaine des entreprises et des activités
libérales al fine di promuovere iniziative finalizzate
all'informazione e alla sensibilizzazione nel settore della
gestione dei rifiuti speciali e allo sviluppo del recupero dei
rifiuti presso le imprese operanti nel territorio
regionale;
l) provvede all'attivazione e all'organizzazione di uno
sportello informativo inerente alla gestione dei rifiuti urbani e
speciali;
m) provvede alla pubblicazione, entro il 31 marzo di ogni
anno, di un rapporto sulla gestione dei rifiuti urbani e dei
rifiuti speciali assimilabili agli urbani, riportante la situazione
per ogni subATO.
3. L'Osservatorio è costituito, entro sei mesi dalla data di
entrata in vigore della presente legge, con deliberazione della
Giunta regionale ed è composto da:
a) l'Assessore regionale competente in materia di ambiente,
con funzioni di Presidente;
b) il responsabile della struttura competente;
c) il responsabile della sezione competente dell'Agenzia
regionale per la protezione dell'ambiente della Valle d'Aosta
(ARPA);
d) un rappresentante del Comune di Aosta e due designati
d'intesa dalle Comunità montane;
e) il responsabile del settore competente in materia di
gestione dei rifiuti del Comune di Aosta e due responsabili del
medesimo settore designati d'intesa dalle Comunità montane;
f) un rappresentante designato dai soggetti affidatari della
gestione degli impianti di smaltimento e di recupero dei rifiuti
urbani, operanti nel territorio regionale;
g) un rappresentante designato dalle imprese che gestiscono
il servizio di raccolta e di trasporto dei rifiuti urbani, operanti
nel territorio regionale;
h) un rappresentante designato dalle associazioni di
categoria operanti nel territorio regionale, maggiormente
rappresentative degli interessi dei soggetti economici produttori
di rifiuti non domestici;
i) un rappresentante designato dalle associazioni
ambientalistiche maggiormente rappresentative ed operanti nel
territorio regionale;
j) un rappresentante designato dalle associazioni dei
consumatori maggiormente rappresentative ed operanti nel territorio
regionale;
k) un tecnico esperto, avente particolare esperienza in
materia di tutela dell'ambiente dagli inquinamenti e nel settore
della gestione tecnica ed economica dei rifiuti nel loro complesso,
con funzioni di coordinamento tecnico-scientifico, designato dalla
Giunta regionale.
4. La durata in carica dei membri dell'Osservatorio è di
cinque anni, decorrenti dalla data di nomina. Con la deliberazione
di nomina sono individuati l'entità degli eventuali compensi da
corrispondere al tecnico esperto di cui al comma 3, lettera k), e
le modalità di liquidazione.
5. I componenti dell'Osservatorio possono designare a
partecipare alle riunioni di lavoro persona da loro
delegata.
CAPO V
BONIFICA DEI SITI CONTAMINATI
Articolo 18
(Principi e campo di applicazione)
1. Gli interventi di bonifica e di ripristino ambientale dei
siti contaminati devono essere effettuati nel rispetto delle
disposizioni di cui alla parte IV, titolo V, del d.lgs.
152/2006.
2. Al fine di assicurare il rispetto delle esigenze di
carattere igienico-sanitarie ed ambientali nelle zone interessate
dalla presenza di attività produttive in esercizio, la Regione
promuove con gli enti interessati e con le imprese appositi accordi
finalizzati all'individuazione delle problematiche di gestione del
territorio potenzialmente lesive per la salute delle persone e
dell'ambiente e delle misure atte a monitorare, contenere e,
qualora necessario, migliorare la qualità ambientale, in armonia
con i principi di cui agli articoli 239 e 242 del d.lgs.
152/2006.
Articolo 19
(Siti sottoposti ad interventi di bonifica o messa in
sicurezza permanente)
1. Fermo restando quanto disposto dall'articolo 252 del
d.lgs. 152/2006, ai fini dell'esecuzione degli interventi di
bonifica o di messa in sicurezza permanente, del rimodellamento
delle scarpate e della formazione dello strato finale di
ricopertura dei siti contaminati, è consentito l'utilizzo di
materiali inerti da scavo e di fanghi provenienti dallo sfangamento
di bacini idroelettrici, preventivamente caratterizzati in modo
analitico e dichiarati idonei dal punto di vista ambientale ed
igienico-sanitario dalle competenti strutture dell'ARPA e
dell'Azienda regionale Unità sanitaria locale (USL) della Valle
d'Aosta.
2. Per l'esecuzione degli interventi di bonifica o di messa
in sicurezza permanente dei siti contaminati devono essere
adottate, in via prioritaria, tecniche che privilegiano il
trattamento, il riutilizzo e la ricollocazione in loco dei
materiali contaminati, al fine di evitare la movimentazione e di
ridurre, conseguentemente, i rischi derivanti dal trasporto e dalla
messa a discarica di terreno inquinato.
Articolo 20
(Finanziamenti)
1. In deroga a quanto stabilito dalla legge regionale 20
novembre 1995, n. 48 (Interventi regionali in materia di finanza
locale), qualora l'esecuzione di interventi di bonifica o di messa
in sicurezza permanente dei siti contaminati sia effettuata
d'ufficio, ai sensi dell'articolo 250 del d.lgs. 152/2006, dal
Comune territorialmente competente, le relative spese sono
sostenute dalla Regione, fatte salve la rivalsa nei confronti dei
soggetti responsabili della contaminazione o del proprietario del
sito e l'applicazione delle altre misure di cui all'articolo 253,
comma 3, del medesimo decreto.
2. Gli interventi di bonifica o di messa in sicurezza
permanente dei siti contaminati, effettuati direttamente dai
soggetti obbligati, possono essere assistiti da contributi
regionali qualora sia verificata l'assenza di dolo e nei casi in
cui sussistano preminenti interessi pubblici connessi ad esigenze
di tutela igienico-sanitaria e ambientale o occupazionali. Tali
contributi non possono superare il limite massimo del 50 per cento
delle spese ritenute ammissibili.
3. La Giunta regionale definisce con propria deliberazione,
da adottare entro sessanta giorni dalla data di entrata in vigore
della presente legge, i criteri e le modalità, anche
procedimentali, relativi alla concessione dei contributi di cui al
comma 2.
CAPO VI
DISPOSIZIONI PARTICOLARI
Articolo 21
(Centri comunali di conferimento dei rifiuti urbani)
1. I centri comunali di conferimento dei rifiuti urbani,
attivati dai subATO a seguito della riorganizzazione dei servizi di
raccolta e trasporto, costituiscono fase di conferimento per la
consegna, anche in forma differenziata, dei rifiuti da parte dei
produttori di rifiuti urbani e di rifiuti speciali assimilabili
agli urbani.
2. I centri di cui al comma 1, denominati anche isole
ecologiche, in quanto assicurano il raggruppamento dei rifiuti
urbani e dei rifiuti speciali assimilabili agli urbani in frazioni
merceologiche omogenee ai fini della raccolta e del successivo
avvio alle operazioni di smaltimento e di recupero, non
costituiscono operazioni di smaltimento o di recupero, come
definite negli allegati B e C alla parte IV del d.lgs. 152/2006, e
non sono assoggettati alle procedure autorizzative di cui agli
articoli 208 e 216 del medesimo decreto.
Articolo 22
(Veicoli a motore fuori uso)
1. Al fine di contenere i fenomeni di abbandono sul
territorio di veicoli a motore fuori uso e di facilitare l'avvio,
da parte dei Comuni interessati, dei procedimenti finalizzati
all'attuazione degli adempimenti di cui all'articolo 8 del decreto
del Presidente della Repubblica 29 luglio 1982, n. 571 (Norme per
l'attuazione degli articoli 15, ultimo comma, e 17, penultimo
comma, della legge 24 novembre 1981, n. 689, concernente modifiche
al sistema penale), e nelle more dell'individuazione, da parte
della Regione, di centri di raccolta aventi i requisiti di cui
all'articolo 208 del d.lgs. 152/2006 e al decreto legislativo 24
giugno 2003, n. 209 (Attuazione della direttiva 2000/53/CE relativa
ai veicoli fuori uso), possono essere utilizzati, quali punti di
deposito e di custodia dei veicoli, i luoghi in cui gli stessi
risultano in stato di abbandono.
2. I Comuni interessati devono provvedere, in ogni caso, ad
avviare le procedure finalizzate all'identificazione del
proprietario, per la riconsegna o l'eventuale radiazione e
demolizione del veicolo, in conformità alle disposizioni tecniche
stabilite dal d.lgs. 209/2003 e dall'articolo 231 del d.lgs.
152/2006.
Articolo 23
(Determinazione dell'entità del tributo speciale per il
deposito in discarica dei rifiuti solidi)
1. L'ammontare del tributo speciale per il deposito in
discarica dei rifiuti solidi, istituito ai sensi dell'articolo 3,
comma 24, della l. 549/1995, per ogni tonnellata/metro cubo di
rifiuto conferito in discarica ai fini dello smaltimento finale, è
fissato, a partire dal 1° gennaio 2009, nella misura di cui
all'allegato A.
2. Alla rideterminazione del tributo si provvede con legge
regionale, da adottare entro il 31 luglio di ogni anno per l'anno
successivo. In caso di mancata determinazione, il tributo si
intende prorogato nell'ammontare vigente.
CAPO VII
DISPOSIZIONI FINANZIARIE E FINALI
Articolo 24
(Disposizioni finanziarie)
1. L'onere complessivo derivante dall'applicazione
dell'articolo 4, comma 1, lettera f), dell'articolo 17, comma 2,
lettera h), e comma 4, dell'articolo 20 e delle campagne di
sensibilizzazione e di informazione previste dalla presente legge è
determinato in euro 5.000 per l'anno 2007, in euro 6.694.000 per
l'anno 2008 e in euro 6.285.000 a decorrere dall'anno 2009.
2. L'onere di cui al comma 1 trova copertura nello stato di
previsione della spesa del bilancio della Regione per l'anno
finanziario 2007 e di quello pluriennale per il triennio 2007/2009
nell'obiettivo programmatico 2.2.1.09 (ambiente e sviluppo
sostenibile).
3. Al finanziamento dell'onere di cui al comma 1 si provvede
mediante l'utilizzo delle risorse iscritte negli stessi
bilanci:
a) per l'anno 2007, mediante l'utilizzo di pari importo delle
risorse iscritte nell'obiettivo programmatico 2.1.6.01 (Consulenze
e incarichi) al capitolo 38345 (Spese per collaborazioni tecniche,
studi e ricerche nell'ambito dell'assetto, della tutela e della
valorizzazione del territorio e delle sue risorse);
b) per l'anno 2008, mediante l'utilizzo delle risorse
iscritte:
1) nell'obiettivo programmatico 2.1.6.01 al capitolo 38345
per euro 10.000;
2) nell'obiettivo programmatico 2.2.1.09 al capitolo 67390
(Spese per la tutela ed il recupero dell'ambiente, l'educazione,
propaganda ed informazione del settore) per euro 5.000, al capitolo
59300 (Spese per la realizzazione e manutenzione straordinaria di
impianti per lo smaltimento dei rifiuti) per euro 2.082.000 ed al
capitolo 59310 (Spese per la gestione di impianti e di attività
finalizzate allo smaltimento ed al recupero dei rifiuti nonché per
la gestione delle acque reflue) per euro 4.597.000;
c) per l'anno 2009, mediante l'utilizzo delle risorse
iscritte:
1) nell'obiettivo programmatico 2.1.6.01 al capitolo 38345
per euro 190.000;
2) nell'obiettivo programmatico 2.2.1.09 al capitolo 67390
per euro 5.000, al capitolo 59300 per euro 1.493.000 ed al capitolo
59310 per euro 4.597.000.
4. Al finanziamento per la bonifica di aree inquinate si
provvede anche con il 20 per cento degli introiti derivanti dal
tributo speciale per il deposito in discarica dei rifiuti
solidi.
5. Per l'applicazione della presente legge, la Giunta
regionale è autorizzata ad apportare, con propria deliberazione, su
proposta dell'assessore regionale competente in materia di
bilancio, le occorrenti variazioni di bilancio.
6. Eventuali maggiori oneri derivanti dall'articolo 20, comma
1, saranno autorizzati con legge finanziaria, ai sensi
dell'articolo 19 della legge regionale 27 dicembre 1989, n. 90
(Norme in materia di bilancio e di contabilità generale della
Regione Autonoma Valle d'Aosta).
Articolo 25
(Abrogazioni e disposizioni transitorie)
1. Sono abrogate le seguenti leggi regionali:
a) 16 agosto 1982, n. 37 (Norme per lo smaltimento dei
rifiuti solidi);
b) 16 giugno 1988, n. 44 (Disposizioni urgenti in materia di
raccolta e stoccaggio provvisorio di rifiuti solidi urbani e per
l'incenerimento dei rifiuti speciali a base organica nonché degli
animali o parti di animali da distruggere);
c) 21 agosto 1990, n. 60 (Ulteriori disposizioni in materia
di smaltimento dei rifiuti solidi urbani e modificazioni alla legge
regionale 16 agosto 1982, n. 37 così come modificata dalla legge
regionale 16 giugno 1988, n. 44);
d) 30 maggio 1995, n. 19 (Norme per il recupero ed il
riutilizzo di materiali inerti).
2. Sono, inoltre, abrogati:
a) l'articolo 7 della legge regionale 8 gennaio 2001, n.
1;
b) l'articolo 5 della legge regionale 4 agosto 2006, n.
21.
3. Al fine di assicurare che non vi sia soluzione di
continuità nel passaggio dalla preesistente disciplina a quella di
cui alla presente legge, nelle more dell'adozione dei provvedimenti
attuativi della presente legge continuano ad applicarsi i
corrispondenti provvedimenti attuativi delle leggi di cui al comma
1.
Articolo 26
(Dichiarazione d'urgenza)
1. La presente legge è dichiarata urgente ai sensi
dell'articolo 31, comma terzo, dello Statuto speciale per la Valle
d'Aosta ed entrerà in vigore il giorno successivo a quello della
sua pubblicazione nel Bollettino ufficiale della Regione.
Allegato A
(Omissis)
Presidente
- Procediamo quindi con la relazione al
disegno di legge n. 180. La parola al relatore, Consigliere
Borre.
Borre (UV)
- Prima di passare alla relazione, vorrei
tornare un attimo alla Commissione. La Commissione ha dibattuto il
disegno di legge, ha recepito degli emendamenti portati dal CPEL,
ha recepito gli emendamenti portati dall'"Assocave", non ha
discusso sugli emendamenti che voleva portare il collega Venturella
proprio perché voleva portarli, ma non li aveva portati. Allora ci
eravamo presi l'impegno in maniera non ufficiale, ma ufficiosa di
trovarci dopo l'approvazione della legge, perché ritenevamo che
questo provvedimento non solo avesse urgenza per non andare a
finire nel momento della finanziaria, quindi ritardasse una
quindicina di giorni per l'approvazione, ma proprio perché avevamo
l'esigenza di normare questa materia, proprio anche per il capitolo
terzo che riguarda gli inerti. Sono ormai 15 anni e più che si
parla che gli inerti stanno diventando un problema, specialmente
per il fatto della ristrutturazione, che deve essere momento
principale nella nostra Regione, non più andare a costruire il
nuovo, ma ristrutturare... ristrutturare produce tanto inerte,
quindi non potevamo più pensare di andare a coprire "buchi" in
Valle d'Aosta. Già nel 1995 avevamo fatto una legge in questo
Consiglio dove si parlava di recupero degli inerti, ma la legge non
è stata mai applicata visto il mancato interesse da parte di
privati di mettere in moto impianti. Oggi con questa legge invece
si va a dare una risposta concreta, perché gli enti pubblici,
quindi la Regione deve mettere nei capitolati anche il riutilizzo
di tale materiale. L'urgenza pertanto, al di là del comma 2
dell'articolo 15 e della finanziaria, come Commissari l'avevamo
ravvisata nel fatto di portare avanti questa nuova legge, che va a
rivedere quella del 1982, che è la normativa precedente. Capisco -
ma non condivido - il fatto che il Consigliere Segretario
Venturella, e quindi il gruppo "Arcobaleno", abbia visioni diverse
su questa materia, cosa legittima, però la maggioranza ha il
diritto di lavorare e portare avanti quelle che ritiene proposte
corrette e più che altro pragmatiche necessarie. L'intervento del
collega Sandri pertanto mi trova pienamente d'accordo: nessuno ci
proibisce, quando arriveremo al comma 2 dell'articolo 15, di
approfondirlo con altri elementi, cosa che come Commissari avevamo
ritenuto più che sufficiente perché proposti dal Coordinatore del
Servizio ambiente... e dei funzionari e quindi anche dall'Ufficio
legale... ritenevamo che fosse, anzi che sia una richiesta...
(interruzione della Consigliera Squarzino Secondina, fuori
microfono)
... quando ci arrivano delle proposte di legge, riteniamo che le
hanno già viste. Vorrei poi anche dire, senza offendere il
Consigliere Segretario Venturella, perché dobbiamo metterci noi a
fare i Commissari dello Stato, anziché fare i legislatori di una
Regione e quindi cercare di portare avanti delle proposte di legge
che vadano nell'interesse del popolo valdostano? Questo comporta a
volte di cercare di forzare la mano, vista la nostra autonomia e la
nostra esigenza come territorio; a volte le norme nazionali hanno
dei problemi che non rispecchiano la nostra realtà. Il collega
Bortot ha seguito questo per quanto riguarda le stalle, sappiamo
bene che la norma igienico-sanitaria sulle stalle è ben lontana
dalla realtà valdostana.
Venendo al disegno di legge, la legge regionale n. 37 che detta:
"Norme per lo smaltimento dei rifiuti solidi" è del 1982. È una
legge datata, superata da normative statali e comunitarie,
dall'evoluzione della produzione stessa dei rifiuti; è dunque una
legge non più in grado di fornire risposte alle odierne esigenze.
Con questo disegno di legge pertanto si vuole rispondere
innanzitutto all'esigenza di dare attuazione alle nuove
disposizioni comunitarie recepite a livello statale; riprendere e
precisare gli obiettivi del Piano regionale di gestione dei
rifiuti; dare risposta al sempre più crescente problema dei
materiali inerti - vedi ristrutturazioni, manutenzioni
straordinarie, scavi... - con una disciplina per la gestione degli
stessi più compatibile con la nostra realtà, passaggio che avviene
con la definizione ed elencazione dei rifiuti speciali inerti
derivanti da attività di scavo, costruzione e demolizione -
articoli 13 e 14 -; inoltre, fatto importante, si indirizza,
regolamentando, al riutilizzo e alla gestione del materiale
inerte.
Il disegno di legge in esame si compone di 7 capi per
complessivi 26 articoli.
Capo I. Le disposizioni contenute nel capo I disciplinano gli
aspetti generali riferiti ai principi ispiratori della legge.
Principi che fanno riferimento alle norme nazionali in materia di
gestione di rifiuti. Principi che però anticipano già quelli
generali riportati nella nuova direttiva comunitaria 2006/12/CE del
5 aprile 2006. Principi che fanno riferimento agli obiettivi
dell'articolo 3 della direttiva, in merito alle azioni da assumere
per favorire: la prevenzione o la riduzione della produzione e
della nocività dei rifiuti; il recupero dei rifiuti mediante
riciclo, con l'obbligo per la Regione, gli enti pubblici dipendenti
dalla stessa, gli enti locali e le società da essi partecipate di
coprire il fabbisogno annuale di materiale necessario alla
realizzazione, alla ristrutturazione e alla manutenzione
straordinaria di manufatti impiegando materiale riciclato per
almeno il 30% del fabbisogno medesimo (articolo 196 comma 1,
lettera p), del decreto legislativo n. 152); il reimpiego,
riutilizzo, come materia o come fonte di energia. Norme queste
peraltro già contenute anche nel Piano regionale di gestione dei
rifiuti approvato con la deliberazione di Consiglio n. 3188 del 15
aprile 2003, integrata con successive deliberazioni di Consiglio,
che prevedono la riduzione della produzione di imballaggi, nonché
di rifiuti biodegradabili da avviare in discarica, i cui obiettivi
vengono integralmente recepiti. Vengono inoltre disciplinate tutte
le competenze regionali in materia di gestione dei rifiuti,
comprendendo, fra l'altro, le competenze delle Province, attribuite
in Valle d'Aosta, alla Regione con il decreto n. 45/1945. Fra le
competenze più significative vi sono quelle della predisposizione,
approvazione e aggiornamento del Piano regionale di gestione dei
rifiuti, comprensivo, per le motivazioni sopra evidenziate, anche
del Piano operativo provinciale, di organizzazione dei sistemi di
gestione dei rifiuti urbani.
Capo II. Le norme del Capo II disciplinano principalmente la
riorganizzazione dei servizi di gestione dei rifiuti urbani dal
punto di vista operativo e giuridico-amministrativo. Si recepisce
infatti, come già detto, quanto riportato nel Piano regionale di
gestione dei rifiuti. In particolare viene ribadita la seguente
riorganizzazione: individuazione di un unico ambito territoriale
ottimale per la gestione dello smaltimento e del recupero finale
dei rifiuti urbani: ATO - ambito che coincide con la Regione;
individuazione di sottoambiti territoriali ottimali per la gestione
delle fasi di raccolta e trasporto dei rifiuti urbani, ambiti che
coincidono con le Comunità montane e con il Comune di Aosta, sia
dal punto di vista territoriale che gestionale, sub-ATO;
riorganizzazione dei servizi di raccolta e trasporto all'interno
dei sottoambiti territoriali ottimali. Servizi che tendono ad
ottimizzare i sistemi di conferimento diversi a seconda degli
utenti a cui i singoli servizi sono rivolti. Servizi che si basano
principalmente sull'obbligo di raggiungere obbiettivi di raccolta
differenziata secondo le scadenze stabilite dall'articolo 205 del
decreto legislativo 3 aprile 2006, n. 152, e successive
integrazioni e modificazioni. Particolarmente importante è quanto
previsto per le raccolte differenziate: in netto anticipo rispetto
anche alle politiche comunitarie si sposta l'attenzione della
raccolta differenziata dal raggiungimento di percentuali
predefinite dallo Stato all'obbligo del raggiungimento di
percentuali che consentano un livello minimo qualificato di rifiuti
effettivamente avviati al riutilizzo, riciclaggio, recupero; è
questo un aspetto innovativo. Aspetto che vincola tutti i soggetti
coinvolti nel problema delle raccolte differenziate (cittadini,
soggetti economici, istituzioni) a porre una maggiore attenzione
nelle attività di competenza. La raccolta differenziata non è più
considerata un esercizio fine a sé stesso e oggetto a volte anche
di strane manovre (esempio: l'aumento spropositato di rifiuto verde
per condizionare la percentuale aggiunta, a fronte di basse
raccolte di altre tipologie valorizzabili attraverso il CONAI). La
raccolta differenziata diventa l'elemento qualificante della
corretta gestione dei rifiuti urbani e speciali. Infatti deve,
entro i termini stabiliti dalla legge regionale, essere raggiunta
una percentuale non inferiore al 50% di rifiuti raccolti in forma
differenziata, avviati effettivamente alla valorizzazione
attraverso appunto i consorzi di filiera CONAI. Il Capo II
disciplina infine gli aspetti economico-finanziari (tariffa e
cauzioni di smaltimento) di competenza della Regione riferiti agli
oneri di smaltimento e recupero finale dei rifiuti.
Il Capo III rappresenta uno degli elementi qualificanti della
nuova disciplina regionale in materia di gestione dei rifiuti. In
particolare affronta il problema della gestione dei materiali e dei
rifiuti speciali inerti derivanti dalle attività edili in genere e
di costruzione stradale, anche al fine di fornire linee di
comportamento chiare a fronte di disposizioni nazionali non sempre
facilmente attuabili. Con il disegno di legge, quindi, è stato
affrontato il problema dell'organizzazione, del recupero e dello
smaltimento di detti materiali e rifiuti attraverso disposizioni
gestionali. Disposizioni gestionali che consentono, in via
prioritaria, di destinare i flussi di tali materiali verso attività
di recupero e di smaltimento. Il tutto in piena coerenza, nelle
diverse fasi, con i principi comunitari sopra richiamati e nel
rispetto della tutela della salute delle persone e dell'ambiente.
Fasi che consistono in: progettazione degli interventi con
l'obbligo di predisposizione di un bilancio che riporti una stima
dei quantitativi dei materiali e dei rifiuti inerti che saranno
prodotti nell'ambito dei lavori oggetto del progetto, con
l'indicazione delle destinazioni finali; individuazione, in fase di
allestimento dei cantieri, dei centri di deposito dei materiali e
dei rifiuti soggetti a riutilizzo diretto o da avviare ad
operazioni di recupero e smaltimento esterni. Individuazione che
deve avvenire attraverso l'obbligo in capo alle imprese, di
proporre in sede di presentazione delle offerte tecniche tali
indicazioni; gestione integrata delle discariche per rifiuti
speciali inerti attraverso la previsione che all'interno di tali
impianti possono essere realizzati anche punti di deposito e di
gestione dei materiali inerti derivanti da attività edili, di
costruzione stradale e di lavori di disalveo che risultino
eccedenti rispetto alle esigenze di cantiere, ma che possono essere
avviati a recuperi ambientali, bonifiche agrarie, eccetera.
Con il Capo IV è prevista l'istituzione dell'Osservatorio
regionale sui rifiuti. È l'organismo che assumerà un importante
ruolo nella riorganizzazione dei servizi regionali di gestione dei
rifiuti urbani, oltreché di impulso nella promozione di attività
finalizzate a potenziare e migliorare l'informazione e la
sensibilizzazione in tale settore. L'Osservatorio dovrà assicurare
la vigilanza sulla coerenza dei Piani comprensoriali di
riorganizzazione della gestione dei rifiuti urbani, sulla
correttezza dell'attuazione degli stessi e sulla congruità delle
tariffe applicate.
Il Capo V integra le norme statali in materia di bonifica di
siti contaminati, rispetto ad alcuni aspetti non chiaramente
disciplinati dal Titolo V, della Parte IV del decreto legislativo
n. 152/2006. In particolare viene precisata la possibilità di
utilizzare materiali inerti da scavo e da disalveo per l'esecuzione
di opere di bonifica e/o messa in sicurezza permanente. Viene
inoltre integrata la possibilità di accedere a finanziamenti
regionali di interventi conseguenti a contaminazioni in cui non si
ravvisi dolo o colpa grave.
Il Capo VI riporta disposizioni finalizzate a disciplinare
specifiche situazioni gestionali di rifiuti speciali. Di
particolare importanza è la norma che disciplina i centri comunali
di conferimento dei rifiuti urbani, il cui esercizio non trova
regolamentazione nel decreto legislativo n. 152/2006. Mancata
regolamentazione che crea un vuoto normativo dal punto di vista
della corretta individuazione di tali centri nell'ambito delle
attività di gestione dei rifiuti urbani. Per questo fatto il
disegno di legge regionale precisa che le attività svolte nei
centri comunali non sono impianti e non sono quindi soggetti ad
autorizzazioni, così come individuati negli allegati b) e c) della
Parte IV del decreto legislativo n. 152/2006. In effetti l'attività
che viene svolta è di semplice aggregazione di rifiuti per
tipologie merceologiche omogenee, di completamento della fase di
trasporto. Attività non riconducibile a smaltimento e recupero,
soggetti invece ad autorizzazione regionale. Sempre in tale capo
vengono definite le entità dei tributi speciali per lo smaltimento
in discarica dei rifiuti. Importante è l'importo definito -
riportato nella tabella allegata al disegno di legge - per lo
smaltimento della terra di scavo in discarica, che prevede una
forte penalizzazione. Tale decisione è supportata dalla necessità
di favorire al massimo le azioni finalizzate all'incentivazione del
recupero di materiali inerti, la cui disciplina è riportata al Capo
III.
Il Capo VII riporta le disposizioni finali e l'abrogazione delle
norme non più compatibili con la nuova disciplina.
Presidente
- Ricordo che sul disegno di legge vi è stato
il parere favorevole a maggioranza della III Commissione e un
parere per compatibilità finanziaria della II Commissione. Vi è
stato il parere favorevole con proposte modificative del CPEL. Si
discuterà il nuovo testo approvato dalla III Commissione con
l'emendamento alla parte finanziaria della II Commissione
all'articolo 24. Sono stati presentati 3 emendamenti dall'Assessore
Cerise e 23 emendamenti dal gruppo "Arcobaleno", su cui abbiamo
acquisito anche il parere dell'Assessorato delle finanze. Dichiaro
aperta la discussione.
La parola al Consigliere Bortot.
Bortot (Arc-VA)
- Devo dire che questo disegno di legge
fa un po' il pari con tutte le discussioni che facciamo sul
risparmio energetico e le fonti rinnovabili, ossia continuiamo ad
intervenire, salvo enunciare dei bei principi, a valle del
problema: facciamo una legge che parte dal presupposto che i
rifiuti ci sono, bisogna smaltirli, bisogna trovare dei siti, in
qualche modo si può fare la raccolta differenziata, ma, al di là
dei principi enunciati, non c'è una struttura del disegno di legge
che parta dal presupposto di come la Regione interviene nel proprio
territorio nei confronti e quindi a monte dei produttori di
rifiuti. Siamo di fatto cittadini passivi che subiamo la logica
della liberalizzazione del mercato, quindi delle aziende, logiche
che producono e ci impongono la produzione di quantitativi enormi
di rifiuti di tutti i generi: dai rifiuti tossici alla plastica, ai
rifiuti organici, a quelli nocivi. Ancora una volta interveniamo
con un provvedimento legislativo che dà per scontato che le
liberalizzazioni, il mercato, le aziende possono produrre qualsiasi
cosa perché le leggi dall'UE alle nostre glielo permettono di fare,
quindi di scaricare sulla collettività, sul territorio, sul pianeta
una montagna enorme di rifiuti, salvo poi pretendere che gli enti
pubblici, a nome della collettività, intervengano senza imporre
loro criteri che non siano quelli solo di alcune regole, alcune
tasse, alcune imposte per quanto riguarda la produzione, ma per
evitare la produzione dei rifiuti... Faccio un esempio: l'acqua
minerale era confezionata in bottiglie vuoto a rendere, adesso
siamo sommersi di bottiglie di acqua minerale di plastica usa e
getta, per dire di quello che utilizza il 90% della popolazione.
Non so se siete mai entrati in un supermercato a comprare 4 viti,
in qualche posto si possono acquistare sciolte - nei ferramenta -,
in altri per 10 chiodini o 15 viti, ci portiamo a casa un pacchetto
di plastica perché questo fa comodo all'azienda, al supermercato,
parlo di piccolissime cose, ma significative, tutto questo poi si
riverbera sul consumatore che si ritrova tutta una serie di rifiuti
e nell'impossibilità di riusarli. Viene introdotto poco qui in
merito ad indicazioni precise sul riuso e sul riciclo, ma
soprattutto sul fatto che non si vuole intervenire a monte. Capisco
che le regole non le facciamo solo noi, ma possiamo intervenire per
almeno ridurre questi effetti moltiplicatori.
Vogliamo parlare del trasporto dei combustibili o del rifiuto
per produrre energia o rifiuto per riciclaggio? Perché se
ricicliamo e differenziamo, non individuiamo il rifiuto come una
risorsa energetica per produrre energia, a questo punto tutto il
discorso degli inceneritori si dovrebbe ridiscutere perché, nella
misura in cui io riciclo lo smaltimento di determinati rifiuti, si
riducono talmente tanto, vengono disattivati che non sono più
appetibili dal punto di vista della costruzione degli inceneritori,
non so se rendo l'idea... Con la logica invece degli inceneritori
continueremo ad avere un alibi per continuare a produrre rifiuti,
perché dobbiamo alimentare l'inceneritore. È un po' come l'uso del
telefono, una volta il telefono si usava con parsimonia, oggi
invece c'è tutta una campagna pubblicitaria per usare il telefono a
più non posso con il conseguente dispendio di energie, di consumi,
di produzione, di usa e getta.
Vogliamo parlare dei rifiuti usa e getta? Chi di voi non ha un
frullino a casa che si è rotto e ha dovuto buttarlo in mancanza di
un pezzettino piccolo così? O vogliamo parlare della rottamazione
delle auto? Perché sulla rottamazione delle auto come ferri vecchi
che emettono inquinanti d'accordo, ma se facciamo il bilancio
energetico del rifiuto automobile in quanto produttore di
inquinanti e sostituzione del mezzo con un mezzo nuovo meno
inquinante, il consumo e il bilancio energetico non so se va alla
pari o se non abbiamo uno svantaggio: allora ecco perché occorre
intervenire sulla possibilità di impianti che recuperano un uso
dell'automezzo che non è da riciclare e con l'intervento
tecnologico si riducono le emissioni. Voi dite: "cosa c'entrano i
rifiuti con le emissioni di inquinanti?". C'entrano eccome perché
partiamo sempre dal presupposto che, se produciamo rifiuti per
produrre energia, evidentemente anche la logica è quella dell'usa e
getta. La logica dell'uso e getta non è più sostenibile con
l'appartenenza di questo pianeta, se vediamo dove vanno a finire i
rifiuti tossici o vanno a finire le scorie nucleari, fra poco ci
troveremo a doverli inviare nello spazio, perché ci saranno sempre
più territori e persone che dicono: "nel mio cortile non voglio
queste produzioni, non voglio tali rifiuti, non voglio questi
inceneritori" e diventa difficile nell'interesse collettivo
pretendere di sacrificare quote di popolazione da sottomettere
nell'interesse collettivo, perché tali popolazioni non rientrano
nell'interesse collettivo tra virgolette... Vogliamo parlare di
tutti i sistemi informatici, l'usa e getta che c'è in questo
comparto? Solo da poco tempo ci si mette a riciclare. Vogliamo
parlare della carta che quotidianamente consumiamo noi, quando
abbiamo a disposizione dei computer sottoutilizzati rispetto alle
possibilità? Vogliamo parlare delle campagne per cambiare le
lampadine in casa? Sì, ci mancherebbe!
Le sensibilità dei cittadini stanno aumentando, ma c'è che il
cittadino tramite i suoi legislatori, che saremmo noi, non
interviene per far spegnere tutte le vetrine illuminate durante la
notte e il giorno con un dispendio incredibile... perché è facile
fare la campagna e i colleghi di "Forza Italia" ieri hanno
sollevato il problema della campagna pubblicitaria di "CVA"
sull'uso razionale del consumo di energia... va bene, il cittadino
singolo fa la propria parte e il cittadino singolo credo sia molto
più avanti del disegno di legge che stiamo discutendo oggi, ma
com'è se non tramite i legislatori... solo ieri si parlava e si
riaffermava la centralità del Consiglio regionale... come i
cittadini possono intervenire per modificare questi consumi e
questi sprechi? Tramite i legislatori. Nel disegno di legge non
vedo nulla se non dei principi e delle affermazioni sulle
possibilità della legge di intervenire in tali direzioni. A questo
punto passa il messaggio che io devo comportarmi in modo giusto,
qualcuno, che sarebbero poi le aziende o soggetti terzi, si possono
permettere di fare quello che vogliono ed è per questo che sul
testo di legge occorrerebbe riprendere tali principi. Voglio dire:
la "CAS" produce dei rifiuti, perché qui parliamo molto sul rifiuto
prodotto dalla persona fisica o dalla famiglia e parliamo poco del
rifiuto di dimensioni ben più grandi e pericolose. Vediamo che
abbiamo speso una barca di soldi per la discarica della "CAS" a
Chambave e vediamo però che si producono ugualmente rifiuti poco
percepibili, poco solidi che ci inquinano l'aria e l'acqua. Anche
qui il disegno di legge doveva con maggior forza occuparsi anche di
questi comparti, perché il rifiuto che inquina l'aria e l'acqua, al
di là che è meno percepibile del sacchetto dell'immondizia che
abbiamo sotto i nostri lavandini, è al pari, se non superiore,
dell'inquinante e del rifiuto che produciamo individualmente.
Credo che, rispetto alle leggi del mercato - leggi che sembra in
questo periodo storico siano inoppugnabili e quindi sia difficile
intervenire a quel livello -, il legislatore possa intervenire
comunque sulle realtà specifiche della nostra regione: il
riciclaggio del cibo avanzato, i cartoni e la carta, gli oli
essenziali. Non c'è l'Assessore Pastoret, è da un anno che dovevamo
andare a vedere un impianto di riciclaggio degli oli esausti
alimentari in Austria, poi ne abbiamo uno anche a Castellamonte, e
non ci siamo riusciti... c'è una raccolta differenziata che
alimenta l'impianto di biogas, stiamo dilazionando e, secondo me,
"non abbiamo preso il toro per le corna". Parlavo delle persone che
sono più avanti di noi. Possiamo intervenire allora nella misura in
cui attiviamo l'intelligenza del cittadino, qui subentrano fattori
di educazione: o c'è una possibilità... "fattori di educazione"
vuol dire che non si compra quell'oggetto perché non è riciclabile
o aggiustabile in caso di guasto, allora occorre una campagna che
educhi, se non si ha il coraggio, la voglia, la forza, la
possibilità di intervenire sul mercato, sulla produzione delle
merci, allora bisogna intervenire con le campagne di educazione.
"Campagne di educazione" tradotto in parole povere vuol dire
boicottaggio e quindi l'ente pubblico nel legiferare deve dare
anche delle indicazioni non generiche, ma generali di massima su
come ci si deve comportare rispetto all'utilizzo e alla necessità
di prodotti che vogliamo acquistare. Evidentemente siamo in grado,
in quanto consumatori e persone che acquistano prodotti,
indirettamente, di orientare il mercato perché, nella misura in cui
non compriamo più acqua imbottigliata nelle bottiglie di plastica,
state tranquilli che le aziende tornano al vuoto a rendere!
Intervenire sul cittadino vuol dire migliorare la qualità della
vita comune e questo vuol dire per esempio intervenire
nell'individuare i prodotti, quelli che adesso vengono definiti "a
chilometro zero". Non capisco perché devo comprare un prodotto che
viene dalla Cina, o dall'India, o non importa da quale parte del
mondo perché costa meno, o perché rappresenta uno "status symbol",
prendiamo ad esempio le automobili, quando ho la possibilità di
acquistare i prodotti nei limiti del possibile sotto casa o più
vicino a casa. Anche qui occorre contrapporre una diseducazione
veicolata anche dai mezzi di informazione pubblici ad un'educazione
nel definire, far percepire nelle scuole, ma anche agli adulti la
filiera del prodotto che si vuole acquistare. La "filiera" si
intende... se un litro di latte arriva in Olanda nel "tetrapak",
può darsi che noi smetteremo di comprare quel tipo di latte nella
misura in cui gli impianti che sono stati installati nella nostra
regione e che vendono il latte sfuso... nella misura in cui
incentiviamo la diffusione nel territorio di questi impianti
evidentemente otterremo 2 risultati: consumiamo un prodotto nostro
che è molto più controllabile, evitiamo di far circolare dei camion
che inquinano e producono rifiuti tossici per l'aria e non solo, ma
soprattutto non usiamo il "tetrapak", che ha un periodo di
smaltimento non da poco. Faccio un altro esempio: quando abbiamo
discusso la legge sui rifiuti di montagna perché non abbiamo
prodotto una norma che stabilisse che nei rifiuti di montagna...
non si utilizzano le acque minerali, che qualcuno deve caricare in
elicottero, portare il rifiuto e poi riportare a valle l'acqua e il
rifiuto, invece di utilizzare l'acqua a disposizione magari con
opportuni depuratori? Mi sembra che, al di là dei principi, la
legge stabilisca dei principi che servono come alibi alla legge,
che interviene esclusivamente a valle e dà per scontato che
qualcuno produce rifiuti su scala più generale e queste sono le
aziende con la filiera dei supermercati, che non si fa carico delle
conseguenze del modo in cui producono... parlo dell'evitare l'uso e
getta e gli imballaggi... e tutto venga scaricato sui cittadini e
sulla collettività, che si deve far carico di problemi che
dovrebbero essere risolti a monte all'interno delle produzioni e
della commercializzazione dei prodotti da parte delle aziende. Per
fortuna forse noi siamo immuni... abbiamo di fronte gli affari e i
malaffari che si intrecciano con lo smaltimento delle montagne di
rifiuti che produciamo nel nostro Paese, in questo caso intendo più
che la nostra Regione il nostro Paese. In sostanza, occorrerebbe
che la legge fosse intervenuta nell'indicare le modalità di
acquisto dei prodotti che vanno dal latte al televisore, le
modalità con cui il cittadino si approccia ad un acquisto e questo
non c'è; dall'altra parte, nel limite del possibile, con le tasse
si intervenisse nei confronti delle aziende e si penalizzassero
nella misura in cui non si impegnano a produrre meno rifiuti e
merci usa e getta.
Su questi 3 filoni, innestando il fattore educativo,
evidentemente il disegno di legge ha delle grosse lacune e, avendo
grosse lacune, tale provvedimento nasce già vecchio, pur essendo un
adeguamento a normative più obsolete.
Queste sono le cose che volevo dire su tale disegno di legge, le
riassumo: intervenire come fatto educativo sui cittadini e nelle
scuole, portando loro a conoscenza il concetto di filiera, per cui
si compra un prodotto, piuttosto che l'equivalente perché le
condizioni sono queste e quest'altre; intervenire sulle aziende di
commercializzazione obbligandole a sensibilizzarsi maggiormente;
intervenire come cittadini consumatori nei confronti delle aziende
per evitare il concetto di usa e getta o quanto meno ridurlo al
minimo. Secondo filone di intervento: la separazione del rifiuto,
la sensibilizzazione, il riutilizzo e anche in questo settore
potremmo attivare delle professionalità del lavoro... che non sia
quello di raccogliere il rifiuto e non sapere dove metterlo o
doverlo bruciare, con l'alibi che bruciando i rifiuti consumiamo
energia, che è una "bufala" delle più grosse mai esistite, nel
senso che consumiamo energia per produrre rifiuti per produrre
energia. Rendetevi conto di che razza di circolo vorremmo mettere
in circolo! Educazione, filiera corta, uso e riuso, separazione:
questi sono i criteri che avremmo voluto vedere in tale legge come
enunciazione non solo di principio, ma con una normativa che si
traducesse in azioni e atteggiamenti concreti dei principi che sono
solo stati enunciati.
Non interessava a nessuno quello che ho detto e non c'è il
numero legale, è una battuta, Assessore Cerise...
Presidente
- ... se fa la richiesta, facciamo l'appello.
Fa la richiesta?
Bortot (Arc-VA)
- ... sì.
Presidente
- Il collega richiede la verifica del numero
legale, invito il Consigliere Segretario a fare l'appello.
Procedutosi all'appello nominale dei Consiglieri da parte del
Consigliere Segretario Venturella, il Presidente, ai sensi
dell'articolo 40 del Regolamento interno, constatato che sono
presenti 22 dei 35 Consiglieri e che pertanto è presente la
maggioranza dei componenti del Consiglio, dichiara valida la seduta
ed invita il Consiglio a continuare la trattazione dell'ordine del
giorno dell'adunanza.
Presidente
- Sono presenti 22 Consiglieri, vi è il numero
legale, quindi continuiamo i lavori.
La parola al Vicepresidente Tibaldi.
Tibaldi (CdL)
- Fino a qualche mese fa si parlava di
emergenza in Valle d'Aosta in termini di rifiuti, la discarica di
Brissogne, che è il principale sito di conferimento, sta andando in
fase di esaurimento e, di conseguenza, questa evoluzione, questo
fatto che la discarica si sta saturando importa delle scelte di
carattere politico-amministrativo che vengono adottate. Si è fatto
riferimento alla grande quantità di rifiuti prodotti in Valle
d'Aosta che nel 2006 si è attestata sulle 94.000 tonnellate di
rifiuti, che arriveranno a quota 100mila nel 2012, quindi c'è una
propensione alla crescita della produzione di rifiuti. Naturalmente
la discarica non può ospitare anche se solo l'indifferenziata
questa quantità crescente, che via via andrà a completarla e a
saturarla. Fino a qualche mese fa era emergenza, se n'è parlato in
questo Consiglio in forza anche di interrogazioni e mozioni
presentate dai diversi gruppi consiliari; più volte è stato
sottolineato quello scadente biglietto da visita che si ha entrando
in Aosta, un biglietto da visita odoroso, olfattivo, si sentono i
miasmi di questa discarica puzzolente che si propagano nell'aria
fino ai Comuni vicini. La discarica oggi è un sistema obsoleto di
stoccaggio e trattamento dei rifiuti, le Regioni più avanzate
d'Italia, che sono la Lombardia, il Veneto e l'Emilia Romagna,
hanno già provveduto diversamente. Facciamo parte di quell'insieme
di Regioni italiane che finora si stanno barcamenando nello
stoccaggio sotto terra, perché non hanno ancora individuato una
formula efficace e funzionale per trattare e smaltire i
rifiuti.
È vero che la nostra società consumistica produce molti rifiuti,
collega Bortot, perché la civiltà dello sviluppo e del benessere ci
induce a produrre più rifiuti; è altrettanto vero che le grandi
industrie che producono beni che devono essere imballati stanno
cercando di evolvere come mentalità nel confezionare i loro
prodotti con imballaggi biodegradabili o compatibili con
l'ambiente, ma siamo in una fase evolutiva ed è naturale che non si
può dire: "non consumo beni per non produrre rifiuti", sarebbe un
tornare indietro, ma è altrettanto naturale che la problematica dei
rifiuti deve essere affrontata.
Di fronte a questa emergenza che stiamo vivendo, e la Valle
d'Aosta non fa difetto, ci pare di capire che tale disegno di
legge, che è stato frutto di una lenta e complessa elaborazione in
III Commissione, dia una risposta solo di carattere normativo,
perché la legge del 1982 è ormai superata da fattori sociali,
consumistici, che ci propongono nuove modalità e nuove tipologie di
rifiuti e nuove caratteristiche di smaltimento dei medesimi, e
anche da una normativa comunitaria e statale, che impongono nuovi
limiti, nuove modalità di applicazione e di attuazione dello
smaltimento nelle singole Regioni e Province italiane o, meglio,
anche europee, visto che si parla di normativa comunitaria. Questo
disegno di legge dà una risposta solo normativa, perché stabilisce
le competenze - peraltro già stabilite da norme dello Stato -,
sottolinea i compiti di spettanza dei vari enti, in sostanza
risponde alla domanda: chi deve fare che cosa e suddivide il
territorio considerando ambiente territoriale ottimale tutta la
regione, in sub-ATO, come già successo per il sistema idrico
integrato, trasferendo dei compiti per la raccolta e il trasporto
alle Comunità montane e al Comune di Aosta. Viene poi istituito il
consueto osservatorio, speriamo che non sia la replica di quello
del turismo e del commercio, perché abbiamo visto che con grande
enfasi venne presentato sul finire degli anni '90 l'Osservatorio
del turismo e poi è testimone l'Assessore Pastoret che questo
Osservatorio si riunisce in sede conviviale ogni tanto, discutono
di problemi turistici e commerciali della Regione, ma non è che
abbia una funzione pregnante nel sistema ordinamentale valdostano.
Non vorremmo che l'Osservatorio finisse nella stessa situazione
dell'Osservatorio del turismo, dove vi sono delle competenze
burocratiche, tecniche e amministrative di massimo livello, dove vi
sono le rappresentanze di tutti gli enti e organismi, consumatori,
ARPA... ma alla fine diventa quell'assemblea che ama "parlarsi
addosso" e, purtroppo, di osservatori di questo tipo in Valle ve ne
sono.
Viene data una risposta importante ed urgente al problema degli
inerti, che avevamo anche noi evidenziato con un'interpellanza "ad
hoc" nell'ultimo Consiglio, ma manca la risposta di fondo, la
risposta politica: che ne facciamo dei rifiuti in Valle
d'Aosta?
Penso che anche i colleghi "Verdi", con i quali abbiamo visioni
diametralmente opposte sull'argomento, si siano posti il medesimo
problema: cosa si fa dei rifiuti valdostani, visto l'ammontare
della produzione annua che è effettivamente non solo elevata, ma
addirittura in crescita? Qui l'assenza di risposta indica la
debolezza politica della Giunta nel compiere delle scelte. Abbiamo
letto delle dichiarazioni anche importanti del Presidente Caveri,
nel momento in cui vi siete incontrati con la Presidente Mercedes
Bresso e con la Giunta regionale piemontese. Si fa riferimento al
termovalorizzatore come unica soluzione, così ho letto le agenzie
che sono state pubblicate, qui fa riferimento al Presidente Caveri
che si è incontrato con la sua Giunta con l'omologa piemontese, si
è parlato non solo di ferrovia, ma anche di termovalorizzazione,
oltre che di Comuni confinanti, se ci ricordiamo bene. Il
Presidente Caveri dà un indirizzo, che peraltro noi avevamo anche
anticipato, che ci sembra una soluzione importante, e non è l'unica
perché ci sono anche delle nuove modalità di smaltimento e di
trattamento che sono state studiate da esperti del "CNR", qui c'è
il "THOR", mi fa notare il collega Ottoz, di cui lui dopo ci darà
qualche lume. Quando un Presidente dà un annuncio di questo tipo,
sarebbe auspicabile che nel disegno di legge n. 180 vi fosse
qualcosa in merito, non possiamo dire che la soluzione idonea è il
termovalorizzatore e poi, di fatto, di termovalorizzatori qui "non
si vede neppure l'ombra"! Blandamente, fra le "pieghe" degli
articoli di questo disegno di legge si fa riferimento - articolo 2,
comma 1, punto b) - all'effettivo avvio della valorizzazione anche
a fini energetici. L'argomento quindi viene quasi toccato perché si
ha paura di affrontarlo, la verità è che non si ha il coraggio di
affrontarlo! Eppure il sottoscritto, come tanti altri colleghi di
questo Consiglio, ha avuto l'opportunità di recarsi a visitare dei
siti importanti dove la termovalorizzazione, ovvero bruciare
rifiuti per produrre energia - e non stoccarli sotto terra come
facevano nel Medioevo o come facciamo noi a Brissogne -, è un
sistema moderno, pulito e non pericoloso come qualcuno vuol farci
credere. I colleghi Borre, Venturella e tanti altri che sono venuti
a Brescia si ricorderanno che il termovalorizzatore di Brescia, di
cui si vedono i fumaioli alti 120 metri e con un leggero pennacchio
bianco che emettono di anidride carbonica, brucia delle quantità di
rifiuti pari... non solo per tutta la Provincia di Brescia, ma
anche per buona parte della Lombardia e anche di altre Regioni
limitrofe. È vero che quello ha una storia consolidata, è un
impianto a dimensione metropolitana e l'"ASM" - è interessante
ricordarlo - ha un volume di affari, perché lì si parla di
"business", lì i rifiuti sono un "business", non un guaio, perché
nelle Regioni più avanzate d'Italia e nelle Nazioni più avanzate
d'Europa: mi riferisco alla Mitteleuropa e alla Scandinavia i
rifiuti sono un "business" e lì c'è un'attenzione per la salute che
è superiore alla nostra, però proviamo a copiare e a immaginare
quello che fanno quelli che sono più avanti di noi, e torniamo a
Brescia. A Brescia c'è un volume di incenerimento elevatissimo, che
equivale a 2 miliardi di euro all'anno, pari al bilancio della
Regione Valle d'Aosta. Ci lavorano più di 2.000 dipendenti,
l'"ASM", partecipata dal Comune di Brescia, fornisce a quel Comune
delle risorse che vanno ad arricchire il suo bilancio e
naturalmente si tolgono d'attorno i rifiuti generati dal consumismo
quotidiano di una società che si sviluppa e che vive nel benessere.
Brescia è un esempio metropolitano, ha una dimensione enorme
rispetto alla nostra Valle che demograficamente ed orograficamente
ha tutta un'altra strutturazione, però abbiamo visto che a Bolzano,
dove da 30 anni esiste un termovalorizzatore che 30 anni fa partì
con la logica dell'incenerimento, con questa ciminiera fumosa che
buttava in atmosfera delle quantità di diossine e di gas pericolosi
per la salute, tale problema è stato completamente risolto ed è
oggi monitorato come anche a Brescia con strumenti sofisticati,
dove le polveri sottili e i fumi pericolosi sono catturati da
appositi sistemi di filtraggio e poi inviati in Germania, dove
vengono interrati in cave a ciò destinate. Lo fa Bolzano, dove la
coscienza ambientale e dove l'analogia con la nostra mentalità è
notevole. Bolzano ha bandito un appalto per un secondo
termovalorizzatore che sostituirà il primo, dove ci sarà il
raddoppio delle griglie di combustione e naturalmente lo fa perché
va bene la cultura della differenziazione che parta dalla famiglia
e arrivi per lo smaltimento altrettanto differenziato nei centri di
stoccaggio per il recupero e riciclaggio dei materiali riciclabili
- carta, cartone, plastica, vetro e alluminio -, però tutto il
resto viene bruciato. Dobbiamo uscire da quella concezione
arretrata che quello che si brucia genera inquinamento ed è un
inquinamento cancerogeno, incontrollabile: questo poteva essere
20-30 anni fa, ma allora come farebbero a vivere le popolazioni
della Lombardia, del Veneto e dell'Alto Adige? Hanno sperimentato e
ogni giorno il monitoraggio di questi fumi viene divulgato via
"internet" per informare in maniera dettagliata i cittadini di
quelle Regioni di ciò che viene buttato nell'aria. Consigliere
Segretario Venturella, inquina più la tua auto, che è un "Euro 2",
che non quei termovalorizzatori! Te lo abbiamo detto scherzando e
te lo ripetiamo adesso: sono più i TIR o altre auto che non hanno
aggiornato i loro sistemi di emissione che non questi
termovalorizzatori. Vogliamo crescere come concezione e non
rimanere prigionieri di tale fondamentalismo ambientalista, che è
un freno allo sviluppo e all'utilizzo intelligente dei rifiuti, che
produciamo e che produrremo sempre, perché fa parte del nostro
vivere produrre rifiuti. Questa legge non dà indirizzi in materia,
non c'è stato il coraggio, nonostante le dichiarazioni del
Presidente, nonostante qualche timida affermazione dell'Assessore
Cerise, di dire che quello è il nostro indirizzo. Si arriva a
decidere sulla materia, come avvenne 5 anni fa, in scadenza di
legislatura, perché 5 anni fa il Piano di gestione dei rifiuti
venne adottato nell'aprile 2003 e adesso siamo alla fine della
legislatura e siamo costretti a "mettere mano" ad una normativa
obsoleta, frammentaria, che deve essere riordinata. Tale
provvedimento consegue solo ed esclusivamente quell'obiettivo:
"mettiamo mano" alle norme giuridiche esistenti e facciamo un
testo; questo è il testo.
L'unica emergenza che viene risolta è quella degli inerti,
perché comunque avete tutti vissuto il problema di queste aziende,
di escavazione, di trasporto inerti che hanno fatto una sommossa
anche comprensibile, legittima: il nolo a caldo, il trasporto degli
inerti perseguitato, vietato, insomma ha creato dei momenti
sanzionatori e delle difficoltà imprenditoriali non indifferenti,
quindi quella emergenza viene risolta, ma tutto il resto, il "mare
magnum" dei rifiuti che ci riguarda rimane "lettera morta". Ci
piacerebbe sapere - mi rivolgo ai colleghi della III Commissione e
all'Assessore Cerise - le risultanze di quello studio comparativo
realizzato dal prof. Genon e dall'ing. Ziviani, costato non poco e
che in Commissione avete esaminato con attenzione, dove le
ritroviamo in questo disegno di legge? La Giunta, Assessore, cosa
ci dice di suo in termini politici per risolvere il problema dei
rifiuti? Fra 4 anni il problema dei rifiuti è lì, vorranno
aspettare la prossima legislatura i futuri legislatori regionali,
come hanno fatto 5 anni fa, quando hanno scritto un piano di
gestione che dice tutto, rende possibile tutto come tale
provvedimento che lascia aperta ogni strada? Questo è un disegno di
legge senza lode e senza infamia, ci permette di fare di tutto, ci
permette anche di valorizzare i rifiuti, di aumentarne i livelli di
raccolta differenziata, di utilizzare formule innovative nello
smaltimento, ma di fatto è ancorato ad un piano che è altrettanto
generico e a queste normative di piano manca la scelta
fondamentale. Assessore e "Giunta Caveri", diteci come volete
trattare i rifiuti, ma ditelo non sulla base di annunci che fate,
ditelo con atti concreti perché, se la vostra paura è quella di
affrontare di petto il problema della valorizzazione perché c'è
un'opposizione della Sinistra antagonista, della Sinistra che si
oppone allo sviluppo... sì, perché si oppone allo sviluppo e, di
conseguenza, vorrebbe essere un freno al benessere perché vede nel
termovalorizzatore - come lo chiama il collega Venturella - il
cancrovalorizzatore, diteci quali sono le alternative! Diteci se
dobbiamo continuare ad usare la vanga e mettere i rifiuti in
giardino o lasciarli all'ingresso di Aosta con un profilo olfattivo
che non è qualificante; se entrate a Bolzano, non sentite questi
odori. Assessore, a lei la risposta, in questa legge la risposta
politica manca e a noi piacerebbe vedere un indirizzo politico
chiaro. Possiamo dare merito agli uffici, ai burocrati, a coloro
che hanno steso questo disegno di legge, un merito anche alla
Commissione per averlo raffinato nei suoi passaggi di dettaglio, ma
la politica in tale norma è la grande assente. Assessore, quindi
non possiamo esprimerci con favore di fronte ad una legge che, al
di là di riscrivere delle norme, riprendere delle norme comunitarie
e statali, di riordinare delle norme regionali obsolete, non dà
alcun indirizzo politico, né fa capire quale idea avete in mente
per dare una risposta seria concreta ed efficace alla problematica
dei rifiuti in Valle d'Aosta.
Presidente
- La parola al Consigliere Ottoz.
Ottoz (CdL)
- Che sia una legge di riordino è chiaro, che
non dia soluzioni definitive è altrettanto chiaro, anche perché
evita accuratamente il rischio semantico di parole come
"termovalorizzatore" e, d'altra parte, sicuramente un riordino è
necessario, ma la soluzione del problema anche. È un problema che
intanto andrebbe separato fra inerti e rifiuti domestici, perché
sono 2 problemi completamente diversi che toccano ambiti senza
quasi rapporti fra di loro, servirebbe - ma non so se è competenza
nostra - una normativa sul "packaging" - sintetizzo quello che ha
detto il Consigliere Bortot -, tutti abbiamo visto che i telefonini
"Nokia" all'interno hanno i separatori e gli antiurto di
cartapesta, materiale biologico, mentre la plastica presenta altri
problemi. Vorrei però chiedere all'Assessore nelle sue conclusioni
se è possibile nello studio comparativo, per andare poi verso le
soluzioni che sarà necessario adottare e che non sono in questa
legge, considerare il sistema chiamato "THOR", che sta per "Total
house waste recycling", messo a punto dall'Istituto di studi sui
materiali nanostrutturati del "CNR", che ha delle caratteristiche
utili per noi, se è vero quello che dice il "CNR" e se sono
confortate queste cose dai risultati della sperimentazione che si
sta facendo in Campania. Il THOR potrebbe essere molto interessante
e risolvere la diatriba fra inceneritore, che poi diventa
termovalorizzatore, che alla fine è sempre bruciare la roba con una
serie di opportunità che sono state illustrate... ma anche di
problemi. È vero che altrove i rifiuti sono un "business", ma è
vero che sono un "business" anche da noi, chiamiamolo "mafia
business", quindi, essendo un "mafia business" sarebbe opportuno
risolverlo anche qui, perché l'ecomafia non opera solo nel sud.
Fino a quando il problema non è risolto e non c'è il controllo di
dove va a finire la roba, quindi si sa con quale bolla parte, ma
non si sa con quale bolla viene poi smaltita... cosa che peraltro
non ci riguarda a livello di controlli, ma riguarda la Comunità
intera per i danni successivi. Questo richiederebbe una
rivisitazione anche della legge, o dei regolamenti comunali, o
meglio della raccolta differenziata. Vi do solo due dati. Questo
"THOR", un impianto di meccano-raffinazione di taglia medio-piccola
da 20mila tonnellate, in Valle mi diceva l'Assessore se ne
producono circa 100mila... costa circa 40 euro per tonnellata,
contro i 100 euro per tonnellata di una discarica e 200 euro per
tonnellata di un inceneritore. Fra l'altro, questi impianti sono
autonomi, producono il combustibile che li fa funzionare, oltre che
energia che può essere usata per produrre singas, varie forme...
potrebbe essere un modo per "CVA" per produrre energia elettrica,
dando un ulteriore ruolo sociale a questa azienda. È possibile
realizzare impianti mobili, che vengono portati sul posto. Chiedo
che l'Assessore mi dia una risposta sulla disponibilità ad
aggiungere allo studio comparativo un supplemento di indagine su
una soluzione di questo genere che per la nostra Regione, "se tutto
è oro quello che luccica", potrebbe essere utile, economica e
risolutiva.
Presidente
- La parola al Consigliere Segretario
Venturella.
Venturella (Arc-VA)
- Vorrei fare un piccolo "résumé"
prima perché vorrei toccare 5 punti: il primo punto è il problema
centrale, della riduzione e della minimizzazione dei rifiuti, punto
che questa legge non toccava e ora tocca con un emendamento
all'ultima ora in maniera marginale. Vorrei parlare poi degli
obiettivi di raccolta differenziata, quelli che sono scritti, e
anche della presunta differenza concettuale fra differenziazione e
valorizzazione che è solo dell'Assessore Cerise, lo inviterei a
fare un trattato sulla valorizzazione; quindi il problema del
passaggio dalla tassazione all tariffazione, ossia da "TARSU" e
"TIA", cosa che tale disegno di legge non risolve; il problema
della ricerca, degli studi che possono essere fatti a livello
regionale, e su questo va un emendamento che abbiamo presentato;
infine una questione di metodo di lavoro che l'Assessore mi
permetterà di affrontare.
Diciamo subito che il problema dei rifiuti andrebbe affrontato
per stadi, non lo diciamo noi, lo dice la Commissione
interministeriale che nell'aprile 2007 ha chiuso i suoi lavori,
durati un anno, e ha parlato di stadi e questi 5 stadi, che sono la
riduzione, la restituzione, la consegna e la raccolta
differenziata, il pretrattamento, il recupero inteso come
riciclaggio e lo smaltimento, devono essere stadi ineludibili, ma
affrontati e considerati secondo un ordine gerarchico. La
Commissione interministeriale, Ministero dell'industria,
dell'ambiente, ha stilato questo elenco con una priorità, dicendo
che quegli stadi erano ineludibili e che dovevano essere
considerati gerarchicamente secondo un certo ordine: un ordine che
è appunto quello stabilito da questa Commissione che deriva dalle
normative europee, che parla come primo stadio di riduzione e
minimizzazione dei rifiuti, perché è l'unico sistema che ha del
futuro per la nostra società, per le generazioni che verranno.
Quando mi si dice che si passa da 90mila a 100mila tonnellate, se
abbiamo letto lo studio "Genon-Ziviani", si sa che ci sarà essere
un aumento di migliaia di tonnellate fino ad un massimo di quasi
100mila. Vi è poi un piccolo problema che non è stato affrontato:
quello dei fanghi di depurazione che bisogna prima o poi
affrontare, perché, ad esempio, 3 Comunità valdostane che non hanno
l'impianto di depurazione, quando le loro acque reflue confluiranno
nel depuratore, credo che circa 6.000 tonnellate di fanghi dovranno
essere inserite nel circuito del sistema integrato dei rifiuti,
portando la produzione annua da 14mila a 20mila tonnellate, quindi
un pensierino sullo smaltimento dei fanghi di depurazione dovremmo
farlo. Vi sono delle tecniche di abbattimento microbiologiche,
esiste anche la prospettiva che ha testé evidenziato il collega
Tibaldi dell'incenerimento, si possono incenerire anche i fanghi di
depurazione.
Il primo stadio, la riduzione, è quello che riguarda sia i
produttori, in un principio contenuto nelle direttive europee,
applicato in Germania, applicato nelle democrazia del nord Europa,
che parla di "responsabilità estesa" del produttore, per cui il
produttore non deve immettere sul mercato prodotti e non curarsi di
quello che capita dopo, ma deve pensare ad utilizzare materiali
facilmente recuperabili e riciclabili, in caso contrario vi è
l'ecotassa su questi prodotti: ecco allora che assume fondamentale
importanza cosa facciamo a livello di Regione rispetto ad una serie
di innovazioni e di accordi volontari per far sì che nella nostra
Regione vi sia un'elevata... io auspicherei esponenziale...
(interruzione di un Consigliere, fuori microfono)
Presidente -
...
non si può interrompere... quando
finisce l'intervento... vi è il Regolamento...
Squarzino
(fuori microfono) -
... se l'intervento
dura un'ora...
Presidente -
... non si può interrompere...
il
Consigliere Venturella finisce il suo intervento e si chiede il
numero legale... questo è il Regolamento...
(interruzione di un Consigliere, fuori microfono)
Venturella (Arc-VA)
- ... cosa faccio? Posso
proseguire?
Presidente -
...
se viene chiesta la verifica del
numero legale, deve chiudere il suo intervento...
Venturella (Arc-VA)
- ... devo chiudere il mio intervento
però...
(interruzione di un Consigliere, fuori microfono)
Squarzino
(fuori microfono)
- ... è
importantissima questa legge...
Presidente -
... continui il suo intervento Consigliere
Segretario...
Venturella (Arc-VA)
- ... quindi assume fondamentale
importanza tutto ciò che fa la Regione per ridurre la quantità di
rifiuto e non è vero, come si diceva non ricordo più se in
Commissione o nei corridoi, che la Regione "aveva le mani legate" e
non poteva farlo: ecco il perché della presentazione all'ultima ora
dell'"emendamento Borre" sulla riduzione dei rifiuti...
"emendamento Cerise"... eccolo qui:
"all'articolo 2, comma 2, la
lettera c) è sostituita dalla seguente:
"c) la riduzione progressiva dell'uso delle discariche...
anche attraverso l'individuazione di azioni finalizzate, sin dalla
fase della produzione, alla riduzione dei rifiuti..."
Borre
(fuori microfono)
- ... comma 1...
Venturella (Arc-VA)
- ... sì, comma 1, perché non si
capisce... questo fatto che non vi mettevate d'accordo la dice
lunga sul comma dell'ultima ora. Diventa quindi importantissimo il
problema della riduzione alla fonte con delle scelte che possono
essere fatte su scala regionale, naturalmente su base volontaria e
concordata, perché la questione della produzione dei rifiuti... e
qui introduco una piccola invasione di campo in quello che, secondo
me, non dovrebbe essere oggetto di questa discussione, però ne
diventa oggetto perché è stato ripreso dal collega di "Forza
Italia": il problema dell'incenerimento, di questa presunta
termovalorizzazione, che amo chiamare cancrovalorizzazione e
spiegherò poi il perché. La produzione di 100mila tonnellate è la
produzione totale, a cui bisogna togliere l'eventuale crescita
delle percentuali e quindi delle quantità della raccolta
differenziata e sappiamo benissimo - qui finalmente un dato certo
perché è stato riportato in III Commissione con l'audizione dei
vertici di "Valeco S.p.a.", società che gestisce la discarica di
Brissogne dopo aver vinto la gara di appalto - che abbiamo ancora
un tempo di esaurimento della discarica di 8,5 anni: 2,5 per
completare il III lotto e 6 per il IV lotto. Aderendo quindi alla
richiesta del neo Consigliere del gruppo "La Casa delle Libertà" di
approfondire tutte le tematiche che riguardano lo smaltimento,
quello che dovrebbe essere a valle di tutto questo, è chiaro che
qui bisognerà studiare, il tempo ce lo abbiamo, perché quella
tecnologia di cui parla il neo Consigliere di "Forza Italia" è una
tecnologia... se è la stessa a cui penso: quella della
dissociazione molecolare, quella della produzione di singas... è
quella che stanno sperimentando in Provincia di Benevento e che
dicono sia un sistema chiuso, ossia non vi dovrebbero essere
emissioni in atmosfera.
Abbiamo allora il tempo per approfondire in questi mesi la
tecnologia finale, a valle, ultima fase, e adesso veniamo alla
proposta di legge, che parla di percentuali di raccolta
differenziata ricopiandole esattamente dal testo della finanziaria
dello scorso anno. Il collega Borre e l'Assessore Cerise si sono
dimenticati che mettere nel disegno di legge all'articolo 10
(Misure per incrementare la raccolta differenziata e la
valorizzazione dei rifiuti urbani):
"40% di raccolta
differenziata, entro il 31 dicembre 2007"
non ha senso perché a
quella data manca un mese! Già in Commissione il Commissario
Stacchetti aveva sollevato il problema, perché non ha senso il 31
dicembre 2007 mancando ormai un mese a quella data, a meno che non
si mettano i numeri sapendo che poi non si rispetteranno. Questa
predisposizione del 40%, 50%, 60% quindi è non la ricopiatura, ma
la tracopiatura, vengono tracopiati in maniera precisa gli
obiettivi minimi inseriti in finanziaria, quando noi come Regione
potremmo, come altre Regioni fanno, spingerci molto più in alto; il
40%, 50%, 60% fino al 2011 sono obiettivi di basso profilo, perché?
Ora i colleghi della III Commissione sono tutti entusiasti della
visita in quel di Bolzano e Trento, ma si sono dimenticati di una
piccola pubblicazione che ci è stata consegnata: il calendario 2007
della Val di Fiemme dal titolo "In Val di Fiemme stiamo facendo la
differenza" e ci sono i dati. In 10 mesi - lei non c'era, Assessore
Cerise, se vuole, poi le regalo il calendario 2007 della Val di
Fiemme - nel 2006 la raccolta si è attestata sul 76%. Ricordo che
diceva un po' di tempo fa l'Assessore Cerise che in montagna non si
può recuperare o differenziare, diventa difficile puntare in alto
verso raccolte differenziate, ma l'Assessore è smentito dai dati e
dai fatti perché 3 Comuni della Comunità montana Grand Combin:
Ollomont, Bionaz, Etroubles, in neanche 5 mesi sono balzati di
botto dal 25% al 60%, e i cittadini non pagano di più. Avremmo
allora sognato un po' più di coraggio, è chiaro che questo coraggio
manca; l'Assessore Cerise non è che manca di coraggio, ne ha
coraggio, ma questa scelta del 60% è funzionale alla scelta
dell'inceneritore, perché sappiamo bene che o si fa la raccolta
differenziata, o si fa l'impianto di incenerimento. Infatti a
Bolzano la raccolta differenziata - lei non c'era e, se vuole, le
regalo, oltre al calendario 2007, anche il rapporto - si ferma al
50%. Abbiamo avuto notizia, che vi sono disparità tra noi e il
Canavese dove la raccolta differenziata... dati della "Società
Canavesana Servizi"... sul giornale... un'inchiesta in alcuni
Comuni si supera il 70%, ma già adesso, mentre noi diciamo sulla
legge che nel 2011 raggiungeremo il 60%. Solo qui, suggerita da non
si sa chi, c'è questa falsa classificazione-diversificazione fra
differenziazione e valorizzazione, smentita in III Commissione con
l'audizione dei vertici "Valeco", quando ad una precisa domanda del
Presidente Borre in riferimento alla differenziazione e
valorizzazione l'Amministratore delegato e il Direttore tecnico
sono "caduti dal pero": "che cosa valorizzazione? Guardi che tutti
i materiali che vengono in discarica, vengono valorizzati perché
vengono mandati al Conai, Corepla, Coreve. Non esiste in Valle
proprio per le sue caratteristiche di tipologia di raccolta la
differenza fra valorizzazione e differenziazione". Addirittura il
Presidente Borre, preso alla sprovvista, perché gli avevano sempre
raccontato che invece era una divisione fondamentale questa... è
vero o non è vero che lei ha detto: "va bene, però a me hanno
raccontato sempre così..."? Questa falsa ed inventata differenza
fra valorizzazione e differenziazione, che non ha nessun fondamento
in Valle d'Aosta, perché la nostra Regione non la si può
confrontare con Bolzano, come lei sa bene, Assessore Cerise, perché
Bolzano ha 4 volte gli abitanti: sono più di 400mila e la
produzione di rifiuti è 4 volte tanto. Anche a Brescia ad una
domanda mia specifica: la taglia di un inceneritore che possa
funzionare e che non sia un "bagno di sangue" dal punto di vista
finanziario qual è?, il signore ha risposto:
"Sotto 300mila
tonnellate scordatevelo"
. Naturalmente poi con vari
suggerimenti ha aggiunto:
"Sì, però se proprio volete farlo, si
può fare"
.
È chiaro che i conti del collega Ottoz sono
presto fatti: 100 euro, 90 o 70 euro conferimento in discarica, 200
euro a tonnellata, che poi anche qui attenzione, ma poi
sull'incenerimento vedremo di approfondire. Questa falsa
differenziazione e valorizzazione qui in Valle d'Aosta quindi non
esiste, perché la "taglia" è così piccola che noi affidiamo tutto
ciò che viene raccolto in maniera differenziata, lo compattiamo in
discarica e lo affidiamo a Conai, diviso in Corepla, Coreve. Lei sa
che il compattatore funziona per i rifiuti indifferenziati e ogni
tanto smettono e caricano balle... e poi viene affidato... oppure
no, va in discarica? Lei ci dice che ora va in discarica? No, non
mi pare...
(interruzione dell'Assessore Cerise, fuori microfono)
... esatto... benissimo e qui ci mettiamo d'accordo.
Vi è poi l'altro problema che è quello della tariffa. Durante
un'audizione, uno dei passaggi fondamentali per far sì che la
raccolta differenziata abbia successo è che si passi dall'iniqua
tassa che colpisce in maniera indiscriminata gli utenti che
conferiscono... perché il parametro unico è quello della superficie
per gli utenti domestici, per gli altri è la sola superficie, ma
parametrata al tipo di attività con delle piccole riduzioni che
ogni Comune sceglie, ad esempio riduzioni per gli anziani, per le
persone che vivono da sole, questa è una tassazione che colpisce in
maniera iniqua perché qual è il grande pregio della tariffazione? È
che con la tariffazione paghi ciò che produci. Non è vero, come
dice qualcuno, che con il passaggio da tassa a tariffa aumenta in
maniera esponenziale il costo, perché esiste un piccolo Comune
nell'astigiano che ha visto aumentare la raccolta differenziata: è
Villafranca d'Asti - ma poi esiste anche Novara - con 3.083
abitanti, quindi si può confrontare con dei nostri Comuni della
Valle centrale. Visto che si parla sempre di costi - ed è sul sito
del Comune, non sono invenzioni -, i costi dal 2001 al 2003 sono
diminuiti del 33%, perché hanno fatto una raccolta porta a porta
"spinta"... Esistono quindi degli esempi a noi vicini di aumento
della raccolta differenziata e riduzione dei costi, perché qui si
dice che la raccolta differenziata costa tanto, ed è vero, forse
nei primi 2, 3 anni la raccolta differenziata costa tanto, perché
all'interno di questi costi c'è la campagna di sensibilizzazione e
di informazione, che costa tanto, ma dopo i costi vengono
abbattuti. Invito tutti a guardare ciò che è stato fatto nel
Canavese, dove anche qui abbiamo raccolte differenziate, ad esempio
a Rivarolo Canavese passate al 74% e in un anno e mezzo! Una media
del 68%, in tutti i Comuni serviti dalla "Società Canavesana
Servizi"! E noi ci fermiamo al 2011 al 60%? Tutto questo senza
aumentare i costi, quindi mente chi afferma che il passaggio dal
sistema a cassonetti al sistema porta a porta aumenta i costi, li
aumenta nei primi anni per la campagna di sensibilizzazione, ma poi
scende in maniera esponenziale.
Quarto punto: noi abbiamo visto nel disegno di legge n. 180, e
abbiamo presentato degli emendamenti... mi pare il primo articolo
del Capo IV... ciò che viene chiamato Osservatorio... Mi permetta,
Assessore, è la solita riproposizione di un osservatorio dei
rifiuti che si riunisce, i rappresentanti sono 40, un po' come
l'Assessore aveva riferito sull'Osservatorio per la casa, dicendo
che è inutile l'Osservatorio per la casa, perché, in sede di
predisposizione della legge sull'edilizia, ha detto che
l'Osservatorio non funziona e qui ci ripropone un osservatorio dei
rifiuti! Assessore, Coordinatore, rappresentanti degli enti
locali... noi non vogliamo togliere l'Osservatorio, però un centro
di ricerca e studi che individui le azioni di riduzione e quindi
proponga alla Giunta regionale, proposte di accordi volontari, di
ecobilanci, ossia qualcosa che finalmente dia una smossa a questi
organismi che sono sì importanti, ma che si trascinano, come se
l'Osservatorio potesse intervenire su nuove tecnologie, su
progettualità! Andava in tale direzione il fatto che bisognerebbe
fare ricerca.
Ultimo argomento: il metodo e qui entra in campo non solo
l'Assessore, ma anche il Presidente della Commissione, perché
eravamo disponibili ad approfondire e avevamo annunciato che
dovevamo presentare gli emendamenti, ma bisogna dirla tutta.
Eravamo disposti a presentare gli emendamenti e a lavorare insieme
in Commissione, ma le dichiarazioni del Presidente Caveri
sull'incontro fra lui e la Presidente Bresso con l'aiuto
fondamentale dell'Assessore all'ambiente regionale hanno dato
l'indirizzo: la termovalorizzazione è ineluttabile...
Caveri
(fuori microfono)
-... ma in senso
generale, per i rifiuti nel mondo, "in the world"... lo ha detto
anche Veltroni, non Pecoraro...
Venturella (Arc-VA)
- ... infatti il disegno di legge n.
180 è: norme in materia di differenziazione dei rifiuti nel mondo,
in the "world". Ho presentato una memoria alla III Commissione
dicendo: "facciamo prima, dite che siete proiettati in quel senso,
che senso ha presentare gli emendamenti quando avete già deciso che
la frazione residua, il 50% di rifiuti, li trattate con il fuoco,
siamo tornati al fuoco purificatore che tutto brucia!".
Un emendamento quindi dell'Assessore, che obtorto collo ha
convenuto con il Presidente Borre che si doveva togliere quel
piccolo inciso:
"anche il ricorso alla termovalorizzazione"
,
è una beffa, perché lo ha tolto nel provvedimento, ma intanto "ciò
che è uscito dalla porta è rientrato dalla finestra". Ecco perché
ho dichiarato la mia contrarietà e ho detto che dovevamo metterci
d'accordo: o è la III Commissione che individua le tecnologie o, se
ci dite che è già tutto predisposto, allora lo scontro sarà non in
Commissione, ma in Consiglio.
Sulla termovalorizzazione... detta incenerimento... il paradosso
che non diciamo solo noi ambientalisti, "Verdi", sempre i soliti
rompiscatole, no, perché esiste una ricezione differenziata da
parte degli uffici dell'Assessorato... i comunicati stampa che
servono la causa... alla stufa che volete costruire a Brissogne,
perché è una semplice stufa, grande, da 50mila tonnellate, ma una
stufa... vengono tutti presi e catalogati, quelli che non servono
vengono dimenticati... Sa, Assessore, che esiste un comunicato
stampa delle Associazioni comuniste "Assocarta" e "Assolegno": la
prima è un'associazione della Sinistra radicale che riunisce tutti
gli industriali della carta, la seconda è un'associazione della
Sinistra radicale che riunisce tutti i produttori di
pannelli...
(interruzione dell'Assessore Pastoret, fuori
microfono)
... esatto, sapete perché l'abbiamo comprata? Perché "Finaosta"
l'ha valutata 5 milioni di euro come valuta l'Ospedale, allora
abbiamo fatto una colletta e l'abbiamo subito comprata perché con
la valutazione "Finaosta" qui diventiamo tutti imprenditori. Queste
2 Associazioni comuniste ambientaliste hanno "pregato in ginocchio"
chiedendo di non bruciare più niente, perché stanno importando
carta da macero dall'estero pagandola oro; questo comunicato stampa
- che, se vuole, Assessore Cerise, giro anche a lei - chiede di non
bruciare più niente, ma di recuperare tutto, carta e legno, perché
importano carta da macero e legno per fare i pannelli e li pagano
cari. Crediamo che questa sia una legge con poca spinta ideale,
pochissima innovazione e progettualità, tutta tesa a parlare e a
rivolgersi allo smaltimento, alla soluzione tecnologica finale,
dimenticando tutto il problema a monte, ad esempio, quello delle
raccolte differenziate e della tariffazione, delle operazioni di
riduzione che sono fondamentali. Con questa legge viene tutto
sepolto sotto una percentuale: 50% di valorizzazione nel 2011.
Crediamo che la nostra Regione non si meriti questo e gli esempi
in tutta la valle di Comuni che stanno tentando in ogni modo di
avanzare nel settore della raccolta differenziata, da una parte,
sono ridicolizzati e banalizzati; dall'altra, invece, si tenta di
tornare al gioco differenziazione/valorizzazione con gli ultimi
incarichi che abbiamo apprezzato nell'ultima decisione della
Giunta, non bastavano 250mila euro per uno studio sull'ipotesi di
inceneritore ma sono stati incaricati gli stessi consulenti che
hanno analizzato la soluzione dell'incenerimento per uno studio più
approfondito. In Commissione avevamo chiesto che non fossero gli
stessi e qualcuno che è in Commissione e in quest'aula - che non si
sa bene se stia dalla parte dell'opposizione o della maggioranza
perché, secondo le dichiarazioni, è all'opposizione e dal
comportamento in Commissione e in Consiglio è in maggioranza,
quindi si potrebbe anche procedere ad una variazione delle
Commissioni perché ritrovarsi sempre soli in Commissione non è
rispettoso della democrazia -, proprio queste persone e qualcuno in
maggioranza avevano detto: "affidiamo l'approfondimento ad altri
esperti, che sono veramente esperti di trattamento biologico, di
riduzione e minimizzazione, non sempre ai soliti" e allora per pari
importo si è affidato sempre ai soliti noti un altro studio e in
più un altro ancora e siamo arrivati per la predisposizione di uno
studio, non di un piano, che forse doveva essere fatto prima della
legge, all'iperbolica cifra che si situa fra i 600 e i 700mila
euro: queste sono cifre che dovrebbero farci riflettere tutti.
Presidente
- La parola al Consigliere Borre.
Borre (UV)
- Continuo a ribadire che posso capire le
diverse posizioni, anche ideologiche se si vuole, però bisognerebbe
a volte cercare di capire se si dicono le cose esatte o si
continuano a dire le cose che si hanno in mente, perché sul fatto
della valorizzata e della differenziata sono convinto che il
collega Venturella ben conosce cosa vuol dire differenziata e
valorizzata. Nella differenziata abbiamo anche dei materiali che
non possono essere valorizzati, quindi devono essere messi nella
discarica per rifiuti pericolosi e lei lo sa bene questo. Forse non
sa che è stato messo in legge il 40%, ma ci è stato detto anche in
Commissione che a settembre il 40% non era ancora raggiunto, ma si
era raggiunto il 38%, ad ottobre si è raggiunto il 40% di
differenziata e di valorizzata il 95%; quindi i dati che abbiamo
messo corrispondono alla realtà.
Quanto al discorso che ha fatto il collega Tibaldi, condivido il
fatto che la legge sia una legge tecnica, non solo, perché va anche
a vedere la parte degli inerti che è una risposta tecnica, ma anche
politica se vogliamo, nei confronti delle scelte che si vanno a
fare. Manca il riferimento al termovalorizzatore, verissimo; questa
è una responsabilità che si è presa la III Commissione e
l'Assessore oggi forse se ne pentirà, ma ha condiviso con noi tale
tipo di scelta, dicendo che, per avere un'approvazione della legge
che risulta urgente, separiamo i 2 momenti, portiamo tale
provvedimento che dà delle risposte urgenti, ma continuiamo in
maniera seria e adesso accelerata questo confronto, non mettiamo
insieme i due momenti, altrimenti dovremmo riprendere daccapo tutto
il dibattito sullo studio "Genon-Ziviani", che non abbiamo ancora
concluso, anche per impegni che la Commissione ha avuto su altri
problemi, comunque un impegno che ci siamo assunti e che dobbiamo
risolvere in tempi brevi. Siamo stati confortati anche dalla visita
a Bolzano e Brescia, poi anche dalle norme comunitarie, se andate a
vedere, c'è scritto che la termovalorizzazione non è che sia un
peccato, ma è un passaggio obbligato per l'ultima fase dei rifiuti.
Lei dice, collega Venturella, abbiamo ancora il tempo perché
abbiamo ancora 6 metri di altezza da fare alla discarica di Quart,
quindi, quando arrivi, avrai una vista su una montagna ancora 6
metri più alta, andremo ad ampliare un altro lotto, quindi andiamo
piano perché abbiamo ancora 8 anni per chiudere con la discarica...
Io dico che non sono gli 8 anni ancora a disposizionme che possono
tranquillizzarci... io dico che il tempo è urgentissimo, perché
quella discarica deve sparire per un discorso di ripristino
territoriale e ambientale, in quanto la stessa oggi produce più
diossina o altri inquinanti di quanti ne produrrebbe un
termovalorizzatore. Il recupero ambientale quindi non è
indifferente per ridare ad un territorio come Quart, Brissogne e
Aosta uno spazio gestito in maniera diversa. La scelta del
termovalorizzatore quindi potrà essere... e ha detto bene il
Presidente, non è che, quando ha parlato nel suo comunicato, ha
detto: "in Valle d'Aosta si farà il termovalorizzatore". Il
termovalorizzatore è una delle scelte che ormai sembra
improrogabile non solo per la Valle d'Aosta, ma anche per le altre
Regioni, perché, se girate l'Italia, ne trovate a decine di
termovalorizzatori. A Bolzano ci è stato detto che loro per la
dimensione di 40 milioni di tonnellate stanno studiando un
termovalorizzatore, si sono dichiarati disponibili - e qui ritorno
al collega Tibaldi - a dare informazioni, venire da noi, fare un
convegno o un seminario in modo che la gente capisca cosa vuol dire
termovalorizzatore non solo dalla campana che si continua a gridare
- Grillo o chi per lui - che cancro, diossina... ma anche
dall'altra parte vi sia un'informazione scientifica, corretta, che
possa permettere di affrontare in maniera tranquilla questo tipo di
problema.
Sul fatto della modalità di comportamento della Commissione, è
vero, collega Venturella, lei ci ha fatto pervenire una memoria
dove dice: "ho sentito il Presidente Caveri, quindi non vi porto
più le mie...", ma il Presidente Caveri non faceva parte della
Commissione, ha fatto un'affermazione generale dicendo che il
termovalorizzatore è una delle scelte. Non sono andato a
"spulciare" quello che è, l'ho letta così, il Presidente ha detto
che il termovalorizzatore è una delle scelte che la Regione
potrebbe fare insieme al Piemonte. Questa cosa è sempre stata
detta: "perché non si verifica anche con il Piemonte?". Infatti
abbiamo tolto
"anche termovalorizzatore"
perché prima
volevamo verificare le possibilità diverse, quindi il discorso di
dire: "ho ritirato tutti gli emendamenti perché non li potevo
discutere in Commissione, vengo a discuterli in Consiglio" è solo
un modo per continuare a ritardare l'approvazione della
legge...
Venturella
(fuori microfono)
-... stasera viene
approvata la legge, non si preoccupi!
Borre (UV)
- ... ma il dibattito, un dibattito serio e
approfondito perché quello che lei ha detto qui non è vero.
È vero che ho fatto la domanda al Presidente e
all'Amministratore delegato se tutto quello che viene portato viene
valorizzato, ci è stato risposto: "sì". Appena dopo abbiamo sentito
Maria Pia Simonetti che ci ha detto:
"riciclare la plastica è
difficile, in genere si brucia tutto, perché vi sono tanti tipi di
plastica, alcuni dei quali sono riutilizzabili e altri no..."
-
ed era quello che ho sempre sentito dire -
"... si porta nella
differenziata del materiale che poi non è recuperabile"
. È
stato detto appunto che nella differenziata ci sono pile che non
sono più recuperabili, valorizzabili ed era a quello che mi
riferivo io. Non è quindi tutto valorizzabile quello che è
differenziato e ha dei costi differenziare e poi di nuovo buttare
nell'indifferenziato.
Presidente
- La parola al Presidente della Regione,
Caveri.
Caveri (UV)
- Volevo solo dare un'interpretazione
autentica del mio pensiero, perché capisco che il collega
Venturella è ormai un mio esegeta... non ancora? Lo diventerà,
perché con l'invecchiamento sarà un po' meno estremista e piano
piano si avvicinerà anche lui all'"Union Valdôtaine" e farà come
quelli laici che all'ultimo secondo: prima di morire, si pentono e
si fanno fare la messa. Lei telefonerà al Consigliere Cesal ormai
novantenne o centenario e dirà: "Guido, dammi questa tessera perché
mi sono pentito, dammi la benedizione". Sul fatto che il
Consigliere Cesal potesse diventare Monsignore non ho dubbi, ma è
stato traviato fin da giovane da un interesse per un altro tipo di
mistica...
Vorrei dire che l'incontro con il Piemonte è stato molto
interessante, perché la Presidente Bresso e l'Assessore
all'ambiente di cui mi sfugge il nome, comunque la "Giunta Bresso"
è una Giunta Rosso, Bianco, Verde, hanno detto una cosa molto
interessante:
"noi abbiamo fatto la scelta del
termovalorizzatore in Piemonte avendo una certezza ormai della
realizzazione del termovalorizzatore a sud di Torino..."
- se
ricordo bene, nella zona di Orbassano -
"... che è in una fase
avviata, mentre l'idea è quella di averne un secondo, perché la
Provincia di Torino ha fatto un comitato etico..."
- che ha una
parte della competenza sui rifiuti -
"... presieduto dal prof.
Bobbio figlio e questo comitato ha individuato le localizzazioni
del termovalorizzatore. Un secondo termovalorizzatore sorgerà nella
zona del Canavese, anche se la Provincia di Biella ha deciso di
creare un termovalorizzatore nella propria zona, che tra l'altro si
chiama in termini mitologici Fenice"
. Devo dire che quel giorno
la cosa che è stata interessante nel dibattito politico - i
colleghi che hanno partecipato hanno visto che non è stato un
incontro stucchevole, ma basato sulla ricerca di soluzioni concrete
- è che i Piemontesi ci hanno detto che dalla loro analisi del
problema dei rifiuti, pur con tutto il rispetto per tutte le
migliorie al sistema attuale: puntare sempre più sulla
differenziata, educare i cittadini, alla fine dell'"imbuto" c'è il
termovalorizzatore. La ragione per la quale il Piemonte è
intenzionato a costruirli è che loro ritengono che, come tutte le
Regioni più avanzate e anche meno avanzate d'Europa, perché ho
visitato dalla Svezia alla Danimarca, dalla Finlandia fino alle
Regioni del centro e dell'est Europa entrate da poco in UE, non c'è
Paese che non abbia il termovalorizzatore... allora o noi siamo più
furbi, ossia inventiamo una metodologia talmente fantastica da
essere alternativa a quello che tutto il mondo occidentale - e non
- fa, oppure la scelta della Regione Piemonte, che quel giorno è
stata ampiamente motivata nella discussione che abbiamo avuto è una
scelta della quale dobbiamo intelligentemente tenere conto.
Presidente
- La parola al Consigliere Segretario
Venturella, per il secondo intervento.
Venturella (Arc-VA)
- Era solo per puntualizzare alcune
cose e parto dall'interpretazione autentica delle dichiarazioni
fatte mi pare in un Consiglio in sede di comunicazioni del
Presidente della Regione, poi è agli atti, non è che ho letto una
dichiarazione, ma il Presidente Caveri ha fatto dichiarazioni in
apertura di Consiglio, ma lei ha detto anche qualcosa di più,
Presidente, perché lei ha detto, ed è giusto, Gerbido e Torino sud,
ossia Canavese inceneritore nord provinciale e lei ha detto che
dobbiamo tenere conto anche di questo.
Si deve però mettere d'accordo con il suo Assessore e con il
Presidente della III Commissione e la parte di maggioranza presente
in III Commissione, perché, se è vero che esiste una specie di
corrispondenza fra ciò che decideranno la Provincia di Torino e la
Regione Piemonte per la soluzione finale, inceneritore in Canavese,
e quello che faremo noi... allora che c'entra la proposta del
Presidente Borre e di uno dei Commissari di intervenire
sull'articolo 7, capo II, che al comma 4 parla di
"...
assicurare l'autosufficienza regionale per lo smaltimento delle
frazioni di rifiuto urbano che residuano dalle attività di
recupero..."
, ossia quella che parla di frazione residua, ma
allora non accettando il principio contenuto nell'articolo 200 del
decreto legislativo che parlava di accordi... Allora è successo
questo in Commissione: qualcuno della maggioranza ha sollevato la
questione che ci può essere l'autosufficienza regionale di tutto e
per tutto, autosufficienza alla quale ho fatto solo una piccola
osservazione: che l'autosufficienza regionale, proprio per la
nostra dimensione, non esiste già ora, perché noi anche le frazioni
che derivano dalla raccolta differenziata non le trattiamo qui,
perché devono essere trattate fuori dalla regione, per le
dimensioni, quindi in Commissione mi pare il Presidente Borre ha
detto che c'era il problema dell'autosufficienza. Se lei dice
autosufficienza "tout court", vuol dire che tutto ciò che noi
trattiamo, il residuo che rimane deve essere trattato in regione e
non si possono fare accordi fra... e lei mi pare che abbia posto un
problema di tipo politico dicendo: "su questo non sono disposto ad
emendare"... perfetto. Mi sforzo allora di capire anche ciò che
stava dicendo il Presidente Caveri: che nesso c'è? In sintesi, cosa
ci importa di quello che fa la Regione Piemonte se intanto
l'Assessore Cerise ha detto che non c'è possibilità di fare accordi
fra ATO diversi? Non riesco a capire quali siano le posizioni
dominanti.
Seconda questione: è una risposta al collega Tibaldi quando
dice, scherzando, che inquina più la mia "Panda Euro 2" che non
l'inceneritore. Dopo che lei mi ha detto questa cosa, ho cercato di
utilizzare il meno possibile la "Panda", ma sono andato a
verificare in quale convegno è stata detta, ripetuta fra l'altro a
Bolzano da quell'ingegnere che gestiva l'impianto. Per prima cosa:
non chiedere mai all'oste se il vino è buono, perché ti dirà che il
suo vino è ottimo, anche se è "piquetta", come diceva qualcuno;
quindi mai chiedere ai gestori degli impianti se il loro impianto
funziona bene, perché ti diranno sempre che il loro impianto è
eccezionale. Infatti, se vi ricordate, fra Brescia e Bolzano nel
giro di qualche ora... passando per Trento, dicevano: "sì, chiedete
a Bolzano come fanno i controlli" e a Bolzano ci dicevano: "sì,
però quelli di Brescia come fanno i controlli...", anche su questo
"omissis".
Mi sono andato a vedere in quale convegno si era detto che i TIR
inquinano di più che un inceneritore ed è un convegno del 2005 a
Milano, in cui un professore del politecnico di quella città ha
fatto tale affermazione. È stata richiesta conferma di questa
dichiarazione, nel senso che io faccio un'affermazione... allora mi
si dice: "dato che lei è un professore del Politecnico di Milano,
quali fonti scientifiche cita?". Dal 2005 ad oggi in risposta ad un
comitato non è stata ancora fornita risposta perché sono leggende
metropolitane, non confortate da nessun dato scientifico!
Costi dell'incenerimento, per rispondere al Presidente Borre.
L'incenerimento, cancrovalorizzatore, produce fumi, scorie e le
abbiamo viste nella boccetta di vetro a Brescia, ci hanno omaggiato
di una provetta con le scorie, poi di quello che non ci hanno
omaggiato... delle polveri fini... e le polveri fini, collega
Tibaldi, sono materiale tossico pericoloso perché trattiene tutta
la schifezza e vengono impacchettate, da quello che ci hanno detto
Bolzano e Brescia, e poi spedite in Germania. Due cose: la prima,
il prezzo di smaltimento di questi materiali tossici pericolosi non
è un costo fisso, ma è soggetto alle variazioni di mercato, una
volta costa 100, un'altra volta 200, un'altra volta 300 e con
l'andamento dei prezzi forse qualche diminuzione è improbabile se
non impossibile. Mi si può dire poi... quando la Germania deciderà
che non prende più le nostre polveri da incenerimento cosa
facciamo, Presidente Borre? Sa che per smaltire non ci sono
discariche, come ci spiegava l'ingegnere di Brescia, ma ci sono
delle vecchie miniere di sale che devono garantire una percentuale
di umidità bassissima, non ci deve essere acqua, per cui queste
miniere di sale, dove l'ambiente è garantito, possono essere
considerate come discariche di rifiuti speciali tossici e tutto
quello che è. Quando la Germania dirà: "basta, no grazie", dove
mettiamo ciò che rimane degli impianti? A Emarèse? Ci saranno le
navi verso la Nigeria, verso l'Etiopia, verso i Paesi cosiddetti
"in via di sviluppo"? Questa è realtà: dove mettiamo i nostri
rifiuti tossici pericolosi? Credo che una risposta in tale senso
dovesse essere data.
Chiudo, quando si parla di termovalorizzatore si usa un
neologismo solo italiano, perché in tutti i Paesi europei che
citate come esempi non esiste la parola "termovalorizzazione", ma
esiste la parola "inceneritore", perché di grande stufa si
tratta.
Presidente
- La parola al Consigliere Stacchetti.
Stacchetti (SA)
- Il disegno di legge in discussione
tratta la gestione dei rifiuti, ossia quella massa enorme che
quotidianamente produciamo per l'esercizio delle attività in senso
generale e per l'alimentazione dei viventi, quella massa che
culturalmente consideriamo ancora solo come scarto e non come
risorsa.
Con onestà devo dire che, al di là della passionale e competente
relazione del collega Venturella, l'impianto di base della legge
presentataci in III Commissione era già ben argomentato, entrava in
profondità dei problemi e delle necessità della società in cui
viviamo, con precise e puntuali indicazioni per le soluzioni non a
tutte le necessità, ma a molte. Tale impostazione è stata di buon
inizio per i lavori della III Commissione, dove, a seguito dei
suggerimenti e proposte raccolte nelle audizioni dai sindaci, dai
rappresentanti delle associazioni produttive, dall'Assessore Cerise
e dai Commissari tutti, è stato predisposto il testo che oggi è in
approvazione, certo perfetto no, ma buono sì. Un testo che riporta
non solo emendamenti proposti dal sottoscritto e dal gruppo "Stella
Alpina", ma tanti altri che l'Assessore Cerise in questa occasione
ha avuto il buon senso di condividere. Non sono d'accordo con il
gruppo "Arcobaleno" sulle iniziative contro il comma 2
dell'articolo 15, in quanto dare la possibilità alle imprese di
spostare materiali inerti dal cantiere allo stoccaggio con
automezzi anche senza conto terzi, credo sia molto importante. Come
già detto, un provvedimento molto importante che va a mettere più
ordine in un settore: quello dei rifiuti, del quale le persone
iniziano ad interessarsi e a preoccuparsi per le ricadute negative
che si potranno avere se non si interviene in modo razionale e più
condivisibile non solo per i costi sul bilancio familiare ed
imprenditoriale, ma soprattutto per la salute e l'ambiente. Infatti
al Convegno sui rifiuti organizzato alcuni mesi fa dal gruppo
"Stella Alpina", molti di noi siamo stati testimoni della
grandissima e interessata partecipazione della gente allo stesso,
un argomento che interessa e preoccupa, perché, qualsiasi soluzione
si adotterà per lo smaltimento del non differenziabile, avremo
sempre la preoccupazione delle ricadute negative soprattutto sulla
salute di tutti. Noi non diciamo "sì" al termovalorizzatore come
non diciamo "no" allo stesso: diciamo che prima di decidere
occorrono degli approfondimenti per decidere in tutta tranquillità
secondo scienza e coscienza.
Un provvedimento che entra nel merito dell'organizzazione a 360°
di tutti i rifiuti, siano essi urbani, speciali assimilabili agli
urbani o speciali inerti e a titolo di esempio cito solo alcuni
provvedimenti. Per la gestione dell'attività di smaltimento e
recupero finale costituisce l'Autorità di ambito unico regionale,
cosiddetto "ATO", mentre per le attività di raccolta e trasporto
dei rifiuti urbani crea dei sub-ATO che, esclusa Aosta, coincidono
con il territorio delle Comunità montane. L'incentivazione della
raccolta differenziata e relativo recupero, la gestione dei rifiuti
speciali assimilabili agli urbani, la gestione dei rifiuti speciali
inerti derivanti da demolizione e loro riciclaggio... disciplina la
gestione e il reimpiego dei materiali da scavo, la demolizione e
costruzione, individuando apposite aree intercomunali di stoccaggio
e tante altre misure, come l'istituzione della tariffa in
sostituzione della tassa per la copertura di costi per i servizi
relativi alla gestione dei rifiuti urbani, mi fanno dare un
giudizio positivo, anche se mi rammarico di essermi dimenticato di
proporre un emendamento per la riduzione del costo euro tonnellata
per i rifiuti inerti da scavo, che incide ben 10,33 euro a
tonnellata. È un tributo che va ad incidere troppo sul costo finale
di un'abitazione o di altre destinazioni. Se pensiamo ad un
fabbricato unifamiliare, 300 circa metri cubi di inerti di scavo
sono 2 tonnellate al metro cubo moltiplicato 10,33, fa la bellezza
di 6.000 euro per trasportare questa terra; quindi occorre una
riflessione e mi rammarico di essermene dimenticato.
Presidente
- Se nessun altro chiede la parola, dichiaro
chiusa la discussione generale. La parola all'Assessore al
territorio, ambiente e opere pubbliche, Cerise.
Cerise (UV)
- Intanto vorrei ringraziare tutti i colleghi
che sono intervenuti, un ringraziamento particolare ai membri della
III Commissione e al Presidente per aver voluto non tanto
licenziare tale disegno di legge affinché se ne potesse discutere
in questo Consiglio, ma per l'attenzione che è stata data alla
stessa, attenzione che si è tradotta in una serie di
approfondimenti e anche riflessioni che hanno portato a degli
emendamenti a mio avviso utili per migliorare l'impianto generale
del provvedimento. Ricordo come il disegno di legge sia stato
licenziato dalla Giunta il 7 agosto, siamo a fine novembre, credo
che già questo testimoni come vi sia stato sul provvedimento un
dibattito e delle considerazioni molto importanti.
È stato detto molto, anche se secondo delle angolature... in
particolare di interventi che sono arrivati da parte del collega
Venturella... secondo una visione che è la loro, siamo nella stessa
logica dell'Ospedale, piuttosto che di qualcos'altro, per cui
l'importante è non fare niente, "congelare" la situazione magari
per poi trovarsi di fronte ad una situazione di emergenza rifiuti
come alcune Regioni d'Italia ci stanno rappresentando proprio per
non aver voluto decidere in merito. A questo riguardo volevo solo
fare una considerazione in merito ad una battuta che ha fatto il
collega Ottoz, molto pericolosa... soprattutto riportare in sede
politica... sulla questione delle ecomafie. Credo che questa sia
una Regione che ha saputo mettersi al riparo dalle ecomafie e
questo anche grazie all'attività del Corpo forestale, e non solo,
perché abbiamo avuto anche dei severi ed efficaci interventi da
parte della Guardia di finanza che hanno stroncato sul nascere
alcuni tentativi. Se c'è un settore che è qui presidiato,
sicuramente è quello dei rifiuti, tanto che, quando uscì un certo
articolo sul quale si parlava di ecomafia e si citava la Valle
d'Aosta per alcuni episodi, io censurai severamente questa notizia
perché si faceva confusione fra qualche infrazione dovuta al fatto
che un imprenditore non aveva ben compilato una bolletta con quella
che è l'ecomafia, che è ben altra questione. Se questo non è
successo, lo si deve anche al fatto che su tale argomento c'è stata
una gestione politica molto attenta che data dagli anni '80,
continuata negli anni '90 e via ad andare. Da tale dibattito emerge
che ancora una volta si scontrano 2 modi di affrontare dei temi
molto importanti come è questo: da una parte, c'è questo modo di
vedere ideologico, integralista, teorico, del tutto impositivo
quando non addirittura punitivo, un modo di vedere che pone al
centro una sorta di pregiudiziale nei confronti del cittadino,
delle istituzioni, che sono visti quasi sempre come operatori di
malaffare ambientale, dove pervade una sorta di attitudine di
cattiva gestione dei rifiuti, tutti indifferenti in una sorta di
masochismo radicale all'ambiente e alla salute; si contrappone a
questo un punto di vista più pragmatico e anche più onesto dal
punto di vista intellettuale, che è quello contenuto in tale
legge.
Consigliere Segretario Venturella, lei fa male a volermi sempre
attribuire... perché sembra che tutte le azioni contenute in questo
provvedimento siano frutto dell'Assessore Cerise, ma non è vero:
tale disegno di legge nasce da un lavoro intenso molto intelligente
ed efficace fatto dalle mie strutture, fatto con i Comuni, con gli
operatori e con coloro che hanno una visione ambientale, quelle
persone che sono moderate e non quelle che si vestono con gli
"abiti" del komeinismo ambientalista più retrivo, ma con quelle
persone serie si è costruito tale disegno di legge, per cui io
c'entro nella misura in cui politicamente ho raccolto tutto questo,
l'ho portato alla Giunta che lo ha approvato e poi è passato in
Commissione che si è dedicata a fare gli approfondimenti. Ho poi
accolto dei suggerimenti e delle indicazioni che sono venute dai
Commissari della III Commissione. Quello che mi dispiace è questo:
accettare delle volte, venire con voi a dei patti è un'operazione
sempre suicida, perché la questione del termovalorizzatore io ho
accolto questa indicazione perché ho detto: sì effettivamente aver
citato così può far sembrare che vi sia un'attitudine ad andare in
quella direzione, allora per dare più trasparenza alla legge l'ho
tolto e adesso me lo vedo rinfacciare. Lo stesso l'emendamento,
tutto il capo I della legge è improntato alla riduzione dei rifiuti
e lei lo sa bene! Devo dirle che siamo stati in questo senso degli
anticipatori, perché già un anno prima avevamo fatto delle
deliberazioni, portate in questo Consiglio e approvate dallo
stesso, dove siamo andati a dire che attivavamo dei programmi per
la riduzione dei rifiuti. Potevo richiamare nel provvedimento, ma
mi sembrava che richiamare nel provvedimento qualcosa che era già
efficace fosse troppo. Il Presidente Borre poi propone questo
emendamento, ma anche qui nell'ottica di rendere migliore la
legge... naturalmente lei ha "colto la palla al balzo" per dire:
"ah, lo avete aggiunto dopo, altrimenti tale argomento non era
considerato!". Questa è una sorta di malcostume politico che porta
ad ogni sorta di chiusura nei confronti delle vostre proposte,
perché, se le vostre proposte vengono ribaltate in una sorta di
accusa e naturalmente di visione negativa del comportamento della
maggioranza, allora si dice: "d'ora in poi quello che proponete
sappiate che non sarà mai preso in considerazione".
L'altro punto di vista che mi pare sia il nostro, non solo
quello della maggioranza, ma quello di molti Consiglieri regionali
che non sono di maggioranza, è quello di cercare di fare un'analisi
razionale del problema, contestualizzando il problema, perché anche
qui, quando si prendono a prestito esperienze di altre realtà,
sicuramente può essere, da un punto di vista cognitivo e se
vogliamo anche della conoscenza e della valutazione, molto
importante, ma poi dobbiamo calare i problemi nel nostro
territorio, con la nostra urbanizzazione, con il nostro flusso di
turismo, con i consumi che ci sono qui e che non sono quelli di
altre Regioni; possono essere significativi eventi che capitano da
altre parti, ma poi vanno contestualizzati. Cosa abbiamo fatto poi
da un punto di vista politico che è molto produttivo? Si è cercato
di recuperare all'interno di tutto quel complesso normativo
comunitario e nazionale quei principi che erano principi positivi
ed innovativi di questa norma, come dire... farli diventare degli
elementi di crescita e di opportunità economica, degli elementi che
coniugavano economia con ecologia. In questa ottica c'è nella legge
un "fil rouge" che vuole far diventare il rifiuto come
un'opportunità; lasciamo stare il capo III, ma anche sul resto. I
fatti poi lo stanno a dimostrare, siamo arrivati al 40% di raccolta
differenziata, siamo al 95% di questo 45% di valorizzata e non è
vero che questo è un sofisma o una presa in giro. La presa in giro
è quella che viene quando lei mi cita certe percentuali di
differenziata, dove si arriva all'80% di differenziata, per poi
farne cosa? Buttarla in discarica! Questa allora è una truffa, ma
sì che lo sappiamo tutti! Tutto quella specie di "pseudo compost"
che serve a fare quelle cose finisce in discarica, quando non
addirittura nei termovalorizzatori o inceneritori come li chiama
lei. Questi sono i 2 modi di vedere, lo abbiamo visto
sull'Ospedale, lo vediamo adesso.
Trovo poi pericoloso... fra l'altro, è uno "scivolone" anche
inopportuno quello del termovalorizzatore, perché, se lei fosse
stato corretto, questo argomento non lo avrebbe tirato fuori, nella
stessa misura in cui...
(interruzione del Consigliere Segretario Venturella, fuori
microfono)
... lo abbiamo sentito tutti, lo ha tirato fuori lei, non il
Vicepresidente Tibaldi... dal momento che l'avevamo tolto dal
disegno di legge perché non fosse deviante, qualcuno è già arrivato
per dire: "è tutto fatto per arrivare lì", ma assolutamente no!
Così come ho ritenuto molto inopportuno e, per certi versi,
disonesto... quella disonestà della dialettica politica non nel
senso come siete abituati a pensare nei nostri confronti, quando
lei cita gli incarichi: guardi che gli incarichi potevo fare a meno
di darli! Io li ho dati perché la III Commissione ci ha chiesto di
far fare una serie di verifiche e di studi. Non è vero che vengono
dati agli stessi, perché, quando abbiamo fatto delle analisi di
confronto, siamo andati a vedere sul mercato delle professionalità
a livello nazionale cosa c'era di meglio che ci poteva dare delle
risposte, vedi il prof. Cossu... sono 3... voglio dire Genon non ce
lo siamo inventati noi, ma è la persona che al Politecnico di
Torino si occupa solo di questi problemi e fa il consulente anche a
Regioni che sono "arcobalenate", più o meno "Rosse"... Siamo andati
a cercare queste persone e ci stanno dando le risposte che la III
Commissione ha chiesto, noi ne avremmo fatto a meno, compreso anche
qui e voglio poi riprenderla la questione relativa
all'autosufficienza.
Il Consigliere Bortot ha fatto l'ennesimo processo al
consumismo, "non c'è niente di nuovo sotto il sole", ma mi permetta
di dire una cosa: la legge si configura come una sorta di patto, un
patto direttorio se vuole, che dà degli indirizzi e argina certi
tipi di possibilità o dispone per certi orientamenti, poi la legge
deve essere tradotta attraverso il piano, che è lo strumento
operativo attraverso il quale si possono perseguire determinati
obiettivi in termini pratici. Diciamo che il nostro piano è un buon
piano, un piano che all'80% è del tutto valido ed è del tutto
efficiente, naturalmente alla luce anche delle evoluzioni normative
comunitarie e nazionali deve essere aggiornato e lo sarà. Siccome
il piano sarà di nuovo oggetto di discussione in questa sede, anche
quella sarà un'occasione per fare degli approfondimenti e dei
miglioramenti, ma, per quanto riguarda l'operatività, ad una legge
non si chiede operatività, ad una legge si chiedono degli indirizzi
e delle prescrizioni. Il collega Bortot ha detto una cosa
assolutamente non corretta, ha detto: "questa legge nasce vecchia".
Guardi, nasce talmente vecchia questa legge che addirittura ha dei
contenuti che traducono già in legge quelle che saranno delle
scelte normative che si faranno a livello comunitario e nazionale,
allora non si può dire che è vecchia. Abbiamo cercato di anticipare
tutto questo, perché tale provvedimento è stato anche oggetto di
confronto con il Ministero, abbiamo fatto degli approfondimenti
anche fuori della Valle d'Aosta, perché volevamo essere sicuri che
fosse una norma recepita, dal momento che andiamo a fare anche
delle scelte coraggiose che potrebbero essere interpretate come
delle scelte non di competenza della Regione, vedi la questione
della tariffa, dove diciamo che la Giunta regionale ha la
possibilità di introdurre... questo mi pare che affronta i
contenuti dell'articolo 9 del decreto legislativo n. 36, se non
vado errato, dove si parla della tariffa, per dire che vi sono
delle scelte che sono coraggiose.
Quando poi si dice che non si cura dell'informazione, della
sensibilizzazione e dell'educazione, ripeto, sono tutte contenute
nel capo I, ma lo stesso Osservatorio censurato dal suo collega
Venturella, prevede che abbia la possibilità di sollecitare la
Giunta a fare dell'informazione e dei piani, ma dice di più. Questa
legge finalmente mette meglio in rete l'attitudine bizzarra in
realtà piccole come la nostra, dove ognuno s'inventa un po' di
informazione, per cui la Regione fa l'informazione, poi i Comuni
danno l'informazione, poi c'è la parrocchietta che dà
l'informazione, ognuno dà l'informazione con il rischio di avere
delle informazioni fra di loro poco coordinate. Qui abbiamo
previsto che vi sia una sorta di coordinamento dell'informazione,
abbiamo detto che prima la Regione dà degli indirizzi sulla
informazione, dopodiché si fa in modo che ognuno parli la stessa
lingua, perché abbiamo visto campagne per la raccolta differenziata
che erano addirittura fuorvianti, anche dal vostro punto di vista,
nel senso che dicevano delle cose che non erano del tutto corrette.
Magari è stata fatta con buona volontà da parte di un Comune,
piuttosto che da parte di qualcun altro, ma la cosa alla fine non
ha sortito l'effetto. Vi è sempre nei confronti dell'Osservatorio
una pregiudiziale, in particolare da parte del vostro gruppo,
questi osservatori sono sovente visti come dei "carrozzoni"
incapaci di esprimere qualcosa di sostanziale. Spero che questo non
avvenga in tale circostanza, anche perché abbiamo cercato di dare
all'Osservatorio dei compiti anche importanti di analisi e di
indirizzo, quindi lo vedremo alla prova dei fatti. Quello che lei
ha fatto lo accolgo come un sollecito ad essere attenti che questo
Osservatorio non sia una specie di salotto, dove ci si scambia
qualche opinione, ma ci si ferma lì.
Non entro assolutamente nel merito, non mi farò trascinare né da
una parte, né dall'altra sulla questione dello smaltimento
residuale dei rifiuti, perché così come ho tolto quella parola non
voglio riprenderla qui. Sono però a ribadire che il Governo
regionale ha seguito un percorso del tutto conforme agli impegni
assunti in questo Consiglio e nei confronti della III Commissione,
dove ci è stato chiesto di fare determinate cose e noi le abbiamo
fatte puntualmente. Dopodiché aspettiamo che la III Commissione ci
dica come la pensa in merito, cosi come la invito, collega
Venturella, alle riunioni che facciamo con tutti gli enti locali -
ci saranno questo lunedì mattina e il prossimo lunedì mattina, fra
l'altro dovreste essere stati invitati anche voi -, dove si parla
di gestione di ciclo completo dei rifiuti, delle norme, di come
affrontare i problemi e dove ognuno esprime le proprie perplessità,
con la possibilità di avere un confronto con gli enti locali, che
sono quelli che sul territorio si confrontano con questo
problema.
Il collega Ottoz propone delle soluzioni che conosciamo, sono
sicuramente interessanti, ma siamo sempre nel campo sperimentale.
Noi abbiamo la necessità di prendere delle decisioni, siamo attenti
anche noi a quello che c'è di sperimentale, perché, se potessimo
sottrarre allo smaltimento in un unico complesso, se potessimo
trovare delle soluzioni intermedie che ci consentissero già a
livello locale di trattare, saremmo anche noi agevolati in questo
tipo di problema.
Vi erano poi tutte quelle considerazioni che ha fatto il collega
Venturella su questi 5 punti; sulla riduzione dei rifiuti ho già
detto, programmi già deliberati dal Consiglio regionale,
un'attività già in corso, tutto il capo I della legge prevede
queste cose. Mi permetto di dire riguardo ai fanghi che abbiamo nel
primo ardo ai fanghi che abbiamo nellello studio che èdal consiglio
regionale, una attività già in corso, ktutto i salotto, dove ci s
studio che è stato fatto da Ziviani e Genon, che i fanghi sono già
stati calcolati in funzione dei 3 depuratori, con il sistema della
depurazione completo e quindi non sull'attuale, ma su quello che
avverrà in prospettiva. La valorizzazione è certificata per quanto
riguarda la raccolta differenziata, quindi non sono delle
parole.
La tariffa: noi la tariffa l'abbiamo prevista, l'articolo 11
della legge parla di tariffa, è un obiettivo ineludibile quello
della tariffa, siamo i primi a dirlo. Cosa succede? Succede che ci
sono dei "volets" sulla tariffa che riguardano anche i "sub-ATO",
allora l'articolo 9 del decreto legislativo n. 36 stabilisce quali
sono gli elementi che compongono la tariffa, noi siamo andati a
dire nella legge che la Giunta regionale - peraltro qualcosa del
genere lo ha fatto anche la Provincia di Bolzano - può anche
individuare o togliere alcune voci di costo della tariffa, perché
non ha senso addebitare ai cittadini il costo dello spazzamento
delle strade in Valle d'Aosta: questo lo si può fare dove è
rifiuto, ma qui si deve andare a tirare via la sabbia... quindi
anche qui c'è, ma poi cosa succede? Che una volta che tu hai messo
le voci, sono i "sub-ATO" che devono andare ad individuare come
pesare le singole voci nell'ambito di questa tariffa. Vede allora
che il percorso non è così semplice come alzarsi la mattina e dire:
"applichiamo la tariffa", ma bisogna fare un confronto e un
ragionamento. Ora pretendere che una Regione come la nostra si
metta a fare della ricerca in fatto di rifiuti smentisce tutto
quello che si è detto prima, perché in termini di produzione siamo
anche minimali. Noi possiamo sicuramente essere attenti a quello
che vi è nell'ambito della ricerca, cercare di capire se
nell'ambito delle varie ricerche vi può essere qualcosa che ci è
utile.
Vengo a quello che mi importa molto: la questione
dell'autosufficienza. Perché ho detto che non ero disposto a fare
delle transazioni politiche sul concetto di autosufficienza? Perché
questo sarebbe rinunciare da parte di una Regione ad essere
efficiente in tale logica. Detto questo, è tutto aperto; tenga
presente però che il decreto legislativo n. 152 impone comunque
alla Regione di mettere in piedi un impianto di pre-trattamento, ma
allora che senso ha andare già a mettere nella legge che
l'autosufficienza si può ottenere portando fuori i rifiuti,
piuttosto che fare cose di questo genere? Sono tutte porte aperte,
ma questa Regione per un senso di responsabilità non può partire
con l'inventarsi un'autosufficienza che è già quella di immaginare
di scaricare il problema alla Regione vicina o cose del genere. Noi
ci mettiamo a posto per essere autosufficienti, sulla base di
quello che verrà fuori da parte dell'analisi che viene fatta in III
Commissione dopo il confronto con gli enti locali, dalle scelte che
il Governo regionale vorrà fare e con il dibattito che verrà fatto
in quest'aula si potranno fare tutte le scelte del mondo, ma che
una Regione nel ciclo dei rifiuti rinuncia ad essere
autosufficiente è già l'abdicazione alla logica del non
decidere.
Presidente
- Iniziamo l'esame dell'articolato. Vi ricordo
che si mette in approvazione il nuovo testo elaborato dalla III
Commissione, che vi sono 3 emendamenti dell'Assessore Cerise e 23
emendamenti del gruppo "Arcobaleno". All'articolo 1 vi è un
emendamento del gruppo "Arcobaleno".
La parola al Consigliere Segretario Venturella.
Venturella (Arc-VA)
- Prima mi permetta una piccola
questione di metodo. Innanzitutto come gruppo, come da accordi,
voteremo e saremo collaborativi in questo, per cui il Consiglio
voterà la legge, quindi qualunque accusa di ostruzionismo la
rimando al mittente. Noi ci impegniamo fra stamani e oggi
pomeriggio a votare il provvedimento, naturalmente in che modo vi
immaginate... non c'è bisogno di approfondire, ma non anticipo la
dichiarazione di voto...
Sugli emendamenti mi permetto di fare un invito in generale.
Ultima pagina degli emendamenti, il parere sugli stessi: devo
denunciare in questo Consiglio l'uso strumentale dei pareri, che
praticamente serve a delegittimare gli emendamenti stessi, perché,
quando mi si dice dal punto di vista finanziario che
sull'emendamento n. 5 si esprime parere negativo in quanto comporta
aumento di spesa al bilancio regionale, non posso accettarlo,
perché l'emendamento n. 5 parla di promozione e incentivazione di
azioni in senso generale. Una legge deve dare degli indirizzi
generali, credo che se uno va a leggersi nelle disposizioni
finanziarie... all'articolo 24 non sono indicate all'interno delle
disposizioni finanziarie le somme messe a disposizione articolo per
articolo, ma capo per capo, attività per attività. Credo quindi che
"entrare a gamba tesa" sul diritto di ogni Consigliere a presentare
degli emendamenti, che danno degli indirizzi generali e che non
comportano spesa, mi sembra un intervento che non condividiamo.
Affibbiare una caratteristica di spesa ad emendamenti che sono solo
di indirizzo, noi non ci stiamo, poi deciderà il Consiglio.
Emendamento n. 1 al comma 1 dell'articolo 1: è l'emendamento che
va a rafforzare ciò che ha detto l'Assessore Cerise e ciò che è
stato detto in Commissione. Chiediamo, condividendo la prima parte,
da
"La presente legge..."
fino a
"... risorse
naturali"
, che debba essere inserita la frase:
"e il
perseguimento, in via prioritaria..."
- proprio perché le 5
azioni sono in ordine gerarchico, sono ineludibili e devono essere
affrontate secondo l'ordine gerarchico che stabiliscono sia il
decreto legislativo n. 152 che soprattutto le direttive europee -
"... delle iniziative dirette a favorire la riduzione e la
prevenzione della produzione e della nocività dei rifiuti"
,
perché crediamo che un'indicazione sulla riduzione debba essere
inserita. Ripeto: deve essere inserito perché prioritariamente
dobbiamo agire sulla riduzione e sulla minimizzazione.
Presidente
- La parola alla Consigliera Squarzino
Secondina.
Squarzino (Arc-VA)
- Proprio a sostegno della richiesta
dei nostri emendamenti, crediamo che, per dare più fondamento
all'emendamento n. 1 presentato dall'Assessore Cerise, in cui si
parla anche di individuare azioni finalizzate a ridurre i rifiuti
nella fase della produzione, quindi cominciare a ridurre i rifiuti
fin dalla prima fase di tutto il ciclo dei rifiuti... il mettere
nelle finalità questo elemento rafforzerebbe ulteriormente
l'emendamento successivo che l'Assessore ha presentato all'articolo
2, comma 1.
Presidente
- La parola al Presidente della Regione,
Caveri.
Caveri (UV)
- A semplice tutela dell'onorabilità dei
funzionari dell'Assessorato del bilancio, non è che i funzionari
del bilancio si esprimano sulla copertura finanziaria a seconda dei
capricci o dell'Assessore, o del Presidente che "tira loro la
giacchetta"! Questo è un compito importante che deriva
dall'articolo 81 della Costituzione, che ricorda come nuove e
maggiori spese debbano "indicare" ogni volta i mezzi per farvi
fronte. Questo è un vaglio tecnico che ritengo debba essere
rispettato, per cui non vi può essere una maliziosa lettura
politica nel caso in cui, come in questa occasione, la
pubblicizzazione e qualunque cosa debba essere fatta aumenta i
costi; questo è quanto dicono i funzionari del bilancio,
liberamente.
Presidente
- La parola all'Assessore al territorio,
ambiente e opere pubbliche, Cerise.
Cerise (UV)
- Questo emendamento è del tutto inutile,
intanto perché sono elementi contenuti tutti nel capo I della
legge, in particolare all'articolo 2, che viene anche emendato alla
lettera c) con il mio emendamento con il quale si va a dire la
stessa cosa, perché allora bisogna ripetere una cosa che è già
contenuta nella legge, che abbiamo voluto "ad abundantiam" ancora
inserire con l'emendamento? Mi pare sia del tutto pleonastico, per
cui siamo contrari.
Presidente
- La parola al Vicepresidente Tibaldi.
Tibaldi (CdL)
- Per dichiarazione di voto. Devo dire che
non ho sentito delle risposte esaustive da parte dell'Assessore
Cerise in merito al problema di fondo che abbiamo sollevato, ovvero
qual è l'indicazione politica, qual è la soluzione che pensate di
attivare per risolvere il problema dei rifiuti. Ho sentito il
Presidente Caveri che ha fatto cenno a quell'incontro, che non è
stato stucchevole - per riprendere le sue parole -, fra la Giunta
regionale valdostana e quella piemontese, dove avete ottimizzato
tempi e risorse e avete parlato di cose concrete. Il Presidente
Caveri ha fatto riferimento a dei termovalorizzatori che sarebbero
in corso di progettazione, o nelle intenzioni almeno, in alcune
aree piemontesi, una delle quali sarebbe anche vicina alla nostra
Regione, però non abbiamo capito cosa ha intenzione di fare la
Valle d'Aosta. In Piemonte fanno dei termovalorizzatori e la Valle
d'Aosta cosa fa: ne fa qualcuno? Conferirà i rifiuti nell'area
piemontese? Guardiamo cosa facciamo, quando lo facciamo e come lo
facciamo. Non metto in dubbio che l'incontro non sia stato
meramente conviviale, ma abbia avuto un significato anche politico
e di conoscenza reciproca delle rispettive realtà, però ci
aspettavamo qualcosa di più; lo stesso da parte dell'Assessore che
dice che è stato stralciato il capitolo termovalorizzatore, è una
parola sola, ma pesante, densa di significato.
Questa legge di conseguenza rimane buona nelle intenzioni, noi
l'articolo 1 lo votiamo anche perché gli obiettivi e le finalità
sono condivisibili, come facciamo ad essere contrari all'articolo
1? Ma la legge non è altro che una risistemazione normativa dei
nuovi indirizzi legislativi in materia, per il resto non vi è
nulla, manca completamente l'indirizzo politico. Mi sa allora che
saremmo costretti a sopportare questa maleodorante discarica ancora
per qualche anno, con buona pace di quelli che abitano nella zona e
di quelli che arrivano ad Aosta. Mi sa che il terrorismo
ambientalista ha fatto breccia nel cuore e nella mente di qualche
componente dell'Esecutivo regionale, perché parlare oggi di
termovalorizzatore sembra di parlare di un qualcosa di
improponibile, sembra che vi siano dei livelli di inquinamento
insostenibili per la salute umana e per l'ambiente. Non so se i
colleghi "Verdi" hanno provato a vedere se è più inquinante il
termovalorizzatore di Bolzano o l'azienda siderurgica che risiede
in Bolzano, o l'azienda siderurgica che risiede in Aosta, forse
facendo qualche comparazione sulle emissioni nocive che vengono
fatte dai rispettivi camini ci accorgiamo che i sistemi di
filtraggio per le aziende siderurgiche sono meno garantisti
rispetto ai sistemi di filtraggio usati per i termovalorizzatori.
Questo non vuol dire che dobbiamo aggiungere inquinamento ad
inquinamento, però dobbiamo essere realisti, la sindrome "NIMBY",
che è un po' il vostro vangelo: "cerchiamo di evitare di accumulare
in casa nostra"... ci piacerebbe a tutti coltivarla questa
sindrome, ma sappiamo che il vostro Ministro Ronchi ha detto nel
1997 che dobbiamo raggiungere l'autosufficienza anche nello
smaltimento dei rifiuti. Penso che dopo 10 anni la Valle d'Aosta
potrebbe traguardare qualcosa di più che una semplice legge di
riordino, perché dal 1997 ad oggi non mi sembra che "siano stati
fatti passi da gigante", anche perché questa legge è un passo
obbligato, è un'esigenza normativa alla quale non potevamo
rinunciare.
Ricordo che qualche mese fa più persone qui dentro e
Amministratori regionali hanno detto che si doveva risolvere il
problema dei rifiuti; questo provvedimento non lo risolve, questo
provvedimento distribuisce competenze, perimetra l'"ATO" e i
"sub-ATO", stabilisce che ci saranno le tariffe e anche qui vi è un
grosso punto interrogativo perché la tariffa dovrà coprire tutti i
costi di gestione, quindi vuol dire che i cittadini, oltre a
tenersi i rifiuti, sanno con certezza che andranno incontro ad una
lievitazione dei costi per lo smaltimento, la raccolta, il
trasporto... Altre certezze da un punto di vista amministrativo non
ce ne sono, perché di scelte non ne sono state compiute. Come ho
già visto quest'anno che i rifiuti a Châtillon, per citare il
Comune che conosco, sono aumentati del 15%, non per colpa della
comunità di Châtillon, ma per colpa di qualche comunità limitrofa,
meno virtuosa di quella di Châtillon nel raccoglierli, secondo il
sistema del "sub-ATO" i più virtuosi pagheranno le carenze di
coloro che sono meno virtuosi.
Alla luce di queste considerazioni, ci sembra che manchi la
"polpa" in questo disegno di legge, esso stabilisce delle regole
anche condivisibili perché sono "senza lode e senza infamia", ma
ancora una volta la "Giunta Caveri" e l'Assessore Cerise non sono
riusciti a dare soluzione ad un'emergenza. Un'emergenza che il
collega Venturella dice che possiamo prorogare ancora di 6 anni e
mezzo perché la discarica può ancora contenere, ma, se volete
continuare a seppellire i rifiuti che produciamo, assumetevene le
responsabilità! Noi guardiamo alle Regioni e alle Province che sono
più capaci di noi di gestire questi problemi. Qualcuno, nonostante
i sopralluoghi fatti, continua a rifiutarsi; di conseguenza, non
possiamo che prenderne atto, ma non possiamo votare favorevolmente
il disegno di legge e per tali ragioni ci asterremo.
Presidente
- La parola al Consigliere Viérin Marco.
Viérin M. (SA)
- Innanzitutto voglio precisare che
richiamo fin dall'inizio una cosa che ci sta a cuore, un concetto
che il Consigliere Borre ha detto poc'anzi, quel concetto che è
stato espresso nel dibattito che il Consigliere Segretario
Venturella ha innescato sull'opportunità o meno di inserire il
comma 2 all'articolo 5 inerente ai mezzi di attività di cantiere.
Non possiamo condividere quella polemica, perché condividiamo
pienamente quanto detto dal collega Borre che l'obiettivo di questo
Consiglio deve essere quello di forzare la mano sui limiti della
nostra autonomia facendo sì che sia lo Stato a contestarcela e non
noi a rinunciarvi. Approfitto per dire che, quando abbiamo portato
in aula la legge sulle indennità espropriative che portava queste
indennità al 90-100%, ci fu chiesto di aspettare, questo è un
argomento che riporteremo in quest'aula e chiederemo alla
maggioranza - come maggioranza perché facciamo parte della
maggioranza - di sostenerlo anche a seguito di una sentenza che è
stata pubblicata che afferma il concetto da noi espresso sugli
espropri. Come d'altronde abbiamo fatto quando abbiamo presentato
la legge sulla riduzione dei costi di energia per la Valle d'Aosta,
fatto che a più riprese questa maggioranza ha detto che porterà in
aula entro questa legislatura; quindi è un concetto molto
condivisibile quello che ha detto il Consigliere Borre da parte del
gruppo "Stella Alpina" ed è per quello che non condividiamo quella
polemica.
Sul tema complessivo della legge, riteniamo di aver dimostrato
non solo all'aula, ma anche ai Valdostani di credere fermamente che
questo è un tema che dobbiamo affrontare. Abbiamo fatto un convegno
come movimento, quindi non abbiamo speso dei soldi pubblici della
Regione, ma dei soldi del nostro movimento su questo tema, perché è
un tema in cui crediamo fortemente, ma che crediamo vada affrontato
in maniera vera e completa, dicendo sempre che "la verità in tasca"
non ce l'ha nessuno, cerchiamo di sbagliare il meno possibile. In
quel convegno - mi sembra che il Consigliere Segretario Venturella
fosse presente - abbiamo chiamato dei relatori che hanno affrontato
3 o 4 tipologie in merito al trattamento dei rifiuti, dal rifiuto
zero al termovalorizzatore passando per altre tecniche. Due cose
sono emerse da parte di tutti i relatori: la prima che qualsiasi
tecnica di trattamento finale dei rifiuti produrrà un rifiuto
finale che può essere il 3%, 4%, 10% come il 30%; quindi un rifiuto
finale che non può essere trattato ci sarà sempre; l'altra cosa è
che la nostra Regione ha ancora un anno per decidere, ma da qui a
qualche mese dovrà decidere perché le scelte vanno fatte e questo
concetto lo hanno espresso dopo aver analizzato pubblicamente i
dati della Valle d'Aosta.
Partendo da lì condividiamo appieno l'analisi dell'Assessore
Cerise sul concetto dell'autosufficienza, siamo una comunità che
non può delegare ad altri, ma siamo anche una comunità che deve
guardare se insieme si possono fare delle migliorie e questo non
vuol dire delegare agli altri. Ben venga il fatto allora che tale
proposta di legge, come ha detto l'Assessore Cerise, lasci "le
porte aperte" per qualche mese per meglio entrare nelle innovazioni
su sistemi già attuali o su sistemi che verranno. È una riflessione
interessante e rigettiamo al collega Tibaldi, che ho visto un po'
in difficoltà nel cercare di motivare la propria astensione...
perché la posizione che la Giunta ha preso insieme alla III
Commissione è molto intelligente. Questa posizione ha permesso alla
III Commissione di lavorare in maniera corretta, di esprimersi in
maniera corretta, e oggi dibattiamo sul testo della III
Commissione, e ha fatto sì che tale argomento inizi un percorso che
non sia il percorso che ha seguito l'Ospedale. Non vorrei che
"Forza Italia" utilizzasse tale tema per incanalarsi in un percorso
come quello dell'Ospedale, non sarebbe giusto né verso quest'aula,
né verso coloro che credono fermamente che questo problema vada
affrontato; riteniamo che tale tema debba essere risolto da questo
Consiglio. Caro Vicepresidente Tibaldi, nel tuo intervento, da
collega, hai dimostrato di soffrire il fatto che anche il gruppo
"Arcobaleno" su tale tema condivida la strada intrapresa e per
raggiungere degli obiettivi, perché noi su tale tema vogliamo
raggiungere degli obiettivi, non vogliamo fare politica su questo
tema, perché troppo importante per i Valdostani. Su tale base
allora noi siamo per soluzioni concrete e per l'apertura totale al
confronto: è questo che sosteniamo ed è per questo che ringraziamo
sia l'Assessore Cerise per la disponibilità che ha avuto su tale
disegno di legge, sia la III Commissione, sia i colleghi del gruppo
"Arcobaleno". Con questo abbiamo voluto dimostrare che lo scontro
sull'Ospedale non è ideologico, ma è uno scontro sui contenuti.
Presidente
- La parola al Consigliere Lavoyer.
Lavoyer (FA)
- Sarò brevissimo, per una dichiarazione di
voto sull'articolo 1 e sull'intero disegno di legge. Anche noi non
siamo d'accordo con l'analisi fatta dal collega Tibaldi, riteniamo
che questo sia un buon disegno di legge, d'altro canto sia il
sottoscritto, sia il Capogruppo dell'"Union" facevano parte
dell'Esecutivo che aveva approvato il Piano rifiuti a suo tempo e
mi pare che tale disegno di legge sia in linea con quel Piano
rifiuti. Coerentemente quindi daremo il nostro parere favorevole,
ci sembra un testo puntuale anche negli obiettivi, l'individuazione
dell'unico ambito territoriale ottimale, l'individuazione dei
sottoambiti, la riorganizzazione dei servizi di raccolta. Riteniamo
anche corretta l'impostazione del disegno di legge che va
nell'ambito... dove fa riferimento ai rifiuti speciali, che
affronta il problema dell'organizzazione, del recupero, dello
smaltimento, in particolare i materiali dei rifiuti inerti, quindi
sia dal punto di vista della previsione puntuale e della
progettazione, dell'individuazione della fase di approntamento dei
cantieri... nella gestione integrata. Ci pare che questo disegno di
legge sia esaustivo e dia una risposta precisa e puntuale
all'argomento, per tale motivo il nostro gruppo lo voterà in modo
convinto.
Presidente
- Per questioni tecniche chiederei di votare
nel pomeriggio l'articolo 1, altrimenti avremmo una deliberazione
con solo la votazione di un emendamento e poi l'altra deliberazione
con la votazione dell'articolo. Per questioni tecniche riprendiamo
la discussione alle 15,30 con la votazione dell'emendamento del
gruppo "Arcobaleno", poi dell'articolo 1. Ricordo che alle 15,00
c'è la Conferenza dei Capigruppo, dove ci sarà la discussione in
merito alle Commissioni, in modo da poter alla fine della votazione
del disegno di legge...
(interruzione della Consigliera Squarzino Secondina, fuori
microfono)
Presidente
- ... dichiaro conclusi per questa mattina i
lavori del Consiglio.
Il Consiglio prende atto.
Presidente
- I lavori riprenderanno alle 15,30.
La seduta è tolta.
---
La seduta termina alle ore 13,01.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK