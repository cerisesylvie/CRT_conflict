Consiglio Regionale della Valle d'Aosta - Oggetto del Consiglio n. 1482 del 17 novembre 2010 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Assistenza socio-sanitaria
ISTRUZIONE PUBBLICA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1482 del 17 novembre 2010 - Resoconto
OGGETTO N. 1482/XIII - Approvazione di mozione:
"Predisposizione di un progetto per una campagna di informazione su
sessualità e contraccezione nelle scuole".
Mozione
Il Consiglio regionale della Valle d'Aosta/Vallée
d'Aoste
Premesso che la relazione annuale del Ministero della
Giustizia sull'attuazione della legge concernente le norme per la
tutela sociale della maternità e sull'interruzione volontaria della
gravidanza definisce "preoccupante" il fenomeno degli aborti delle
minorenni autorizzato dal giudice tutelare e che l'età delle
ragazze che richiedono l'interruzione di gravidanza è in continuo
calo;
Ricordato che la relazione conferma la progressiva
diminuzione degli aborti volontari in Italia, nel 2009 sono stati
116.933, il 3,6% in meno rispetto al 2008, la metà nei confronti
del "picco" raggiunto nel 1982 (allora furono 234.801);
Ricordato ancora che continua invece ad aumentare il ricorso
all'aborto tra le immigrate: nel 2008 il fenomeno riguardava il
33,0% del totale delle IVG, mentre nel 1998, tale percentuale era
del 10,1%;
Constatato che in Valle d'Aosta, mentre i dati assoluti sono
fortunatamente in calo, le interruzioni volontarie di gravidanza
che riguardano le minori e le donne extracomunitarie sono purtroppo
in aumento (8 nel 2009 le minorenni, il 3,70% e 62 le donne
straniere, il 28,60%, nel primo semestre di quest'anno le minorenni
5, il 4,45% e le donne straniere 33, il 29,20%);
Preso atto che, secondo i dati Sigo - Società italiana di
ostetricia e ginecologia - il 21% dei ragazzi utilizza come fonte
di informazione della sessualità la pornografia, il 58% delle
ragazze sostiene di non usare contraccettivi perché non li ha "a
disposizione", il 64% vorrebbe discutere di sessualità in classe e
che una ragazza su 6 a 14 anni ha già fatto l'amore, mentre 6 su 10
lo fanno tra i 15 e i 18 anni e che il 37%, la prima volta, non
utilizza alcuna protezione o solo il coito interrotto;
Preso atto ancora che in Italia la prima proposta di legge
sull'educazione sessuale nelle scuole risale al 1975, il testo
unificato del 1979, riproposto più volte con le dovute modifiche,
giace ancora in Parlamento, in Svezia era prevista come materia
facoltativa dal 1942 e ora fa parte integrante dei programmi
scolastici, in Olanda è attivo un programma "Amore per tutta la
vita" nelle medie inferiori e superiori, in Francia l'educazione
sessuale è obbligatoria dal 1985, in Germania dal 1970, in
Inghilterra dallo scorso novembre (prima era facoltativa), negli
USA e in Spagna è presente, ma a discrezione delle scuole;
Impegna
l'Assessore regionale alla sanità, salute e politiche sociali
e l'Assessore regionale all'istruzione e cultura, di concerto, a
preparare un progetto per una campagna di educazione sessuale e di
prevenzione all'interruzione volontaria di gravidanza per le
ragazze e i ragazzi che frequentano le scuole e per le donne
straniere che vivono in Valle d'Aosta, da presentare entro 120
giorni alla competente commissione consiliare.
F.to: Rigo - Donzel - Carmela Fontana
Président
- La parole au Conseiller Rigo.
Rigo (PD)
- Grazie Presidente.
La mozione mi sembra sufficientemente chiara, ma pare corretto
fare alcune considerazioni per spiegarne il senso e la
preoccupazione che ne è stata la base di partenza. Continuano, per
fortuna, a calare le interruzioni volontarie di gravidanza nel
nostro Paese, anche se aumentano fra le donne straniere e rimane
"preoccupante" il fenomeno degli aborti richiesti dalle minorenni.
È quanto emerge dalla relazione 2010 sull'attuazione della legge n.
194, che il Ministero della giustizia ha recentemente inoltrato al
Parlamento. Nel 2009 gli aborti volontari sono stati 116.933, il
3,6 percento in meno rispetto al 2008 e, addirittura, la metà
rispetto al "picco" raggiunto nel 1982 (allora furono 234.801
casi). Si conferma dunque il progressivo calo. Il tasso di
abortività (numero delle IVG per 1.000 donne in età feconda fra 15
e 49 anni), l'indicatore più accurato per una corretta valutazione,
nel 2009 è risultato pari a 8,3 per mille, con un decremento del
3,9 percento rispetto al 2008 (87 per mille) e un decremento del
51,7% rispetto al 1982 (172 per mille), con valori, quindi, fra i
più bassi per quanto è possibile osservare nel confronto con gli
altri Paesi industrializzati. Se cala il ricorso all'aborto fra le
donne italiane, continua ad aumentare fra le immigrate: nel 2008 il
fenomeno riguardava il 33 percento del totale delle IVG, mentre,
nel 1998, tale percentuale era del 10,1 percento. Va però segnalato
- si legge nel rapporto - che negli ultimi tre anni si è osservata
una tendenza alla stabilizzazione. Resta purtroppo alto, invece, il
numero di richieste di interruzione volontaria di gravidanza al
giudice tutelare da parte delle minorenni. Ragazze che abortiscono
senza il consenso dei propri familiari, genitori o parenti, che
spesso non sono neppure a conoscenza del fatto. E
contemporaneamente si abbassa l'età: ragazze sempre più giovani.
Questi sono alcuni dati principali del rapporto nazionale, dati in
linea con quelli della Valle d'Aosta che voglio brevemente
riassumere. Dal "picco" raggiunto nel 2007 con 298 interruzioni
volontarie di gravidanza, siamo passati a 240 nel 2008, a 217 nel
2009 e a 113 nel primo semestre del 2010. Le IVG di donne straniere
sono state 62 nel 2009 e 33 nel primo semestre del 2010. Rispetto a
questo dato, voglio segnalare un fatto, per me preoccupante: mentre
il totale dei parti di donne straniere nel 2009 è stato di 267
bambini, il 21,7 percento dei 1.231 nuovi nati nella nostra
regione, la percentuale delle IVG delle donne extracomunitarie è
stata del 28,6 percento nel 2009 e del 29,2 percento nel primo
semestre del 2010. Aumenta in Valle d'Aosta anche il numero delle
minorenni che abortiscono: 8 nel 2009 pari al 3,70 percento e 5 nel
primo semestre del 2010, pari a 4,45 percento. Questi i dati su cui
dovremmo ragionare. A livello nazionale l'età media delle minorenni
che si rivolgono al giudice per poter abortire si sta abbassando,
lo dice il rapporto del SIGO (Società italiana di ginecologia e
ostetricia) e dell'AOGOI (Associazione ostetrici ginecologi
ospedalieri italiani). Nel 1995 era di 17 anni, nel 2005 era di 16
anni e 9 mesi, ma con l'1,2 percento di richieste sotto i 14 anni.
Da questa amara realtà la proposta di attivare una rete informativa
che integri le competenze del medico, con le risorse della famiglia
e della scuola, per andare ad intervenire fin dagli esordi
dell'adolescenza, nel momento in cui i ragazzi e le ragazze sono
alla scoperta del proprio corpo. Per ridurre ancora il numero degli
aborti in Italia la parola chiave dei ginecologi è "intervento
integrato", dunque sinergia fra scuola, consultorio, medico di
base, ginecologo e famiglia che devono lavorare non più come
strutture indipendenti, ma come una rete che valorizzi le
rispettive risorse e competenze per garantire ai giovani una serena
e consapevole educazione sessuale. Solo in questo modo si potranno
ridurre i casi di interruzione volontaria di gravidanza tra le
minorenni e le immigrate. La via - suggerisce l'Osservatorio
nazionale sulle abitudini sessuali e le scelte consapevoli - è
lavorare per promuovere un'educazione sessuale consapevole delle
due categorie più vulnerabili. Una strategia che punta sulle
ragazze e sui ragazzi, investendo molto anche sulla "seconda
generazione" di immigrati: trasmettere messaggi di
sensibilizzazione alle madri attraverso le figlie. Troppo spesso
infatti le donne straniere hanno difficoltà ad ottenere le
informazioni necessarie per problemi di lingua, isolamento,
difficoltà culturali. Occorre poi ottenere, con l'intervento dei
mediatori culturali, la disponibilità delle associazioni delle
comunità straniere per definire, nel rispetto delle diverse
convinzioni religiose, campagne di comunicazione per prevenire il
ricorso all'aborto, migliorare l'accesso ai servizi e promuovere
una contraccezione consapevole.
Se le informazioni sulla contraccezione incontrano numerosi
ostacoli per arrivare alle ragazze straniere, non è che la
situazione sia tanto migliore per le ragazze italiane. Queste
ultime presentano un livello di educazione sessuale assolutamente
insufficiente; da un'indagine SIGO risulta che solo nello 0,3
percento delle
under
19 si può considerare buona e solo una
su quattro raggiunge un livello sufficiente e ancora: la prima
volta è senza precauzioni per una su tre e solo il 50 percento usa
metodi sicuri.
Nelle premesse alla mozione abbiamo velocemente dato conto
dell'orientamento di diversi Paesi esteri in merito all'educazione
sessuale nelle scuole. Su questo aspetto vorrei richiamare la
vostra attenzione sul caso dell'Inghilterra. In Inghilterra da
quest'anno scolastico sono istituiti nelle scuole corsi obbligatori
di educazione sessuale per i ragazzi e le ragazze dai 14 anni di
età. Questa decisione è frutto della necessità di arginare il
numero sempre crescente di gravidanze indesiderate fra le
minorenni, anche, il tasso di concepimento per le ragazze fra i 15
e i 17 anni. La contraccezione, i pericoli di malattie veneree e
dell'AIDS, le istruzioni per un "sesso sicuro", l'omosessualità e
l'aborto: questi i temi che sono trattati con gli studenti in
Inghilterra ai quali si aggiungeranno, sempre su direttiva del
Governo, lezioni specifiche sul pericolo dell'abuso di droghe e di
alcol. In Europa ci si mobilita per arginare le gravidanze
indesiderate nella fascia più giovane della popolazione e per
educare i ragazzi ad una sessualità senza rischi, e noi dobbiamo
fare la nostra parte. Certo, non è facile in un Paese dove, tranne
poche e interessanti esperienze, l'educazione sessuale dei ragazzi
è ancora delegata quasi
in toto
all'istituzione "famiglia" a
prescindere dalla sua preparazione, dal suo livello culturale e
dalle sue convinzioni religiose. E, nei casi peggiori, a coetanei
più smaliziati. In un Paese in cui ancora le coppie di fatto non
sono tutelate, in un Paese che vanta un ritardo di oltre 20 anni
rispetto alla Francia sull'adozione della pillola abortiva, in un
Paese in cui la visione cattolica della sessualità condiziona tutta
la legislazione è lecito pensare che, per recuperare il divario con
il resto dei Paesi europei, su questi temi occorreranno ancora
decenni. Io invece voglio pensare e credere che la nostra Regione
voglia imboccare la strada del diritto di ogni giovane ad essere
correttamente informato per vivere in modo sicuro e responsabile la
sua sessualità. Un percorso di informazione anche per abbattere gli
stereotipi di genere e promuovere, dalla più tenera età, la cultura
dell'uguaglianza fra bambine e bambini, fra ragazze e ragazzi. In
questa direzione ci sono esperienze attive di laboratori nelle
scuole a partire dalle scuole dell'infanzia. Non si parte da zero e
sono d'accordo con il primario, dottor. Cannizzo, quando ricorda ne
La Stampa
di oggi che l'Assessorato competente ha già fatto
molto. Io non disconosco mai i progetti e i programmi innovativi e
positivi quando essi vengono messi in atto, ma ricordo sempre che
tutto è perfettibile, si può sempre fare un passo in più. Nelle
scuole medie nell'ultimo anno è previsto uno specifico corso di
orientamento. L'azienda USL della Valle d'Aosta, d'intesa con
alcune scuole, da tempo sta già facendo corsi, iniziative e
percorsi di educazione sessuale, così come nei consultori il tema
della procreazione rientra fra gli interventi svolti. Non dimentico
poi
Il Pangolo
che attua interventi di educazione sanitaria,
ma soprattutto prende in carico adolescenti che presentano
problematiche che spaziano dal disagio, all'uso di sostanze, ad
ansie di tipo sessuale. Dobbiamo fare di più: dobbiamo coordinare
quel lavoro che oggi si sostiene, possiamo dirlo, anche in modo
volontaristico, dobbiamo avere anche il coraggio di fare
prevenzione e non solo educazione e raccogliere l'invito che dalle
pagine del settimanale
La Vallée Notizie
il 7 agosto di
quest'anno ha lanciato un'ostetrica in servizio presso il nostro
ospedale:
"Occorre assolutamente fare campagna di prevenzione
nelle scuole ma, a mio parere, già negli ultimi anni delle
elementari e non solo nelle scuole medie, essendosi infatti
abbassata l'età media dei primi rapporti sessuali, intervenire con
corsi di educazione sessuale alle scuole medie è, secondo me,
troppo tardi"
. Io non ho specifiche conoscenze o competenze in
materia, ma i dati, le ricerche, le cose dette da una persona
competente (che ho letto prima) rappresentano una realtà e
evidenziano un'ignoranza che va affrontata; ecco perché ho
trasmesso le mie preoccupazioni al gruppo e insieme abbiamo
preparato questa mozione.
Le conoscenze della scuola e della sanità devono essere raccolte
per dare alla politica elementi, suggerimenti e proposte per
intervenire in modo corretto e programmato e coordinato; abbiamo
indicato 120 giorni, un tempo ragionevole per condividere con la
commissione un percorso di informazione prima, prevenzione ed
educazione ad una sessualità responsabile. Senza saperlo abbiamo di
fatto reso operativa la risoluzione proposta a conclusione dei
lavori del Comité de coopération interparlamentaire, appena
approvata dall'Assemblea,
à propos de l'éducation à la vie
affective et sexuelle
. Per concludere, vorrei leggervi uno
stralcio tratto da una lettera del 1907 di Sigmund Freud al dottor
Furst, che gli chiedeva uno scritto sull'educazione sessuale dei
bambini:
"Che cosa ci si può proporre di ottenere rifiutando ai
bambini o diciamo ai giovani tali spiegazioni sulla vita sessuale
dell'uomo? Si teme forse di risvegliare precocemente il loro
interesse per queste cose prima che si ecciti da solo? O si spera,
occultando le cose, di poter trattenere l'istinto sessuale fino a
che possa imboccare le sole strade che sono aperte all'ordinamento
borghese della società? Si pensa che i bambini non manifesterebbero
alcun interesse o alcuna comprensione dei fatti sessuali se la loro
attenzione non vi fosse richiamata da un intervento altrui? Si
ritiene possibile che quelle cognizioni che si rifiutano loro non
vengano fornite per altre vie? O si ha davvero seriamente il
proposito di ottenere che essi più tardi considerino basso ed
esecrabile tutto ciò che ha anche fare con quella sessualità, da
cui genitori ed educatori li hanno voluti tener lontani il più a
lungo possibile
?
"
. È da notare che nel 1907 si era
appena adottata ufficialmente la tesi secondo la quale il
concepimento avviene attraverso l'unione di un ovulo e uno
spermatozoo, anni luce indietro dal punto di vista scientifico
dalle nostre attuali conoscenze, anni luce in avanti invece le
considerazioni di Freud rispetto alla mentalità dell'Italia di un
secolo dopo.
Presidente
- La parola all'Assessore alla sanità, salute
e politiche sociali, Albert Lanièce.
Lanièce A.
- Grazie Presidente.
Questa mozione dà la possibilità di dire quali sono tutte le
attività che si stanno mettendo in campo nelle scuole riguardo tale
tema dell'informazione sulla sessualità e la contraccezione,
risposta che è stata condivisa con l'Assessorato dell'istruzione e
con la Sovrintendenza agli studi. Siamo tutti d'accordo che, per
l'acquisizione di una consapevole identità di genere, è
fondamentale l'introduzione dell'educazione della sessualità o
dell'educazione relazionale affettiva nella scuola; essa non deve
essere introdotta come intervento a situazioni di emergenza, ma
deve far parte di tutta quella serie di misure preventive: leggi,
consultori familiari, campagne di informazione finalizzate alla
formazione della persona e ad un atteggiamento consapevole e
positivo nei confronti della sessualità. Svolgere una mirata azione
preventiva in ambito scolastico può produrre risultati
soddisfacenti soprattutto perché tale azione è diretta a tre
sistemi di riferimento: per il bambino, l'adolescente, per i
genitori, per l'insegnante e i pari. Una buona prevenzione consiste
essenzialmente in un progetto educativo globale per il benessere
psichico e fisico dello studente e l'informazione è solo uno dei
passaggi sicuramente indispensabili per l'obiettivo da raggiungere.
L'educazione alla sessualità a sua volta fa parte di quelle
attività indirizzate alla crescita della persona, alla comprensione
e valorizzazione delle differenze fra ogni tipo di multiculturalità
e della conoscenza e consapevolezza del ruolo delle istituzioni
sociali e politiche.
È partendo da questi presupposti che negli ultimi tempi le
scuole, in stretta collaborazione con i servizi sanitari, hanno
introdotto corsi di educazione alla sessualità, che è una delle
risposte che gli adulti possono dare ad una necessità evolutiva dei
bambini e degli adolescenti; mi sembra giusto che in questa scuola
aggiornata ed attenta l'educazione sessuale debba necessariamente
trovare il suo spazio e la sua dignità, anche perché molti sono i
fattori che hanno recentemente contribuito a rinnovare l'attenzione
a questo argomento, i fattori sono: un approccio precoce con la
sessualità da parte degli adolescenti, l'insorgere di una nuova ed
epocale malattia a trasmissione sessuale come l'AIDS; il
prolungamento dell'adolescenza reale causato dalla dipendenza dai
genitori strettamente collegata al nuovo livello degli studi e
dalla disoccupazione giovanile, che hanno provocato l'innalzamento
dell'età matrimoniale; graduale scoperta della sessualità distinta
dalla riproduttività con la ricerca di valori nuovi da attribuire
alla vita sessuale; diffusione di pubblicazioni editoriali, carta
stampata, supporti audiovisivi, internet e di campagne
pubblicitarie che utilizzano l'erotismo e spesso la pornografia
proponendo nuove forme di soddisfazione sessuale (linee telefoniche
erotiche, club,
cybersex
). Nuovi stili di vita hanno
progressivamente modificato i principi, le regole, i ruoli e i
modelli della società tradizionale, senza proporre modelli e valori
sostitutivi per le nuove generazioni. In questo contesto appare
evidente come l'educazione sessuale non sia una semplice
trasmissione di informazioni, ma va considerata nello sviluppo
globale della capacità comunicativa e relazionale.
La Sovrintendenza agli studi, in collaborazione con i servizi e
gli operatori dell'azienda USL e con i professionisti esterni, ha
proposto nel catalogo dei progetti di educazione alla salute per
l'anno scolastico 2010-2011, approvato con delibera di Giunta
regionale n. 1633 del 18 giugno, inviato alle istituzioni
scolastiche il 10 agosto 2010 e presentato ai dirigenti scolastici
nel settembre 2010, i seguenti progetti che trattano gli argomenti
in questione:
Promozione del benessere ed educazione
all'affettività e sessualità:
promuovere l'educazione
all'affettività e sessualità per gli alunni delle scuole secondarie
di 2° grado;
Promozione del benessere ed educazione
all'affettività e sessualità sul singolo alunno disabile
:
promozione dell'educazione all'affettività e alla sessualità degli
alunni disabili delle scuole secondarie di 1° e 2° grado; Progetto
Edusex
: promuovere l'educazione all'affettività e alla
sessualità rivolta agli alunni delle classi terze delle scuole
secondarie di 1° grado; Progetto
Edusex
: promuovere
l'educazione all'affettività e alla sessualità consapevole e
responsabile, prevenzione delle malattie trasmissibili sessualmente
rivolte agli alunni del biennio delle scuole secondarie di 2°
grado; Progetto
Edusex
: promuovere l'educazione
all'affettività e alla sessualità rivolte alle quinte classi delle
scuole primarie;
Impara l'ABC
: altro progetto, promuovere
l'educazione all'affettività e alla sessualità per giovani di età
compresa fra i 14 e i 19 anni che frequentano le scuole secondarie
di 2° grado, possibilità di estendere l'iniziativa ai ragazzi delle
scuole secondarie di 1° grado;
Educazione alla sessualità
:
prevenire comportamenti a rischio sulla tematica della sessualità
adolescente rivolto alle classi terze di scuole secondarie di 1°
grado;
Sì parliamone
: percorso di prevenzione all'abuso
sessuale, promuovere l'educazione all'affettività e alla sessualità
rivolto alle scuole primarie, docenti e genitori.
Accanto ai numerosi progetti dedicati alla scuola è d'obbligo
ricordare le attività territoriali, in particolare quelle afferenti
al consultorio adolescenti
Il Pangolo
, questo spazio
appositamente predisposto ed attrezzato, separato dalle sedi degli
attuali presidi socio-sanitari distrettuali, si caratterizza quale
ambito specifico per gli adolescenti che vi accedono liberamente,
senza pagamento del ticket. Ha una valenza informativa, preventiva,
di accoglienza, di ascolto e di presa in carico di aspetti relativi
alla sessualità, alla salute e alle dinamiche relazionali; stiamo
studiando un progetto di prevenzione rivolto ai ragazzi adolescenti
per tutta una serie di patologie che una volta venivano svelate
dalla visita di leva, che adesso non c'è più, in collaborazione con
l'Andrologia. Gli operatori che vi operano sono due psicologhe, due
ostetriche, un assistente sociale, un ginecologo, un andrologo,
un'infermiera generica; gli interventi che portano avanti sono a
livello preventivo, dove risulta necessaria una presa in carico in
termini curativi, gli operatori accompagnano gli utenti verso le
strutture specialistiche del territorio e ospedaliere. Il
consultorio è luogo di parola, gli adolescenti possono andarvi
liberamente, chiedere informazioni, consulenze, confrontarsi su un
problema, effettuare un percorso diagnostico. La struttura è aperta
al pubblico tre pomeriggi la settimana, parallelamente gli
operatori collaborano con strutture esterne al servizio che sono in
stretto contatto con gli adolescenti, come le scuole, centri
giovani e parrocchie. In questo caso l'intervento si attua
attraverso progetti di educazione alla salute, lavori con gruppi di
adolescenti.
Infine, a completamento delle informazioni, comunico che è stato
avviato da qualche mese un gruppo di lavoro misto operatori
regionali, extraregionali, USL, scuola, privato sociale che
nell'ambito del Programma nazionale
Guadagnare salute in
adolescenza
e del Progetto
La peer education
riguardante
la
prevenzione delle infezioni sessualmente trasmissibili,
al quale come Regione abbiamo aderito e che fra gli altri obiettivi
ha quello di creare all'interno di ciascuna realtà regionale un
gruppo di
peer education
, composto da almeno 15-20 ragazzi e
ragazze di età compresa fra 15 e 17 anni, che dopo un percorso di
formazione siano in grado di realizzare interventi e attività sulle
tematiche della sessualità in un'ottica di coinvolgimento dei
pari.
Per quanto riguarda il coinvolgimento dei minori e delle donne
extracomunitarie, il vero problema è legato alle differenze
culturali, in quanto si hanno maggiori difficoltà a trasmettere
messaggi sull'argomento in questione; il pensare ad attività
specifiche e particolari per extracomunitarie sicuramente potrebbe
essere letto come una ghettizzazione. Si confida sul fatto che
ormai sono parecchie le minori extracomunitarie che frequentano la
scuola valdostana e hanno l'opportunità di partecipare e sfruttare
i numerosi progetti che ho menzionato.
Per quanto riguarda la mozione, alla luce di questa attività che
si sta portando avanti, dei progetti futuri che ho annunciato,
riteniamo di astenerci, ma con convinzione, nel senso che tutta
questa tematica non è assolutamente non considerata: ci sono
progetti precisi che da quest'anno vengono portati avanti e saranno
riconfermati nel prossimo anno.
Président
- La parole au Conseiller Rigo.
Rigo (PD)
- Mi scusi, Presidente, aspettavo che qualche
consigliere prendesse la parola, così non è stato, allora vorrei
replicare all'Assessore. Ho apprezzato la relazione fatta, una
relazione completa, svolta d'intesa fra i due assessorati; molte
cose non le conoscevo, mentre conosco il lavoro fatto in questi
anni, in particolare dall'Azienda USL. La nostra volontà, quando
abbiamo stilato la mozione, era di affrontare il tema, perché ci
sembra importante per la nostra società lavorare per abbattere gli
stereotipi partendo dalle scuole, come ha detto l'Assessore,
promuovendo una cultura dell'uguaglianza di genere fin dalla più
tenera età e da lì cominciare per parlare anche di educazione
sessuale, dibattere, organizzare laboratori con le bambine e i
bambini della scuola dell'infanzia, articolando il confronto e
l'approccio sul controllo delle relazioni amorose, sulla
cittadinanza di genere, sull'autenticità e sul valore di questa
parola, perché credo che, partendo dalla più tenera età, si possa
sconfiggere con l'intelligenza una società fondata sull'immagine,
sulla forza, sui falsi miti e anche sulla bellezza, sui simboli per
far avanzare una comunità, o far prevalere una comunità saldamente
ancorata invece ai valori, agli affetti, alle relazioni di parità
fra uomo e donna.
Nella mozione chiedevamo un progetto per le scuole, abbiamo
visto che la Sovrintendenza, in particolare in questi mesi, ha
approntato una serie di interventi specifici nei diversi gradi di
scuole. Vorremmo modificare a questo punto la parte deliberativa:
di impegnare non più l'Assessore a presentare un progetto, ma i due
assessorati a relazionare d'intesa, a febbraio, sulla campagna di
educazione che stanno portando avanti congiuntamente l'Azienda USL
e l'Assessorato regionale Istruzione e Cultura per far conoscere
gli orientamenti, le positività, ma anche le difficoltà che
incontrano questi progetti e poi, per un maggiore coordinamento
della politica, con le cose che vengono fatte dai tecnici, dai
funzionari, dagli apparati; credo che questo scollamento non faccia
bene né alla politica, né alle amministrazioni. Se fosse possibile
cambiare la parte impegnativa: a relazionare nella commissione
competente sull'attività rispetto alla campagna di educazione e di
prevenzione all'interruzione di gravidanza, per testimoniare
realmente, anche con l'attività fatta, delle cose dette oggi
dall'Assessore, d'intesa con l'Assessore Viérin.
Presidente
- Per me va bene, se lei formula
l'emendamento... prima bisogna che concordiate la cosa con
l'Assessore, è inutile emendare un atto se poi esso non viene
approvato! A questo punto sospendo il Consiglio per cinque minuti,
va bene?
Il Consiglio è sospeso per dieci minuti.
Si dà atto che la seduta è sospesa dalle ore 17,18 alle ore
17,25.
Presidente
- Riprendiamo i lavori. Il testo del
deliberato della mozione è stato così modificato:
"Il Consiglio regionale impegna l'Assessore regionale alla
sanità, salute e politiche sociali e l'Assessore regionale
all'istruzione e cultura, di concerto, a relazionare, nella
competente commissione consiliare, al termine dell'anno scolastico
2010-2011 sui progetti previsti per l'informazione su sessualità e
contraccezione nelle scuole e per le donne straniere che vivono in
Valle d'Aosta".
La parola all'Assessore alla sanità, salute e politiche sociali,
Albert Lanièce.
Lanièce A.
- Grazie Presidente.
Con questa modifica, che va ad impegnare gli Assessori a
relazionare in V Commissione alla fine dell'anno scolastico, diamo
il voto favorevole a tale mozione.
Presidente
- Pongo in votazione la mozione nel testo così
modificato:
Mozione
Il Consiglio regionale della Valle d'Aosta/Vallée
d'Aoste
Premesso che la relazione annuale del Ministero della
Giustizia sull'attuazione della legge concernente le norme per la
tutela sociale della maternità e sull'interruzione volontaria della
gravidanza definisce "preoccupante" il fenomeno degli aborti delle
minorenni autorizzato dal giudice tutelare e che l'età delle
ragazze che richiedono l'interruzione di gravidanza è in continuo
calo;
Ricordato che la relazione conferma la progressiva
diminuzione degli aborti volontari in Italia, nel 2009 sono stati
116.933, il 3,6% in meno rispetto al 2008, la metà nei confronti
del "picco" raggiunto nel 1982 (allora furono 234.801);
Ricordato ancora che continua invece ad aumentare il ricorso
all'aborto tra le immigrate: nel 2008 il fenomeno riguardava il
33,0% del totale delle IVG, mentre nel 1998, tale percentuale era
del 10,1%;
Constatato che in Valle d'Aosta, mentre i dati assoluti sono
fortunatamente in calo, le interruzioni volontarie di gravidanza
che riguardano le minori e le donne extracomunitarie sono purtroppo
in aumento (8 nel 2009 le minorenni, il 3,70% e 62 le donne
straniere, il 28,60%, nel primo semestre di quest'anno le minorenni
5, il 4,45% e le donne straniere 33, il 29,20%);
Preso atto che, secondo i dati Sigo - Società italiana di
ostetricia e ginecologia - il 21% dei ragazzi utilizza come fonte
di informazione della sessualità la pornografia, il 58% delle
ragazze sostiene di non usare contraccettivi perché non li ha "a
disposizione", il 64% vorrebbe discutere di sessualità in classe e
che una ragazza su 6 a 14 anni ha già fatto l'amore, mentre 6 su 10
lo fanno tra i 15 e i 18 anni e che il 37%, la prima volta, non
utilizza alcuna protezione o solo il coito interrotto;
Preso atto ancora che in Italia la prima proposta di legge
sull'educazione sessuale nelle scuole risale al 1975, il testo
unificato del 1979, riproposto più volte con le dovute modifiche,
giace ancora in Parlamento, in Svezia era prevista come materia
facoltativa dal 1942 e ora fa parte integrante dei programmi
scolastici, in Olanda è attivo un programma "Amore per tutta la
vita" nelle medie inferiori e superiori, in Francia l'educazione
sessuale è obbligatoria dal 1985, in Germania dal 1970, in
Inghilterra dallo scorso novembre (prima era facoltativa), negli
USA e in Spagna è presente, ma a discrezione delle scuole;
Impegna
l'Assessore regionale alla sanità, salute e politiche sociali
e l'Assessore regionale all'istruzione e cultura, di concerto, a
relazionare nella competente commissione consiliare, al termine
dell'anno scolastico 2010-2011 sui progetti previsti per
l'informazione su sessualità e contraccezione nelle scuole e per le
donne straniere che vivono in Valle d'Aosta.
F.to: Rigo - Donzel - Carmela Fontana
Consiglieri presenti, votanti e favorevoli: 30
Il Consiglio approva all'unanimità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK