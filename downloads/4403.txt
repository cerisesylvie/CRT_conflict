Consiglio Regionale della Valle d'Aosta - Oggetto del Consiglio n. 78 del 11 febbraio 1982 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 78 del 11 febbraio 1982 - Resoconto
OGGETTO N. 78/VII - POSSIBILITA' DI INSERIMENTO NEL MONDO DEL
LAVORO DI PERSONE PORTATRICI DI HANDICAPS -
(Interpellanza).
PRESIDENTE
:
Do lettura del testo
dell'interpellanza dei Consiglieri Péaquin e De Grandis.
Venuti a conoscenza che sono stati richiesti all'Associazione
Valdostana famiglie di portatori di handicaps nominativi di persone
in età lavorativa per possibili inserimenti nel mondo del
lavoro
INTERPELLANO
l'Assessore alla Sanità ed Assistenza Sociale per sapere:
1) quali nuove possibilità di occupazione sono emerse in questo
senso negli ultimi tempi;
2) o quali altre iniziative sono in corso per la qualificazione
professionale.
PRESIDENTE
:
Ha chiesto di illustrare
l'interpellanza il Consigliere Péaquin; ne ha facoltà.
PEAQUIN
- (P.C.I.)
: Il Consiglio regionale ha
approvato una propria legge dove si prevedono interventi finanziari
a favore degli artigiani e delle industrie della Valle d'Aosta che
facilitano l'inserimento lavorativo delle persone handicappate. In
passate occasioni da parte dell'Assessore alla Sanità ed Assistenza
Sociale ci è stato detto che nessuna risposta positiva si è avuta a
questo riguardo. Noi, venuti a conoscenza che sono stati richiesti
all'Associazione famiglie portatori di handicaps nominativi di
persone in età lavorativa per possibili inserimenti, ed essendo
all'oscuro di quelle che sono le intenzioni dell'Amministrazione
regionale in questo senso, chiediamo, con questa interpellanza, se
vi sono delle nuove possibilità, quali sono gli obiettivi della
Regione in questo senso, oppure quali altre iniziative sono in
corso per la qualificazione professionale di queste persone.
PRESIDENTE
:
Risponde l'Assessore alla Sanità ed
Assistenza Sociale Rollandin; ne ha facoltà.
ROLLANDIN
- (U.V.):
Nelle precedenti interpellanze
che riguardavano più o meno lo stesso tema e che erano volte a
conoscere quali erano le possibilità di inserimento lavorativo
degli handiappati, avevo fatto presente la difficoltà di reperire
piccole aziende disponibili in questo senso.
Era stata prevista una serie di incontri con le forze locali e
con le forze sindacali per cercare di sensibilizzarle al problema,
e soprattutto per permettere la massima conoscenza di questi
strumenti legislativi che avevano avuto l'assenso generale e che
erano effettivamente una nuova possibilità, se utilizzati in modo
corretto, per cercare di superare quello che è l'inserimento degli
handicappati.
Le risposte date in generale erano molte evasive, o comunque
chiedevano continuamente quali erano le garanzie, quali erano le
possibilità successive di essere seguiti, quali erano gli effettivi
aiuti a livello regionale. Per facilitare questi contatti, e
soprattutto per avere un primo inserimento, era stato proposto di
far frequentare i corsi normali (corsi che sono stati già
predisposti in armonia al programma CEE) ad un certo numero di
persone che rientrassero in queste categorie protette, in modo da
essere man mano inseriti in numero limitato e avere quindi la
possibilità di sperimentare questa nuova procedura.
A questo proposito ci siamo serviti dell'esperienza fatta per il
corso precedente, che è stato anche oggetto di interpellanze e di
discussione con le varie Commissioni, per cui il gruppo che aveva
seguito da vicino tutta la problematica e aveva visto quali erano
le difficoltà progressive nel fare un corso del genere e per il
successivo inserimento ora è stato incaricato di fare degli
accertamenti preliminari in accordo con le varie associazioni, per
conoscere innanzi tutto quali sono gli individui che potrebbero
essere disponibili ed idonei per questo inserimento.
Difatti questo gruppo di lavoro deve fare un'indagine
preliminare, di cui una parte è la conoscenza del tipo di handicap
e delle caratteristiche del soggetto, per inserirlo nel nuovo
ambiente di lavoro. La stessa Commissione deve rendersi conto poi
di quali sono gli handicaps dell'ambiente di lavoro stesso, quindi
quali sono i condizionamenti futuri per un successivo inserimento
di queste persone. Nella delibera di Giunta n. 362 del 29.01.82, di
cui posso dare copia, si dice che: "l'indagine comporta le seguenti
operazioni di massima: incontro con i responsabili dell'azienda in
cui verranno effettuati i corsi (corsi, come ho detto, di due o al
massimo tre individui da inserire nei corsi normali, quindi è un
corso suppletivo, diciamo che sono due corsi che si integrano);
compilazione di una scheda sui connotati dei posti di lavoro
eventualmente disponibili dopo questo esame preliminare; esame
degli elenchi degli handicappati ed indicazione dei casi inseribili
nei corsi, d'intesa con l'Associazione valdostana delle famiglie di
portatori di handicaps; visita dell'azienda e verifica
dell'ambiente di lavoro; contatto con le famiglie di
handicappati".
Queste sono le operazioni preliminari da effettuare in questo
breve lasso di tempo per avere i nominativi da inserire nei corsi
normali, sapendo poi che i singoli operatori seguiranno questo
procedimento in modo particolare. Teniamo conto però che
attualmente non ci sono piccole aziende che ci hanno dato
l'adesione, ma ci sono stati dei contatti formali per avere queste
precisazioni, sperando poi che ci sia questa adesione effettiva.
Noi abbiamo pensato ai benzinai, che in genere necessitano di una
persona che prenda i soldi e raccolga i buoni, cioè faccia un
lavoro d'ufficio per cui potrebbe essere utilizzata una persona con
un certo handicap fisico.
Sono proprio queste piccole aziende che potrebbero utilizzare
questa legge, con le relative possibilità economiche che essa
prevede. A questo proposito nel bilancio che verrà presentato è
previsto il finanziamento di questa legge che al momento della
presentazione era completa della normativa tecnica, ma mancava del
finanziamento relativo. Per questo tipo di impegno da parte delle
aziende, malgrado l'attività di sensibilizzazione che è stata fatta
e la disponibilità a questo proposito da parte dell'Associazione
artigiani nel farsi promotrice con i propri iscritti di questa
iniziativa, non ci sono ancora state adesioni.
Speriamo che mettendo assieme tutti gli sforzi fatti dalle
singole associazioni, dalle forze sindacali, che sono state più
volte interessate a questo problema, si possa arrivare a un
graduale utilizzo di quella che è una legge ottimale se potesse
essere attuata.
PRESIDENTE
:
La parola al Consigliere De Grandis
per la replica; ne ha facoltà.
DE GRANDIS
- (P.R.I.):
Noi prendiamo atto di
questo sforzo che si sta facendo per avviare a soluzione un
problema di notevole importanza e che ha un riscontro sociale molto
vasto. Però quello che vorremmo capire meglio è questo: mi pare che
il grosso lavoro attuale è quello di una forma di censimento dei
portatori di handicap che possono essere inseriti nel mondo del
lavoro attraverso questi corsi di qualificazione, cioè immettendoli
in corsi di qualificazione normale gestiti con i fondi CEE, in modo
che queste piccole aziende che dichiarano o dichiareranno la loro
disponibilità all'assunzione beneficeranno poi delle possibilità
che offre la legge regionale che abbiamo votato recentemente. Il
fatto che siano stati richiesti nominativi all'Associazione
famiglie portatori di handicaps, ci fa sorgere una preoccupazione.
Vale a dire che, poiché non tutti sono iscritti ad una associazione
(all'associazione invalidi o all'associazione famiglie portatori di
handicaps), si potrebbe determinare l'emarginazione o l'abbandono
di un determinato gruppo. L'Assessore non è in possesso di tutta
una serie di elementi conoscitivi sui portatori di handicaps della
regione per cui possa fare un'opera di censimento e anche di
valutazione?
E' un fatto estremamente positivo coinvolgere le associazioni di
categoria; la preoccupazione che noi avevamo, e che l'Assessore ci
sta togliendo, è quella che questo potesse sembrare il lasciare
nelle mani dell'associazione stabilire chi e come poteva essere
impiegato, e che una parte di questi portatori di handicaps potesse
rimanere tagliata fuori da questa operazione importante per
l'inserimento nel lavoro. Se le cose vanno in questo senso la
direzione è giusta, secondo noi, se invece si possono creare delle
sperequazioni, allora la preoccupazione va evidentemente tenuta ben
presente e l'Assessorato deve assumersi in prima persona le sue
responsabilità, trattandosi di un organo decisionale poiché è
importante in questo settore che non si facciano discriminazioni di
nessun tipo.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK