Consiglio Regionale della Valle d'Aosta - Oggetto del Consiglio n. 244 del 1° dicembre 2008 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Presidio ospedaliero
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 244 del 1° dicembre 2008 - Resoconto
OGGETTO N. 244/XIII - Interrogazione: "Problematiche relative
all'esercizio della libera professione da parte dei medici
ospedalieri a favore dell'Azienda sanitaria".
Interrogazione
Ricordato che il contratto di lavoro per i medici ospedalieri
prevede la possibilità di esercitare la libera professione in
favore dell'Azienda sanitaria di cui sono dipendenti, fornendo
delle ore aggiuntive di lavoro, e che per tali prestazioni di
lavoro è prevista un emolumento massimo di € 60 lordi
l'ora;
Venuti a conoscenza che, mentre per la maggioranza delle
Unità complesse per le ore aggiuntive sono previste tariffe pari o
inferiori a tale limite, per la TAC è prevista una tariffa di 126
€, per l'ecografia di 204 €, per la Risonanza di 300 €, per le
angiografie da 300 a 500 € l'ora;
Preso atto che per numerose di queste metodiche il costo non
è dato dalla particolare complessità dell'operato medico, ma dal
costo delle attrezzature e che, stranamente, spesso queste
metodiche non sono sotto il controllo del CUP, ma le liste di
attesa sono gestite direttamente dall'Unità complessa che gode di
queste tariffe privilegiate;
Tenuto conto che lo spirito di questa norma contrattuale
sarebbe quello di ridurre i tempi di attesa e che quindi non si
comprende come ai rianimatori siano pagati 22,50 € l'ora per
svolgere i normali turni di reperibilità, già indennizzati da
particolari gettoni contrattuali;
i sottoscritti Consiglieri regionali
Interrogano
l'Assessore competente per conoscere:
1) a quanto è ammontato sinora l'esborso totale dell'Azienda
sanitaria per questo plus-orario, per ciascuna unità
complessa;
2) quali controlli siano stati messi in atto perché, a fronte
di queste somme, siano stati ottenuti dei reali risultati in
termini di riduzione dei tempi di attesa;
3) quali siano le motivazioni per cui tale plus-orario sia
stato riconosciuto allo svolgimento di normali turni di
reperibilità dei rianimatori;
4) quando saranno riportate sotto il controllo del CUP tutte
le prestazioni oggetto di plus-orario, i cui tempi di attesa
possono diventare determinanti per la concessione di queste
ricchissime indennità.
F.to: Carmela Fontana - Donzel - Rigo
Président
- La parole à l'Assesseur à la santé, au
bien-être et aux politiques sociales, Albert Lanièce.
Lanièce A.
- Per quanto riguarda questo argomento, direi
che è bene richiamare le normative nazionali e regionali su cui si
basa l'attività della libera professione nell'interesse
dell'azienda. Il d.lgs. 502/1992 riconosce nell'istituto della
libera professione aziendale un valido strumento per ridurre i
tempi di attesa per gli utenti del servizio sanitario nazionale.
Per quanto riguarda la normativa regionale, la delibera 4259/2006
ha fornito invece all'azienda le linee guida relative all'indirizzo
per la fornitura delle prestazioni aggiuntive. La deliberazione del
2006, prima di tutto, sottolinea alcune peculiarità del Servizio
sanitario regionale: il fatto di avere un unico ospedale di
eccellenza, l'assenza di una offerta sanitaria privata (sapete
tutti come non ci siano grandi strutture sanitarie alternative alla
struttura ospedaliera). Il costo maggiore dell'azienda in caso di
acquisto di prestazioni al di fuori del territorio regionale
comunque costituirebbe un disagio per gli utenti costretti a
spostarsi, anche con spostamenti notevoli. Un'altra peculiarità è
il mantenimento dei livelli di assistenza erogati dal nostro
Servizio sanitario regionale secondo standard superiori alla media
nazionale assicurati all'interno del territorio regionale in
considerazione dell'assunzione totale della spesa sanitaria sul
bilancio regionale.
Alcuni obiettivi, per inquadrare ancora meglio questo argomento,
previsti in questa delibera, sono: mantenere o incrementare le
attività per garantire l'erogazione delle prestazioni nel rispetto
delle norme previste nelle liste di attesa, cioè tendente a ridurre
il più possibile le liste di attesa; garantire l'erogazione delle
prestazioni in loco ai residenti, senza obbligarli a spostarsi in
strutture fuori regione; utilizzare appieno le risorse aziendali
tecnologiche il cui processo di innovazione è orientato alla
massima qualità, cioè il fatto di riuscire ad utilizzare strutture
- mi riferisco in particolare alla radiologia - particolarmente
avanti dal punto di vista tecnologico; utilizzare appieno le
professionalità aziendali adeguatamente formate; conseguire quindi
un risparmio economico rispetto al corso alternativo, rispetto alla
acquisizione di medesime prestazioni all'esterno; soprattutto
offrire agli utenti la possibilità di usufruire di prestazioni
aggiuntive al costo delle prestazioni istituzionali, senza dover
utilizzare lo strumento della libera professione intramoenia.
Questo è un punto importante, perché la libera professione
aziendale permette di offrire delle prestazioni all'utenza, senza
che l'utenza paghi, o paghi solo il ticket come una qualsiasi
richiesta secondo le normali vie per accedere alle varie
richieste.
E ancora: mantenere la possibilità per i professionisti di
sviluppare attività di eccellenza. In quest'ottica è stata regolata
l'attività della libera professione e le modalità individuate sono:
l'orario aggiuntivo, che è individuato dalla direzione generale nel
momento in cui si valuta il livello di domanda, cioè, si è valutato
qual è il punto critico per una determinata prestazione che ha una
lista di attesa molto lunga; le capacità produttive della struttura
unità di budget presa in considerazione, con la tariffa oraria,
come prevista dalle norme contrattuali, di 60€. Io credo che
l'elemento che ha spinto a fare questa interrogazione sia il fatto
che determinate prestazioni non siano solo a 60€, ma ci sia una
valorizzazione della prestazione tenendo conto di quanto questa
prestazione costi al di fuori della valle, dei costi, dei
materiali, ammortamenti e peso delle prestazioni in termini di
tecnologie. Un conto è una visita ambulatoriale, un altro è una
prestazione radiologica di un determinato peso (ad esempio le
angiografie di terzo livello comportano da 3 a 6 ore). Naturalmente
la somma dei costi di produzione, la determinazione di costo medio
per prestazione desunto da tariffe regionali o da altre fonti
ufficiali, il confronto fra costo interno di queste prestazioni e
il costo esterno, come ho detto prima.
Per far fronte alla domanda di prestazioni che esorbiti la
potenzialità istituzionale delle proprie strutture, al fine di
mantenere i tempi di attesa entro i limiti stabiliti, quindi
fondamentalmente i due grossi motivi che vanno incontro alla
popolazione, grazie all'attività libero professionale per
l'azienda, sono: ridurre le liste di attesa (vi fornirò alcuni dati
che mostrano come si siano notevolmente ridotte) e far sì che i
pazienti non facciano ricorso all'attività privata, cioè l'attività
privata viene pagata dall'azienda.
I vantaggi di questo sistema sono quelli, ripeto, di ridurre le
liste di attesa, far sì che i pazienti paghino solo il ticket, se
si tratta di prestazioni ambulatoriali. Per quanto riguarda in modo
specifico la domanda al punto 1, "a quanto è ammontato sinora
l'esborso totale dell'Azienda sanitaria per questo plus-orario, per
ciascuna unità complessa", dettaglio, qui di seguito: € 226.000 per
l'elisoccorso; anestesia, 256.000 €, turni aggiuntivi; chirurgia
generale, 279.000 €; chirurgia vascolare, 154.000 €; diabetologia,
18.000 €; area territoriale, 35.000 €; area ospedaliera, 50.000 €;
geriatria, 85.000 €, coordinamento RSA e centro Alzheimer;
ginecologia, 12.000 €; sviluppo centro sterilità, medicina generale
6.700 €; ambulatorio per extracomunitari, medicina legale 19.500 €,
turni aggiuntivi; medicina nucleare, 5.200 €, controlli di qualità
sulle apparecchiature; medicina d'urgenza e accettazione, 183.000
€, turni aggiuntivi in pronto soccorso; nefrologia, 120.000 €,
turni notturni alle dialisi; neurologia, 51.000 € supporto alla
neurochirurgia; oncologia, 62.000 € turni aggiuntivi; ORL
otorinolaringoiatria, 68.000 €, attività aggiuntive; pediatria,
51.000 €, pronto soccorso pediatrico e progetto per favorire
allattamento al seno, cardiologia 37.000 € ecocardiografie
aggiuntive; analisi cliniche, 93.000 € turni notturni e festivi; al
distretto 3 35.000 € progetto prato, un progetto di integrazione
con i medici di famiglia per la prevenzione cardiovascolare;
attività amministrative varie, 45.000 € per inserimento dati;
radiologia - uno dei più pesanti, perché è pesantemente coinvolta
nella richiesta di indagini strumentali - 462.000 €; screening dei
tumori (tutti gli screening, non solo femminili, ma anche quello
per il tumore colon retto), 500.000 €.
Per quanto riguarda il controllo che viene fatto mensilmente,
tutte le attività aggiuntive vengono periodicamente monitorate con
richiesta di rendicontazione da parte dei singoli responsabili; se
l'indicatore è la riduzione dei tempi di attesa, questi possono
essere verificati sul sito internet dell'azienda.
Per quanto riguarda il punto 3, "quali siano le motivazioni per
cui tale plus-orario sia stato riconosciuto allo svolgimento di
normali turni di reperibilità dei rianimatori", è necessario
sottolineare una carenza cronica di anestesisti rianimatori, quindi
è un progetto che finisce con quest'anno e infatti i turni
comportano inevitabilmente un riposo compensativo.
In merito al punto 4, questo tipo di attività libero
professionale è già inserita nel CUP, mentre non è inserita quella
a pagamento per l'utenza, si sta pensando infatti di inserirla.
Infine, abbiamo fatto una riunione con il sindacato, che ha
chiesto chiarimenti, e con l'Azienda USL con la quale naturalmente
stiamo rivalutando eventualmente la redistribuzione di questi
finanziamenti.
Président
- La parole à la Conseillère Carmela
Fontana.
Fontana (PD)
- Grazie, Assessore. Le chiedo se
gentilmente mi può dare una copia dei dati che ha letto. Con questa
interrogazione volevamo evidenziare una ingiusta differenza di
trattamento fra la maggioranza del personale medico, che ottiene
per la libera professione aziendale i 60.000 € per flusso orario e
l'unità complessa di radiologia che arriva ad ottenere sino a 500 €
l'ora e l'unità complessa di rianimazione che ottiene un
supplemento di 22,5 €, per svolgere le normali attività di
reperibilità, già ampiamente ripagata da una apposita norma
contrattuale. Questa irregolarità è già stata rilevata da vari
sindacati medici, fra cui la CGIL. È una disparità di trattamento
grave non solo per l'importo orario, ma perché è sottratta a
qualunque controllo, visto che le prenotazioni sono fuori CUP
(centro unico di prenotazione). Inoltre è grave che queste tariffe
siano riconosciute al medico quando il costo effettivamente alto
delle relative prestazioni è legato al costo delle attrezzature,
pagato dal bilancio regionale, e non ad una particolare complessità
operativa dell'intervento medico. Se fosse valido questo principio,
che cosa avremmo dovuto pagare al prof. Parini per l'alta chirurgia
di cui era capace? O quanto dovremmo pagare i chirurghi vascolari
od urologi per gli importanti e complessi interventi che fanno ogni
giorno senza emolumenti aggiuntivi?
È tempo che si metta ordine in questo settore, si mettano sotto
controllo del CUP tutte le prenotazioni degli esami e delle visite
ambulatoriali, che si limitino a 60 € gli emolumenti aggiuntivi e
che si autorizzi solo quell'attività che senza ombra di dubbio
possa servire a migliorare il servizio e ridurre le liste di
attesa.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK