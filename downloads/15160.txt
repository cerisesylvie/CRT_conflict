Consiglio Regionale della Valle d'Aosta - Oggetto del Consiglio n. 1661 del 22 novembre 1995 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
FINANZA REGIONALE E LOCALE
TRASPORTI E VIABILITÀ
Viabilità
Strade di interesse regionale
Precedente
Successivo
Resoconto integrale del dibattito dell'aula
Oggetto del Consiglio n. 1661 del 22 novembre 1995 - Resoconto
SEDUTA POMERIDIANA DEL 23 NOVEMBRE 1995
OGGETTO N. 1661/X Riapprovazione, con modificazioni, ai sensi
dell'articolo 31, ultimo comma, dello Statuto speciale, del disegno
di legge regionale: "Istituzione di una tariffa d'uso su strade di
competenza comunale e regionale interessate da elevata congestione
di traffico veicolare".
Articolo 1 (Finalità)
1. Al fine di garantire il transito in condizioni di sicurezza,
il rispetto del limite di carico del territorio interessato, la
riduzione della congestione di traffico veicolare ed una migliore
tutela dell'ambiente e del paesaggio i Comuni della Valle d'Aosta
possono istituire, sulle strade di propria competenza, una tariffa
d'uso per l'ingresso e la circolazione di veicoli a motore in
strade definite extraurbane ai sensi dell'art. 3 del decreto
legislativo 30 aprile 1992, n. 285 (Nuovo codice della strada),
interessate, anche in singoli periodi dell'anno, da consistenti
flussi di veicoli a motore.
2. Su richiesta dei Comuni direttamente interessati, la Regione
Valle d'Aosta può istituire la tariffa d'uso anche su tratti di
strade regionali interessate da fenomeni di congestione
veicolare.
Articolo 2 (Viabilità extraurbana)
1. L'istituzione di una tariffa d'uso da parte della Regione e
dei Comuni è subordinata all'adozione di un provvedimento in cui la
Regione e i Comuni devono:
a) individuare gli interventi per il miglioramento delle
condizioni di circolazione e della sicurezza del traffico e per la
riduzione dell'inquinamento;
b) stabilire le priorità e i tempi di attuazione degli
interventi;
c) determinare, ai fini dell'individuazione della strada o
tratto di essa la cui percorrenza si intenda subordinare al
pagamento di una tariffa d'uso, il limite di carico del traffico
veicolare, ossia il numero massimo di autoveicoli che può essere
presente sul territorio servito dalla strada o tratto di essa.
2. Il limite di carico è individuato tenuto conto:
a) delle caratteristiche strutturali e funzionali della
strada;
b) della disponibilità di aree di sosta e di parcheggio
pubbliche e private e delle relative tariffe, se previste;
c) della vastità e fruibilità del territorio interessato e della
disponibilità di percorsi alternativi;
d) dell'esistenza di servizi di trasporto alternativi e della
loro tipologia;
e) della presenza di aree naturali protette o di altre forme di
tutela paesaggistica e ambientale.
3. Nel caso in cui l'istituzione di una tariffa d'uso non sia
sufficiente a contenere la circolazione entro il limite di carico
determinato ai sensi del comma 2, il Comune o la Regione, per
quanto di propria competenza, adottano altre misure contestuali,
fra quelle indicate nel provvedimento di cui al comma 1 al fine del
rispetto del limite di carico.
Articolo 3 (Tariffa d'uso)
1. La tariffa d'uso per l'ingresso e la circolazione su talune
strade di competenza comunale o regionale è istituita con
deliberazione dei competenti organi comunali e regionali e
dev'essere:
a) commisurata all'effettivo utilizzo delle strade sottoposte a
pedaggio;
b) flessibile per orario, zona, modalità dello spostamento,
mezzo di trasporto utilizzato.
2. Il sistema di tariffa d'uso può essere permanente o
temporaneo, variabile come ammontare nella giornata o nel periodo
di applicazione e rispondente quanto più possibile alle esigenze
dell'utenza del trasporto.
3. Non può essere istituita una tariffa d'uso sulle strade o
tratti di esse su cui non siano previsti mezzi di trasporto
pubblico alternativo.
4. Con i provvedimenti di cui al comma 1 sono individuati:
a) il sistema di riscossione del pagamento;
b) il sistema di vigilanza sul pagamento, anche mediante
utilizzo degli ausiliari del traffico;
c) le categorie dei veicoli esentati, tra i quali, in
particolare:
1) i veicoli riservati a servizi di polizia e di soccorso di cui
all'art. 373, comma 2, del decreto del Presidente della Repubblica
16 dicembre 1992, n. 495 (Regolamento di esecuzione e di attuazione
del nuovo codice della strada), nonché i veicoli che svolgono
servizi di pubblico interesse;
2) i veicoli utilizzati dagli esercenti la professione
socio-sanitaria nell'espletamento delle proprie mansioni;
3) gli autobus che svolgono servizio pubblico, e i veicoli con
persone di limitata o impedita capacità motoria, adeguatamente
individuati;
4) i veicoli dei residenti in Valle d'Aosta, salvo motivata
diversa determinazione dell'autorità competente;
5) i veicoli degli operatori economici della zona servita dalla
strada o tratto di essa su cui si applica la tariffa d'uso, dei
loro fornitori e dipendenti, nonché dei turisti che pernottano
nelle strutture ricettive della zona stessa.
Articolo 4 (Destinazione dei proventi)
1. I proventi derivanti dalla tariffa d'uso riscossa
relativamente a strade regionali sono introitati al capitolo 500,
di nuova istituzione, della parte entrata del bilancio di
previsione per l'esercizio 1995 e sui corrispondenti capitoli dei
bilanci futuri.
2. I proventi derivanti dall'istituzione della tariffa d'uso
sono destinati a migliorare la circolazione sulle strade
interessate dal provvedimento, la tutela della salute e
dell'ambiente, le condizioni di sicurezza e, in particolare:
a) ad adeguare la sede stradale interessata, le opere di
protezione e segnalazione, le aree di sosta e i parcheggi di
assestamento;
b) a rafforzare i servizi di trasporto pubblico riguardanti il
territorio interessato dal provvedimento.
3. Le spese di cui al comma 2 saranno imputate ai capitoli di
nuova istituzione 67800, per quanto riguarda la spesa di cui alla
lett. a), e 51550, per quanto riguarda la spesa di cui alla lett.
b), della parte spesa del bilancio di previsione per l'esercizio
1995 ed ai corrispondenti capitoli dei bilanci che vengono
istituiti per memoria.
Articolo 5 (Variazione di bilancio)
1. Al bilancio di previsione della Regione per l'esercizio
finanziario 1995 sono istituiti i seguenti capitoli:
a) parte entrata:
programma regionale 1.01
codificazione 1.1.6
cap. 00500 "Proventi derivanti dall'applicazione della tariffa
d'uso per la percorrenza di talune strade";
b) parte spesa:
programma regionale 2.2.2.14
codificazione 2.1.1.4.2.2.9.18.10.18
cap. 67800 "Spese per il rafforzamento dei servizi di trasporto
pubblico nei territori dove è istituita la tariffa d'uso per la
percorrenza di talune strade"
programma regionale 2.2.1.03
codificazione 2.1.2.1.0.3.9.17.06.24
cap. 51550 "Spese per l'adeguamento della sede stradale, delle
opere di protezione e di segnalazione, delle aree di sosta e dei
parcheggi di attestamento nei territori dove è istituita la tariffa
d'uso per la percorrenza di talune strade".
2. La Giunta regionale è autorizzata a provvedere con propri
provvedimenti alle variazioni di bilancio derivanti dalla
riscossione della tariffa d'uso.
Articolo 6 (Dichiarazione d'urgenza)
1. La presente legge è dichiarata urgente ai sensi dell'art. 31,
comma terzo, dello Statuto speciale per la Valle d'Aosta ed entrerà
in vigore il giorno successivo a quello della sua pubblicazione nel
Bollettino ufficiale della Regione.
Presidente Ha chiesto la parola l'Assessore all'ambiente,
territorio e trasporti, Riccarand.
Riccarand (VA) Con il presente provvedimento si propone al
Consiglio regionale di riapprovare, con modificazioni, ai sensi
dell'art. 31, u.c., dello Statuto speciale il disegno di legge
recante istituzione di una tariffa d'uso su strade di competenza
comunale e regionale interessate da elevata congestione di traffico
veicolare.
Questo provvedimento era già stato approvato dal Consiglio
regionale lo scorso 26 luglio ed era stato successivamente rinviato
a nuovo esame del Consiglio da parte del Presidente della
commissione di coordinamento, che aveva fatto una serie di rilievi
di carattere generale in merito al disegno di legge, in particolare
per quanto riguarda legittimità costituzionali del provvedimento
per ciò che concerne le limitazioni alla libertà di
circolazione.
I rilievi del presidente della commissione di coordinamento sono
stati esaminati con attenzione, tuttavia non ci sembra che ci siano
all'interno di questo provvedimento violazioni di principi
costituzionali. In merito allo stesso principio della libertà della
circolazione, ormai esistono sentenze di tribunali amministrativi e
della stessa corte costituzionale che chiariscono in modo
inequivocabile che una cosa è la libertà di circolazione degli
individui, che essa però non ricomprende nella sua sfera anche gli
aspetti strumentali della circolazione, cioè il diritto all'uso di
mezzi di trasporto e delle vie di comunicazione in qualsiasi tipo
di circostanza e in qualsiasi tipo di ambiente; questo
evidentemente non è un diritto costituzionale altrimenti sarebbe
stabilito che ognuno può andare dappertutto con ogni strumento di
trasporto, cosa che così non è.
Esistono numerose sentenze di tribunali amministrativi in questo
senso ed esiste anche una giurisprudenza consolidata dalla corte
costituzionale, che chiarisce inoltre che la libertà di
circolazione ha dei limiti, al fine di salvaguardare altri beni che
sono ugualmente tutelati a livello costituzionale. E uno di questi
beni è sicuramente la tutela dell'ambiente, la salubrità dell'aria
e tutto quello che è nelle finalità del presente provvedimento
tutelare.
Quindi i rilievi formulati dal presidente della commissione di
coordinamento, fra l'altro in termini generali, non specifici, su
alcuni articoli, non sono ad avviso della giunta e dell'ufficio
legale che ha esaminato il provvedimento, accettabili. Pertanto si
ripropone al Consiglio la riapprovazione di questo disegno di
legge, con una unica modificazione su un punto in cui invece
l'osservazione si ritiene sia pertinente.
Nel precedente provvedimento approvato dal Consiglio si
prevedeva l'esenzione per i residenti in Valle d'Aosta rispetto a
questa tariffa, in modo più circoscritto si propone di modificare
questa dizione, specificando che l'esenzione riguarda i residenti e
gli operatori economici del tratto di strada interessato al
provvedimento, quindi circoscrivendo in modo specifico questa
esenzione. Evidentemente questa è l'esenzione prevista dalla legge,
cioè non si può applicare la tariffa d'uso ai residenti e agli
operatori economici della zona; altre eventuali esenzioni e
modalità sono poi stabilite dalla deliberazione del Consiglio
comunale che assumerà il provvedimento. Quindi si ripropone al
Consiglio la riapprovazione del testo con questa unica
modificazione.
In conclusione, ci pare che il provvedimento che è stato assunto
abbia tutti i crismi di legittimità e ci sembra inaccettabile, come
amministrazione regionale, il fatto di stabilire il principio che
non esiste la possibilità per la nostra regione di andare a
legiferare su una materia e di andare a regolamentare una
questione, in cui fra l'altro ci sono in atto iniziative a livello
comunale in varie realtà italiane, sulla base di un principio che è
contenuto nel codice della strada e su cui andiamo semplicemente ad
intervenire per stabilire dei parametri certi e degli indirizzi
precisi in assenza di una normativa chiara, stabilita a livello
nazionale.
Si tratta di una competenza che sicuramente è nelle mani
dell'amministrazione regionale, e qui interveniamo su strade
comunali e su strade regionali; ci sembra veramente assurdo che
questo tipo di competenza possa essere messo in discussione e possa
non essere accettato questo principio.
Presidente La discussion générale est ouverte, je rappelle qu'on
vote uniquement l'article 3 et par la suite la loi dans son
ensemble.
La parole au Vice-président du Conseil Viérin Marco.
Viérin M. (PpVA) Penso che tutto il Consiglio sappia già la
nostra posizione su questa riapprovazione che è stata ben chiara
all'atto dell'approvazione di questo provvedimento. Guarda caso, la
sua bocciatura da parte del coordinamento ha toccato alcuni aspetti
che avevamo già evidenziato in quest'aula a suo tempo.
Mi stupisce un po' la relazione dell'Assessore competente, nella
quale dice che l'unica modifica è quella all'articolo 3, comma 4;
la modifica ha un'importanza enorme, perché la volta scorsa ci si è
anche difesi dicendo che comunque i valdostani erano salvaguardati,
oggi vedo che il comma che si è utilizzato per difendere al meglio
questo provvedimento, cioè il comma 4 dell'articolo 3, precisamente
al punto 4, lett. c), dice: "i veicoli dei residenti nella zona
asservita dalle strade o tratto di esse a cui si applica la tariffa
d'uso".
Quindi sparisce il discorso dei residenti in Valle d'Aosta.
L'Assessore aveva già risposto al sottoscritto in commissione
che i comuni potranno eventualmente, con loro atto deliberativo,
decidere che l'esenzione sia aperta a tutti i valdostani; io di
questo non sono convinto, perché vorrebbe oltretutto dire che se il
coordinamento ha bocciato il nostro provvedimento noi oggi
decidiamo di scaricare il problema sull'ente locale. Ora, varie
volte si è detto che questa legislatura doveva servire per
sburocratizzare, per chiarire le idee, per non riversare i nostri
problemi irrisolti agli enti locali; mi sembra invece che in questo
caso noi glieli riversiamo rimandando ad essi la decisione di
estendere, se lo vorranno, l'esenzione a tutti i valdostani nel
momento in cui andranno ad applicare con delibera di Consiglio la
tariffa d'uso su talune strade.
Oltretutto ci stiamo prendendo in giro, perché come è stata
bocciata la deliberazione del Consiglio regionale, secondo me vi
saranno gli stessi problemi per le deliberazioni adottate dai
consigli comunali. Questo per quello che concerne la modifica fra
il vecchio disegno di legge e questo.
Un altro aspetto è che il problema rimane irrisolto, perché come
ho detto e come ci ha detto anche Ruffier, in qualità di presidente
dell'ANCI, un domani a fare questo intervento nei vari comuni, tipo
Cogne, Courmayeur ed altri, sposteremmo solo il problema da monte a
valle, in quanto tutti gli enti locali che daranno applicazione a
questo avranno dei problemi di parcheggio, avranno cioè un ingombro
sicuramente più elevato presso l'abitato prevalente. Cogliamo anche
le amministrazioni in contropiede, perché dovranno decidere se
lasciare aumentare il traffico direttamente nella periferia del
proprio comune, o addirittura all'interno delle frazioni, anziché
lasciarlo diluire nelle varie vallate.
Questo argomento però è stato trattato sufficientemente la volta
scorsa. Il problema sostanziale è il primo, cioè oggi diciamo che i
valdostani dovranno pagare come gli altri, argomento che invece la
volta scorsa era stato utilizzato ad hoc per dire che questo
provvedimento va fatto, perché tanto non tocca i valdostani. Altra
cosa ancora più assurda è che si venga a dire in commissione che
comunque i comuni potranno nelle loro delibere prevedere
l'esenzione; al che io dico di no, perché vuol dire scaricare un
problema agli enti locali che noi non riusciamo a risolvere dal
punto di vista legislativo in questa sede.
Presidente Ha chiesto la parola il Consigliere Perrin J.C..
Perrin G.C. (UV) Je dois déclarer que je ne suis pas
enthousiaste de cette loi, même si je l'approuve et je la voterai.
Mais j'ai une perplexité pour ce qui concerne l'une des
modifications, celle à l'alinéa 4, lettre c), point 4, et je
m'explique.
Parmi les véhicules qui seront exemptés du péage, il y a les
véhicules des propriétaires, qui ont une activité économique dans
la zone, il y a ceux qui résident dans la zone servie par la route
et cetera; mais je crois que manque une catégorie, c'est celle des
propriétaires des biens immeubles qui ne résident pas dans la zone
et qui ont donné leur terrain en location. Par exemple, un
propriétaire de Pré-Saint-Didier qui a un alpage dans le Val Ferret
et qui a loué cet alpage, devrait pour vérifier la bonne condition
de l'alpage même payer lui aussi.
Alors je présente un petit amendement pour que cela ne se
vérifie pas, en ajoutant au point 4 à ce qui est déjà contenu,
c'est-à-dire "i veicoli dei residenti nella zona servita da strade
o tratto di esse su cui si applica la tariffa d'uso", les paroles
"e dai proprietari di beni immobili situati nella zona stessa", de
façon que les propriétaires des terrains agricoles qui ne
conduisent pas directement leurs biens, puissent quand même y
accéder directement.
Presidente Vi sono altri consiglieri che chiedono la parola? Se
nessun altro chiede di parlare, dichiaro chiusa la discussione
generale.
Ha chiesto la parola l'Assessore all'ambiente, territorio e
trasporti, Riccarand.
Riccarand (VA) I rilievi che sono stati fatti dal Consigliere
Viérin erano già stati espressi nel precedente Consiglio. Credo che
qui si vada a legiferare in una materia che ha come scopo e compito
quello di allargare le competenze dei comuni, quindi dargli la
possibilità di intervenire in modo preciso su un problema che
esiste, la cui soluzione è contenuta nel codice della strada, ma in
cui manca una normativa applicativa a livello nazionale. Noi
interveniamo con una normativa che evidentemente lascia l'ultima
parola, in merito alle decisioni e alle modalità operative, in mano
ai comuni. Andiamo a stabilire dei parametri a tutela dei cittadini
e a tutela del buon funzionamento di questo sistema, in modo che
possa essere attuato.
Mi sembra discutibile il fatto che non si veda l'importanza di
questa competenza.
Per quanto riguarda l'emendamento presentato da Perrin, è
compatibile con la proposta che è stata fatta con la modifica del
comma che è stato proposto dalla Giunta regionale, perché lo scopo
del provvedimento è proprio quello di andare a regolamentare il
traffico non abituale nella zona, l'afflusso turistico
particolarmente forte in certi periodi dell'anno e in certi giorni
dell'anno, che determina fenomeni di congestione, non certo il
flusso locale del residente, del proprietario dell'immobile o
dell'operatore economico nella zona, che evidentemente può e deve
avere la possibilità di muoversi liberamente senza che questo
comporti il pagamento di una tariffa. Questo lo poteva stabilire il
comune e possiamo precisarlo meglio nel disegno di legge con
l'emendamento che ha presentato il Consigliere Perrin. Quindi da
parte della Giunta si accoglie la proposta di emendamento
presentata dal consigliere.
Presidente Ha chiesto la parola il Vicepresidente Aloisi, per
dichiarazione di voto.
Aloisi (APA) Per dichiarazione di voto. Continuerò ad astenermi
su questa legge perché la ritengo inopportuna, intempestiva e
dannosa.
Presidente La parola al Vicepresidente Viérin Marco.
Viérin M. (PpVA) Noi voteremo contro e devo dire che sarà un
voto molto determinato proprio perché qui, caro Assessore, è vero
che abbiamo già discusso la volta scorsa di questo disegno di
legge, quindi non voglio tornare completamente sulla materia di
tutto il disegno di legge, però è chiaro che lei non mi può dire,
come ha fatto nel suo ultimo intervento, che con questa legge si va
ad allargare le competenze dei comuni.
Come ho detto prima, se la volta scorsa qualcuno ha parlato a
difesa di questa legge, dicendo che comunque i valdostani non
sarebbero stati assoggettati a questa imposizione, oggi questo non
vale più ed infatti l'Assessore non ha potuto dirmi in quest'aula,
come invece mi ha detto in commissione, che i comuni potranno con
loro delibera dare questa esenzione, perché non possono farlo, come
non possiamo farlo noi.
Allora, se vogliamo mettere in difficoltà i comuni anche su
questo aspetto, approviamo questo disegno di legge; io però in
questo lasso di tempo ho parlato con la gente sul territorio, spero
lo abbia fatto anche qualche altro Consigliere, e mi sono accorto
con stupore che la gente non sa che questa legge è stata approvata
dal Consiglio regionale. Questa legge è assurda, incomprensibile e
demagogica, e se è vero quello che qualcuno ha detto in
commissione: "Ma tanto rimarrà nei cassetti", dobbiamo finirla di
fare delle leggi che poi rimangono nei cassetti, perché poi restano
i numeri e ci stupiamo se abbiamo 8000-9000 leggi, leggine e così
via.
Ribadisco che è una legge che va contro la vera mentalità dei
valdostani, ed allora è inutile che rivendichiamo il fatto che la
Valle d'Aosta ha una sua cultura, quando poi provvediamo ad
approvare disegni di legge di questa valenza.
Non sono contro la difesa della natura, anzi sono a favore, però
ritengo che questa legge per i motivi già espressi la volta scorsa,
non porterà niente a difesa della natura, anzi creerà ancora
maggiori problemi, pertanto il nostro voto non può che essere
contrario. Faccio un invito agli organi di informazione che ci
ascoltano, che facciano sapere alla gente di questa legge perché la
gente deve conoscere i disegni di legge che approviamo qui, che poi
ricadranno sulle loro spalle.
Presidente Ha chiesto la parola il Consigliere Parisi.
Parisi (VAP) Solo per dichiarare la mia astensione al disegno di
legge. Come ho già detto anche nel passato Consiglio, quando
abbiamo discusso dell'altra proposta di legge, ritengo che questo
modo di operare non sia quello più idoneo. Credo che ad affrontare
queste problematiche a livello settoriale e pensando di risolvere i
problemi ambientali solo attraverso le gabelle, sia completamente
sbagliato. Credo anche che si andranno a creare dei problemi a
coloro che poi dovranno subire le conseguenze di questi
provvedimenti.
Sono convinto che per risolvere i problemi ambientali ci siano
altri sistemi. Per quanto riguarda le vallate, tenuto conto che
questo disegno di legge è stato fatto solo per far fronte
all'esigenza del comune di Courmayeur, poteva essere un
provvedimento. assunto dal sindaco di Courmayeur, senza con questo
coinvolgere gli altri sindaci delle altre località della Valle
d'Aosta, che probabilmente non faranno mai uso di questa legge.
Non so se questa legge avrà una fase successiva, dopo la
bocciatura che aveva subito dalla Commissione di Coordinamento,
però credo che non siano questi i metodi migliori, anche se
riconosco all'Assessore delle buone intenzioni per cercare di
risolvere i problemi ambientali, per raggiungere i risultati che
vogliamo raggiungere. A questo credo seguiranno altri
provvedimenti, molto più pesanti, i cui riflessi travalicheranno i
confini della Valle d'Aosta. Ne discuteremo in futuro, quando sarà
all'ordine del giorno l'altro disegno di legge, concernente la
tariffa per gli autotreni.
Presidente Pongo in votazione l'emendamento proposto dal
Consigliere Perrin J.C., che recita:
Emendamento Articolo 3: A l'alinéa 4, lettre c), point 4, après
les paroles "tariffa d'uso" ajouter les paroles "e dei proprietari
di beni immobili situati nella zona stessa".
Presenti: 27
Votanti: 26
Favorevoli: 21
Contrari: 5
Astenuti: 1 (Aloisi)
Il Consiglio approva
Presidente Pongo in votazione l'articolo 3 nel testo così
emendato:
Articolo 3 (Tariffa d'uso)
1. La tariffa d'uso per l'ingresso e la circolazione su talune
strade di competenza comunale o regionale è istituita con
deliberazione dei competenti organi comunali e regionali e
dev'essere:
a) commisurata all'effettivo utilizzo delle strade sottoposte a
pedaggio;
b) flessibile per orario, zona, modalità dello spostamento,
mezzo di trasporto utilizzato.
2. Il sistema di tariffa d'uso può essere permanente o
temporaneo, variabile come ammontare nella giornata o nel periodo
di applicazione e rispondente quanto più possibile alle esigenze
dell'utenza del trasporto.
3. Non può essere istituita una tariffa d'uso sulle strade o
tratti di esse su cui non siano previsti mezzi di trasporto
pubblico alternativo.
4. Con i provvedimenti di cui al comma 1 sono individuati:
a) il sistema di riscossione del pagamento;
b) il sistema di vigilanza sul pagamento, anche mediante
utilizzo degli ausiliari del traffico;
c) le categorie dei veicoli esentati, tra i quali, in
particolare:
1) i veicoli riservati a servizi di polizia e di soccorso di cui
all'articolo 373, comma 2, del decreto del Presidente della
Repubblica 16 dicembre 1992, n. 495 (Regolamento di esecuzione e di
attuazione del nuovo codice della strada), nonché i veicoli che
svolgono servizi di pubblico interesse;
2) i veicoli utilizzati dagli esercenti la professione
sociosanitaria nell'espletamento delle proprie mansioni;
3) gli autobus che svolgono servizio pubblico, e i veicoli con
persone di limitata o impedita capacità motoria, adeguatamente
individuati;
4) i veicoli dei residenti nella zona servita dalla strada o
tratto di essa su cui si applica la tariffa d'uso e dei proprietari
di beni immobili situati nella zona stessa;
5) i veicoli degli operatori economici della zona servita dalla
strada o tratto di essa su cui si applica la tariffa d'uso, dei
loro fornitori e dipendenti, nonché dei turisti che pernottano
nelle strutture ricettive della zona stessa.
Presenti: 29
Votanti: 27
Favorevoli: 21
Contrari: 6
Astenuti: 2 (Aloisi, Parisi)
Il Consiglio approva
Presidente Pongo in votazione il disegno di legge nel suo
complesso:
Presenti: 29
Votanti: 27
Favorevoli: 21
Contrari: 6
Astenuti: 2 (Aloisi, Parisi)
Il Consiglio approva
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK