Consiglio Regionale della Valle d'Aosta - Oggetto del Consiglio n. 3701 del 6 giugno 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3701 del 6 giugno 2024 - Resoconto
OGGETTO N. 3701/XVI - Interrogazione: "Notizie relative
all'elenco completo delle associazioni ambientaliste riconosciute e
aventi sede sul territorio regionale".
Marguerettaz (Presidente) -
Passiamo al punto n. 23
all'ordine del giorno. Per la risposta, la parola all'assessore
Sapinet.
Sapinet (UV) -
Grazie collega che chiede "se vi sono
stati sviluppi nella redazione dell'elenco completo delle
associazioni ambientaliste riconosciute e aventi sede sul
territorio regionale". In relazione al quesito, aggiorno in merito
alla definizione di quest'elenco completo e periodicamente
aggiornato dalle associazioni ambientaliste riconosciute e aventi
una sede sul territorio regionale. Ricordo che quest'attività, che
può sembrare in apparenza anche semplice, comporta un'attenta
analisi che deve coinvolgere i vari settori e le diverse strutture
che si occupano di tematiche ambientali all'interno
dell'Amministrazione regionale, analisi che è in corso, così come
il confronto con i referenti regionali delle associazioni
riconosciute a livello nazionale, per concertare le tematiche
effettivamente seguite di interesse per ciascuna associazione.
Dalle analisi effettuate sino ad oggi, anche verificando i
supporti del Ministero dell'ambiente e della sicurezza energetica,
risultano ben 77 associazioni di protezione ambientali riconosciute
a livello nazionale.
Al di là poi della definizione, l'elenco comprende associazioni
con le finalità le più varie, anche su temi che possono riguardare
marginalmente la nostra realtà e le nostre caratteristiche.
Sarebbe nel caso possibile mandare un'apposita comunicazione a
tutti questi enti per verificare la presenza di una loro sede sul
territorio regionale ma probabilmente non arriveremmo a creare
quella vera rappresentanza che vogliamo, visti anche i
trascorsi.
L'elaborazione di un elenco crediamo che non debba essere
un'azione solo fine a sé stessa. A nostro avviso - e credo che
concorderà -, quest'operazione è utile al coordinamento tra le
associazioni di protezione ambientale presenti, affinché diventi
un'opportunità per le associazioni stesse di promuovere comunque
azioni maggiormente significative.
Per quanto riguarda il carico di lavoro delle strutture
dell'Assessorato - ma lo sa bene avendo ricoperto il ruolo prima di
me -, va detto che sono impegnate in numerose attività ad alta
priorità, con scadenze immediate, spesso determinate a livello
nazionale o anche a livello europeo; hanno momentaneamente dovuto
far convergere l'attività del Dipartimento su tematiche che, in
questo momento, sono sicuramente prioritarie.
Io la ringrazio per aver portato il tema, posso garantire che
lavoreremo in questa direzione per riuscire, compatibilmente con i
carichi di lavoro e con le altre scadenze, a redigere, nel modo più
preciso possibile, quest'elenco.
Presidente -
Per la replica, la parola alla collega
Minelli.
Minelli (PCP) -
Grazie Assessore. Come lei ricorderà, io
avevo fatto un'interpellanza a fine dicembre chiedendo informazioni
su queste associazioni. Nell'occasione lo chiedevo perché dovevano
essere state interpellate per la presentazione delle candidature
per il rinnovo del Consiglio di amministrazione del Parco del Mont
Avic e avevo appunto chiesto se c'era l'intenzione di redigere un
apposito elenco aggiornato delle associazioni riconosciute e aventi
sede sul territorio regionale, perché questo era il requisito
secondo il quale poi si aveva diritto di presentare la propria
candidatura. L'Assessore in quell'occasione aveva risposto che la
richiesta era condivisibile e mi aveva anche detto che si stava già
lavorando in quel senso, quindi l'interrogazione che abbiamo
presentato aveva esclusivamente lo scopo di fare il punto della
situazione a sei mesi di distanza.
Io sono perfettamente cosciente del fatto che l'organico
dell'Assessorato è quello che è e anche del fatto che ci siano
delle priorità, e sicuramente condivido il fatto che ci siano
priorità altre rispetto a questa redazione di un elenco; però a sei
mesi di distanza io credo che sia opportuno fare almeno una
verifica per quelle associazioni di cui si hanno già tutti i dati e
che - lo avevo rilevato allora - non sono più tutte in possesso dei
requisiti: c'erano associazioni che avevano perso la loro sede,
parlo del WWF per esempio, che un tempo l'aveva e poi non più,
quindi non rientra in quell'elenco di soggetti con i requisiti
stabiliti dalla normativa.
Lei dice: "Dalle analisi effettuate, ci sono settantasette
associazioni a livello nazionale", ma io sto parlando di una
situazione a livello regionale, e anche quelle di cui sono certa
l'Assessorato ha i contatti, non è però assicurato che abbiano i
requisiti. Allora almeno si potrebbe cominciare da quelle, perché
non sono settantasette, sono molte di meno, si tratta di mandare
una
mail
a queste associazioni di cui si hanno comunque
praticamente tutti i riferimenti, e quelli che non si hanno è
facile reperirli anche contattando le altre associazioni. Dopodiché
questa è una cosa piccolina, ma ha un senso soprattutto nel momento
in cui ci deve essere, a mio avviso, una collaborazione stretta tra
l'Assessorato dell'ambiente, quindi quello che si deve occupare
anche e soprattutto di tutela del territorio, e le associazioni che
fanno la stessa cosa. La mia sollecitazione quindi è ad andare in
questo senso rispettando comunque il lavoro degli uffici che so
essere importante; questa però, secondo me, è una cosa piccolina
che si può fare senza grande fatica rispetto a molte altre che
richiedono un impegno e anche un'attenzione maggiore.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK