Consiglio Regionale della Valle d'Aosta - Oggetto del Consiglio n. 448 del 25 marzo 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ENERGIA
Energia idroelettrica
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 448 del 25 marzo 2021 - Resoconto
OGGETTO N. 448/XVI - Interpellanza: "Intendimenti per il
rispetto della scadenza del termine per l'emanazione di una
disciplina regionale sulle procedure di assegnazione delle
concessioni di grandi derivazioni d'acqua a scopo
idroelettrico".
Bertin (Presidente) -
Passiamo al punto n. 36 all'ordine
del giorno. La parola al consigliere Aggravi.
Aggravi (LEGA VDA) -
Questa interpellanza vuole
riprendere la tematica che abbiamo già avuto in varie occasioni in
modo di trattare relativamente alle procedure di assegnazione delle
concessioni idroelettriche.
Ci sono fondamentalmente due riferimenti normativi che vanno
considerati: uno riguarda quello del decreto legislativo n.
135/2018, che è stato poi convertito nella legge n. 12 sul 2019,
che riportava: "Disposizioni urgenti in materia di sostegno e
semplificazioni per le imprese e la Pubblica Amministrazione",
quello che viene chiamato decreto semplificazioni. In questa
disciplina si è consolidata appunto la previsione che le
concessioni idroelettriche, ovvero il quadro normativo generale
relativo sulla gestione delle concessioni idroelettriche fosse
rinviato alle Regioni per quello che riguarda principalmente i
criteri di assegnazione, quindi sostanzialmente si passa alle
Regioni questa previsione.
Successivamente non stiamo a sondare quelle che sono state le
evoluzioni sia della compagine di Governo e poi l'arrivo della
pandemia ma con un successivo D.L. n. 18/2020 all'interno
ovviamente di un decreto molto più corposo, poi convertito in
legge, la n. 27/2020, si è prorogato il termine per l'emanazione da
parte delle Regioni della disciplina sulle modalità e le procedure
di assegnazione delle concessioni di grandi derivazioni d'acqua a
scopo idroelettrico.
Chi, tra l'altro, viene dalla scorsa legislatura si ricorderà
che a un certo punto in quest'aula si discusse sull'opportunità di
fare in fretta e di definire una norma proprio per riuscire a
traguardare la previsione temporale definita da questi impianti
normativi, salvo poi, se non erro, era stata una Capigruppo,
verificare che, per quello che riguardava appunto le Regioni a
statuto speciale, ovviamente c'era un rimando successivo.
Rimane però il fatto che oggi questa problematica c'è ed è
presente ed è una sorta di spada di Damocle che pesa non soltanto
sull'Amministrazione, ma soprattutto, considerata la nostra
ulteriore specificità dove siamo anche al contempo non soltanto
deputati della gestione, almeno dal punto di vista della legge, dei
criteri di assegnazione delle procedure ma anche azionisti del
maggior gestore attuale di queste concessioni, con un
timing
che si sta sempre più riducendo, lo diciamo continuamente non
soltanto sulla definizione di questa procedura ma anche della
scadenza delle stesse concessioni. L'interpellanza vuole per
l'appunto comprendere quali siano le intenzioni del Governo
regionale per rispettare la prossima scadenza relativa alla
disposizione di cui alla già richiamata legge n. 27. Perché dico
che c'è una preoccupazione maggiore? C'è una preoccupazione
maggiore perché il quadro generale, al di là di quello che ho
citato, fa sì che la nostra Regione è sì titolare esclusiva di
quasi tutti i beni del demanio idrico, compresi quelli destinati a
sfruttamento idroelettrico, ma ha una potestà legislativa esclusiva
soltanto per ciò che concerne le acque pubbliche destinate a
irrigazione a uso domestico, a differenza - le citiamo sempre -
delle Province di Trento e Bolzano, noi quindi abbiamo una
competenza concorrente, non abbiamo appunto una competenza invece
più forte come quella di Trento e di Bolzano, in un panorama
regionale dove le varie Regioni si sono già dotate di un quadro
normativo regionale, che poi sappiamo benissimo non essere una
materia del tutto semplice perché su tutto questo caos che si sta
generando incombe anche una procedura europea sul discorso gare.
Tra l'altro - e qui lo dico con un po' di rammarico -, l'Italia su
questa materia è stata come al solito più realista del re
prevedendo la formula delle gare pubbliche - e di questo dobbiamo
ringraziare il decreto Bersani - rispetto ad altre realtà europee
dove si è preferito definire delle procedure più duttili o comunque
più inclini alla situazione vigente nel Paese in quel momento.
La seconda domanda dell'interpellanza invece non si lega alla
visione normativa generale ma a quello che questo Governo ha
scritto nel suo programma, l'ho già citato all'interno del
programma di legislatura, per quanto riguarda la Compagnia
valdostana delle acque e quindi la tematica delle concessioni, si
dice e si ipotizza la definizione di specifiche leggi regionali e
particolari procedure nella riassegnazione delle autorizzazioni per
le società che siano interamente pubbliche. A tal riguardo per
l'appunto vogliamo capire e vogliamo chiedere se si ritenga che
allo stato attuale delle cose lo strumento della norma di
attuazione possa consentire il rispetto del termine della legge n.
27 in materia di gestione delle procedure di assegnazione delle
concessioni. A fronte di questo chiediamo considerato che tempo fa
il Presidente annunciò e disse in quest'Assise appunto che c'era
stata, tra l'altro, un'interlocuzione con il Ministro degli affari
regionali, o se altri esponenti del Governo hanno avuto
interlocuzioni con il Governo centrale... vogliamo capire se questa
problematica è stata oggetto di interlocuzione considerato che - e
mi lego al discorso norma di attuazione - oggi in questo Consiglio
del 25 di marzo all'ordine del giorno non troviamo più
l'indicazione della nomina dei componenti di parte regionale per la
Commissione paritetica e senza tale Commissione le norme di
attuazione non si fanno, questo lo sappiamo benissimo.
Ricapitolando, abbiamo una scadenza definita dalla legge, che è
vero è stata continuamente rinviata, ma siamo in coda rispetto alle
altre Regioni rispetto a questo tipo di azione e soprattutto tra i
vari rischi che incombono - e che prevede il dettato normativo nel
caso in cui la Regione non adempia e non proceda in ciò -
ovviamente c'è il potere sostitutivo da parte dello Stato.
Quello che vogliamo è che si mettano in fila le scadenze e le
attività che la Regione può fare e soprattutto capire che idea ne
avete voi che siete al Governo di questo tema.
Dalle ore 09:55 riassume la Presidenza il presidente
Bertin.
Bertin (Presidente) -
Per la risposta, la parola
all'assessore Caveri.
Caveri (VdA Unie) -
Va detto che, da un certo punto di
vista, è del tutto evidente che la materia è e resta complessa,
soprattutto in una temperie non molto incoraggiante per il
regionalismo, come si è visto non solo dalla pronuncia della Corte
costituzionale sulla legge n. 11, ma dalla giurisprudenza della
Corte di questi ultimi mesi in cui la pandemia sembra quasi rendere
naturale un soffio centralistico. Peraltro sappiamo, per chi studia
i fenomeni della politica e dell'istituzione, che le emergenze
aiutano in qualche modo addirittura nei sistemi federalisti a un
irrigidimento dei Governi centrali.
È vero che l'instabilità politica nazionale, così come la nostra
instabilità politica, hanno in qualche maniera inciso e non si è
mai riusciti, malgrado gli sforzi di tutti i Governi regionali
precedenti, da una parte, a chiudere la partita delle norme di
attuazione e anche va detto - ed è anche interessante vedere come i
comportamenti dei singoli gruppi politici al Senato in particolare
- l'insuccesso nei tentativi di presentazione di emendamenti, che
in qualche maniera, se approvati, ci avrebbero reso la vita più
semplice: mi riferisco in particolare a quel possibile spostamento
della famosa data del 2029, in certi casi si è giunti proprio alla
votazione a Palazzo Madama e questi emendamenti per adesso sono
sempre stati respinti.
La scadenza ovviamente va rispettata, non si può correre il
rischio di trovarsi di fronte alla mancanza di una legge regionale
in materia, anche perché se noi non avessimo la legge regionale,
ovviamente si applicherebbero delle norme nazionali, quindi a
svolgere l'eventuale apertura della gara, che comunque dovrà
avvenire non molto oltre il 2023-2024 perché i tempi procedurali
sono complessi e già solo la scrittura... lei molto spesso rimarca
anche questa situazione di essere controllori-controllati, cioè è
possibile per noi fare il bando ma ci vogliono delle accortezze
particolari proprio per evitare che si possa pensare che chi fa la
gara in qualche maniera possa influirne il risultato a beneficio
della propria società, questo ovviamente sarebbe impensabile.
Ora, noi siamo impegnati nella verifica dei contenuti da
inserire nella legge regionale sulle concessioni idroelettriche
anche, come lei sa, consigliere Aggravi, sulla base dell'esperienza
di altre Regioni italiane che si sono viste impugnare le leggi
dello Stato per il non rispetto di taluni requisiti e sarà anche
interessante vedere, visto che queste sono leggi già impugnate,
quale sarà la giurisprudenza della Consulta, cioè sarà più vicina
alle Regioni o più vicina alla situazione di poteri e competenze
dello Stato?
Tenendo conto, come sanno coloro che qui in aula conoscono la
materia, che poi noi facciamo le gare e ci sono Paesi importanti
come i nostri vicini Francesi o anche altri Stati, come la
Germania, che le gare non le fanno in barba alle direttive
comunitarie, aprono procedimenti di infrazione e lì non si capisce
come mai i procedimenti di infrazione italiani finiscono
facilmente, la Corte europea di giustizia che ci condanna, e Paesi
che hanno mantenuto un monopolio stretto nel settore elettrico non
subiscono mai nessuna procedura di infrazione, oppure la subiscono
ma poi finisce
sine die
. Occorre quindi - e peraltro ci
dovrà essere la condivisione con il Consiglio - confezionare una
proposta di legge in grado di reggere alle eventuali censure e che
sia in grado di conciliare le esigenze regionali, pur nella
debolezza dello Statuto di autonomia sotto quel profilo, perché lei
ha fatto bene a evocare che le due Province autonome sono più
avanti da quel punto di vista, ovviamente bisogna rispettare tutti
i principi che sono di origine europea ma anche i criteri che sono
dettati dalla legge n. 12/2019.
Immaginando una gara fra le norme di attuazione e la legge
regionale, è del tutto evidente che, al di là della necessità, che
sicuramente si mantiene, della formazione della Commissione
paritetica, da qui al mese di maggio non si potranno immaginare
delle norme di attuazione. Sapendo che le norme di attuazione sono
comunque nelle fonti del diritto al di sopra di qualunque legge
regionale noi facessimo, però è del tutto evidente che non si può
non pensare che comunque le procedure per le concessioni debbono
passare attraverso una norma di attuazione, anche perché chi ha
esperienza qui dentro di norme di attuazione sa perfettamente che,
per grazia di Dio, le norme di attuazione sono il reale strumento
che rende dinamico lo Statuto di autonomia, perché in materie come
queste noi possiamo immaginare di avere un effetto elastico, cioè
di poter allargare molto di più i contenuti dei nostri poteri e
delle nostre competenze rispetto a quanto invece può avvenire con
una legge regionale, che molto facilmente, laddove ci fosse
qualunque sbavatura in questo periodo, verrebbe comunque impugnata
di fronte alla Corte costituzionale.
Un ultimo accenno ai rapporti con lo Stato centrale, in
particolare il senatore Lanièce sta seguendo questa questione,
sicuramente il presidente Lavevaz sotto il cui controllo... in
questo momento sto parlando delle interlocuzioni con il Governo
centrale... questa questione dell'idroelettrico e delle grandi
derivazioni d'acqua e delle loro concessioni diventa nei rapporti
politici con Roma un tema assolutamente centrale.
Chi, come lei, consigliere Aggravi, segue con attenzione anche
quello che scrivono Trento e Bolzano - noi abbiamo sempre questa
competizione - avrà notato un cambio di attitudine, nel senso che i
Sudtirolesi hanno avuto la proroga delle concessioni e quindi delle
nostre problematiche molto simpaticamente se ne fanno un baffo.
Molto diversa è la situazione di Trento, perché Trento per un certo
periodo ha fortemente nicchiato sul fatto di fare con noi sistema
su un allungamento del periodo delle concessioni, adesso mi pare
che il presidente Fugatti abbia invece fatto dichiarazioni
pubbliche molto importanti chiedendo che a loro stessi, e a noi per
trascinamento o per l'inverso, venga concessa una proroga com'è già
avvenuto per Bolzano. I Sudtirolesi riescono sempre anche per il
peso politico che hanno ma anche va detto per la garanzia
internazionale, noi ogni tanto sottostimiamo questa questione della
garanzia internazionale, credo di far sorridere il senatore
Rollandin, che ricorderà quando nelle discussioni parlamentari si
arrivava al "calor bianco" e i Sudtirolesi dicevano: "noi domani
andiamo a pranzo con l'Ambasciatore austriaco e poi sarà Vienna a
intervenire su Roma". Noi quindi ogni tanto ci dimentichiamo che
questo particolare di un autonomismo che non deriva solo dalla loro
forza, ma deriva dalla scelta negli anni Sessanta dell'Austria di
adire addirittura alle Nazioni Unite per il famoso pacchetto che
poi loro vararono ma loro hanno dei difensori, noi siamo difensori
di noi stessi, loro hanno uno Stato europeo che li tutela. Non per
fare l'invidioso o il geloso della situazione, noi credo che siamo
abbastanza grandi per poterci anche difendere da soli ma comunque
il loro quadro giuridico è più rassicurante.
Per concludere quindi sicuramente questa legge va presentata,
questa legge non può essere considerata sufficiente, per essere
sicuri ci vuole sicuramente una norma di attuazione, ci vuole anche
una riflessione seria nel rafforzamento di CVA. È per questo che
noi continuiamo a dire che dobbiamo uscire dalla Madia, perché
sennò la fragilità di CVA negli investimenti nel settore delle
rinnovabili rischia di restare forte nel momento in cui le norme
della Madia l'hanno ingessata e a poco per adesso consola il fatto
che ci pare di capire, come giustamente si evince dalle discussioni
nazionali, che il Governo Draghi probabilmente su questa camicia di
forza che è stata messa alle partecipate pubbliche con la Madia
prima o poi qualche passo indietro dovrà essere fatto perché oggi
oggettivamente queste aziende sono sul mercato in una situazione di
handicap.
Presidente -
Per la replica, ha chiesto la parola il
consigliere Aggravi, ne ha facoltà.
Aggravi (LEGA VDA) -
Vede, Assessore, su questa tematica
come anche su altre ma in particolare su questa parlare di Trento e
di Bolzano, secondo me, è un po' fuorviante per quello che abbiamo
detto prima, in particolare perché il Südtirol sappiamo è
sostanzialmente arbitro, a Trento sono più o meno tra noi e Bolzano
e quindi hanno due situazioni di partenza molto diverse, poi a
Trento c'è tutta una grossa tematica sul discorso delle opere
asciutte che li sta tenendo molto occupati.
Noi invece siamo passati da una situazione di forza dove eravamo
i concessionari, i proprietari della società di gestione e
quant'altro a una situazione di debolezza dovuta sicuramente alle
maglie della Madia, ma anche al mutato contesto di tutto quello che
è ovviamente il mondo del mercato dell'energia e non soltanto.
Spesso e volentieri su questa tematica si parla soltanto, e
l'abbiamo anche visto nelle interlocuzioni che ha avuto il Senatore
nella sua sfortunata missione di salvataggio del Conte 2, degli
emendamenti alla Madia e capisco che nell'opinione pubblica è un
tema molto complesso quello di parlare delle concessioni, ma io
posso avere una società performante senza il nome della Madia ma,
se poi non ho risolto il problema concessorio, abbiamo un altro
problema. Apprezzo nella sua risposta questo doppio binario
relativamente al dire da un lato dobbiamo lavorare alla legge e,
ripeto, oggi è il 25 marzo, poi magari ci stupite ma, secondo me, i
tempi sono molto stretti e spero davvero che una legge di questo
tipo non venga lanciata nelle Commissioni e portata in Consiglio in
fretta e furia, sia perché c'è una tematica tecnica, come lei
ricordava, molto complessa, ma, secondo me, considerati i tempi, è
necessario legiferare. Poi, purtroppo, come le altre Regioni,
apriremo sicuramente un contenzioso, ovvero anche una trattativa
con lo Stato e forse se tutte le Regioni riuscissero a capire che,
considerate le impugnative, però insieme possano per quota parte
costruire, fare
lobby
in senso positivo su questo tema,
sarebbe molto più importante considerato poi l'impostazione
europea... e qui Bersani ha dimostrato all'epoca, poi usiamo il suo
nome perché il decreto porta il suo nome... ma quello che lei
ricordava della problematica europea, al di là delle garanzie
internazionali, è che noi siamo stati più realisti del re e fa
strano perché sicuramente Bersani è meno liberista del
sottoscritto.
Detto questo, così è e su questo aspetto dobbiamo lavorare.
Ripeto: io mi auguro che una legge di questo tipo venga ben
valutata e considerata e soprattutto che da parte del Governo si
faccia un po' ordine, mi si permetta, nella confusione del
paragrafo relativo a questa tematica che avete riportato, perché si
va a mischiare la norma di attuazione, il futuro aziendale di CVA,
perché CVA ha un futuro aziendale che va valutato al di là della
procedura concessoria, e quindi io mi auguro che prima o poi questo
testo possa essere vagliato dalla Commissione competente e dal
Consiglio.
Dall'altro lato, però, c'è un aspetto che, secondo me, vale la
pena sottolineare: la debolezza del nostro Statuto di autonomia e
la forza o, meglio, la duttilità delle norme di attuazione. Forse
anche se qualche articolo potesse essere toccato dall'impugnativa
potrebbe anche fare scuola, essere utile, e qua lo credo veramente,
per aprire uno spiraglio di discussione anche a livello romano e
favorire forse quella diplomazia necessaria che non soltanto alla
Valle d'Aosta potrebbe essere utile ma a tutte le Regioni, io dico
principalmente quelle dell'arco alpino, perché sappiamo che
l'idroelettrico è sostanzialmente concentrato nella parte alta del
Paese Italia.
Sul resto io, ripeto, mi auguro poi in parallelo che si possa
riaprire - lo dico per l'ennesima volta - anche una discussione sul
futuro di CVA, perché il lavoro fatto nella scorsa legislatura,
ancorché travagliato e ancorché fermato, è necessario che vada
valutato perché è l'
asset
forse più importante che la
Regione ha e che ha un futuro... oggi, purtroppo, vuoi per il
dettato normativo, vuoi per la scadenza delle concessioni ma
soprattutto vuoi perché non si è deciso che strada prendere, è più
in difficoltà rispetto a un passato sostanzialmente
monopolista.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK