Consiglio Regionale della Valle d'Aosta - Oggetto del Consiglio n. 150 del 22 ottobre 2008 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
INFORMAZIONE
Sistema informativo
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 150 del 22 ottobre 2008 - Resoconto
OGGETTO N. 150/XIII - Interpellanza: "Piano di investimento
per lo sviluppo delle nuove tecnologie informatiche nella
Regione".
Interpellanza
Considerato l'ingente investimento fatto dalla Regione
Autonoma Valle d'Aosta per lo sviluppo delle tecnologie sul
territorio valdostano;
Evidenziata la necessità di una maggiore qualità delle
connessioni a larga banda (ADSL) e le ricadute in termini di
servizio ai cittadini e alle imprese;
Preso atto delle deliberazioni di Giunta e della manifesta
volontà di ulteriori investimenti per lo sviluppo del sistema di
trasmissione a fibre ottiche annunciata dall'Amministrazione
regionale;
il sottoscritto Consigliere regionale
Interpella
la Giunta regionale al fine di conoscere:
1) il piano di investimenti previsti per il raggiungimento
della copertura efficiente sul territorio regionale del servizio di
connessione a larga banda;
2) i dati circa l'attuale situazione di copertura e i livelli
di velocità del servizio;
3) le motivazioni e gli intendimenti circa l'annunciato
interesse per lo sviluppo del piano a fibre ottiche in
considerazione dei costi dei disagi per l'attuazione in relazione
alle nuove tecnologie wireless, wifi, HSPDA.
F.to: Lattanzi
Président
- La parole au Conseiller Lattanzi.
Lattanzi (PdL)
- Grazie, Presidente. In queste settimane
stiamo vivendo crisi finanziarie importanti; molti economisti e
personaggi importanti... l'ultimo, il Governatore della Banca
d'Italia, Draghi, ha cominciato a riflettere sui possibili risvolti
di questa crisi finanziaria sulla crisi economica e tutte le
istituzioni sono impegnate ad affrontare questa crisi per dare un
futuro a questo Paese e anche a questa Regione. Dico questo perché
gli investimenti, che di conseguenza l'amministrazione e la Giunta
anche in Regione vanno a fare, dovrebbero essere orientati a questa
cosa, e quando ho visto la deliberazione degli investimenti
riferiti allo sviluppo della larga banda in Val d'Aosta, il mio
pensiero è andato subito a qualche settimana fa, quando mi pare una
ventina di milioni di euro venivano riconfermati in termini di
investimento su INVA, la società di informatica regionale a
partecipazione pubblica, che si occupa dello sviluppo della
tecnologia all'interno dei palazzi istituzionali, fra le
istituzioni. Commentavamo insieme come tutto questo investimento e
questo sviluppo ancora non si rivolgesse ai cittadini, che erano
fuori da queste istituzioni.
Invece le notizie dei giorni scorsi della Giunta e del piano di
investimento di circa 4-5 milioni di euro per lo sviluppo della
larga banda, questo è qualcosa che tocca lo sviluppo delle
opportunità per i cittadini, per le aziende, per le imprese per
poter avere una speranza di partecipare a quel futuro che tutti
attendiamo essere migliore del presente. Proprio alla luce di
quegli investimenti, vorrei poter condividere con il Consiglio
regionale la logica che sta alla base di queste scelte e di questi
investimenti. La larga banda è certamente l'opportunità per rendere
più competitive le aziende, ma anche facilitare il rapporto dei
cittadini con le istituzioni e dei cittadini fra di loro.
In questi giorni stiamo osservando lo straordinario successo di
Facebook
, questo sito
blog
che mette in contatto le
persone e che ha avuto un successo straordinario con il 921% di
incremento, sono più di 1.200.000 gli italiani che si affacciano a
conoscersi in un nuovo sistema di comunicazione. Qualcuno vede
questi nuovi fenomeni con paura, qualche altro con titubanza o con
scetticismo, un po' come si fece quando nacque la televisione in
Italia nel 1958 (anno della mia nascita): chi vedeva la televisione
pensava che la televisione avrebbe drogato i cittadini
costringendoli a stare molte ore di fronte a questo schermo, prima
in bianco e nero e, poi, a colori. In realtà lo sviluppo delle
tecnologie permette degli avanzamenti culturali importantissimi,
permette di avere le informazioni, la libertà di connessione e
nella nostra regione gli investimenti finora fatti non hanno ancora
permesso a tutta la popolazione valdostana di accedere a questa
opportunità di sviluppo.
Volevo quindi chiedere alla Giunta di illustrarci meglio il
piano di sviluppo, gli obiettivi strategici, che cosa ci possiamo
aspettare, anche in riferimento alle scelte che si stanno facendo,
perché negli investimenti della scorsa settimana si leggeva di un
investimento importante in fibre ottiche, che certamente è
un'opportunità per aumentare la velocità delle connessioni, ma
altrettanto si parla di
wireless
, di Wi-Fi, ormai le
chiavette imperano, USB, per potersi connettere in UMTS piuttosto
che in HSDPA, tutte opportunità di connessione veloce sulle quali
credo si stia riflettendo e vorrei sapere dalla Giunta quali sono
le visioni rispetto a questi investimenti, i ritorni che ci si
aspetta e, soprattutto, i tempi con i quali i cittadini valdostani
possono vedere i ritorni da questi investimenti. Attendo la
risposta.
Président
- La parole au Président de la Région,
Rollandin.
Rollandin (UV)
- Credo sia condivisibile la
preoccupazione che è stata espressa nel merito di possibili ritardi
nell'ambito di una giusta rete di collegamento, che sicuramente
nella nostra regione è più difficile che da altre parti per le
ovvie condizioni geografiche. Su questo e sull'utilizzo di questi
strumenti che si riferiscono alla banda larga... qui sappiamo che,
seppure in poco tempo, si è già sviluppato un dibattito molto
attento sulle varie possibilità operative, sull'utilizzo, sulle
forme e sulle modalità con cui ci può essere una crescita di
informazione, una maggiore attenzione alla possibilità di
interconnettere con questi sistemi e quindi di fare un'evoluzione
sostanzialmente positiva nell'ambito di quella che è prima di tutto
una informazione e poi una interconnessione che ha dei vantaggi e
delle prospettive anche di lavoro e di diffusione della possibilità
di presentare prodotti, presentare la parte turistica o quella
ambientale; in breve, tutto quello che è il sistema attualmente
esistente.
Non possiamo quindi che condividere questa preoccupazione e, per
quanto riguarda i programmi - torno alle domande puntuali -, in
merito alla prima domanda:
"i
l piano di investimenti
previsti per il raggiungimento della copertura efficiente sul
territorio regionale del servizio di connessione a banda
larga"
, voglio sottolineare che l'attuale piano di investimenti
è incentrato ad oggi principalmente sui fondi provenienti dal POR
2007-2013 del Fondo europeo di sviluppo regionale - piano di cui
abbiamo aggiornato e presentato i vari progetti pochi giorni fa con
gli aggiornamenti -, asse 3, (perché questo segue diversi filoni,
questo dell'informatizzazione è l'asse 3) relativo al "Sostegno
alla copertura del territorio con la banda larga e con nuove
tecnologie dell'informazione e della comunicazione" per un
ammontare di circa 4 milioni di euro. La previsione progettuale
complessiva per il potenziamento delle dorsali in fibra sul
territorio regionale, da effettuarsi nei prossimi 4-5 anni, è pari
a circa 14 milioni di euro. Sotto questo profilo è in atto una
collaborazione interessante fra il progetto già a suo tempo
iniziato dall'Amministrazione regionale e che si sta completando
inserendosi in questo discorso specifico di progetto europeo, con
la collaborazione di una partecipata regionale, CVA, nel senso che
per quanto riguarda la possibilità di prevedere delle basi per la
stesura della fibra ottica, si possono utilizzare le condotte già
esistenti lungo le valli laterali, in quasi tutte, che possono
quindi dare certezza di interconnessione e accelerare tutte le
procedure, che invece si dovrebbero ipotizzare per stendere la
fibra ottica. Sotto questo profilo c'è quindi un interessante
progetto già in atto che si dovrà completare nei tempi che ho
detto.
I
"dati circa l'attuale situazione di copertura e i livelli
di velocità del servizio"
: qui riferisco i dati tecnici che mi
sono stati forniti. I dati riguardanti l'attuale situazione di
copertura e i livelli di velocità del servizio derivano dalle
informazioni provenienti da Telecom. Ad oggi circa il 96% della
popolazione che dispone di telefonia fissa è nelle condizioni di
sottoscrivere un abbonamento ADSL e il tasso di adesione al
servizio è attualmente di circa il 30%. Relativamente alla velocità
del servizio, in 46 Comuni è disponibile l'ADSL di seconda
generazione, con una velocità da 2 a 7
Megabyte
al secondo;
in 24 Comuni è disponibile l'ADSL di prima generazione, con una
velocità pari a 640
Kilobyte
al secondo; infine 4 Comuni non
sono ancora coperti da accesso ADSL (Allein, Introd, Ollomont e
Pontboset). Va inoltre ricordato che alcuni Comuni sono coperti da
servizi erogati da operatori che utilizzano tecnologie
wireless
(WISP), che spesso operano in parziale
sovrapposizione alle coperture offerte via cavo e con velocità
variabili tra 1 e 5
Megabyte
al secondo. Le coperture
offerte dagli operatori di fonia mobile sono per lo più posizionate
su aree urbanizzate e sulle località turistiche. Rispetto a questo
tipo di copertura, il Dipartimento innovazione e tecnologia, al
fine di disporre di tutti gli elementi per effettuare un'attenta
pianificazione degli investimenti dell'Amministrazione regionale,
sta completando con gli operatori il quadro delle aree di copertura
di questi impianti.
Le
"motivazioni e gli intendimenti circa l'annunciato
interesse per lo sviluppo del piano a fibre ottiche in
considerazione dei costi dei disagi per l'attuazione in relazione
alle nuove tecnologie wireless, wifi, HSDPA"
: la motivazione
per lo sviluppo di infrastrutture in fibra ottica prende deriva
dalla considerazione universalmente condivisa che i servizi
Internet del prossimo futuro richiederanno velocità superiori ai 10
Megabyte
al secondo, tendenzialmente sempre più vicine ai
100
Megabyte
al secondo. Tali esigenze richiedono
necessariamente la presenza di dorsali - quello di cui stiamo
parlando - ad altissima velocità, cioè dei "collettori" in grado di
raccogliere il flusso di connettività proveniente dalle utenze e di
convogliarlo verso i nodi nazionali di smistamento del traffico
Internet. Questa esigenza, tra l'altro, è alla base dei contenuti
del documento di programmazione economica recentemente approvato
dal Governo italiano che prevedono finanziamenti e semplificazioni
amministrative per la posa di reti in fibra da parte degli
operatori.
La situazione in Valle d'Aosta, come noto, è che le vallate
laterali del territorio regionale sono prive di infrastrutture di
tale tipo e quindi sicuramente in condizione di fallimento di
mercato rispetto ai piani di investimento degli operatori - gli
operatori singoli non vanno ad investire nelle valli laterali
perché il flusso non è paragonabile al ritorno dell'investimento,
soprattutto per quanto riguarda il discorso infrastrutturale di
seconda generazione, ed ecco il perché del programma regionale. Le
tecnologie
wireless
, pertanto, sono sicuramente valide ed
efficaci per la copertura del cosiddetto "ultimo miglio", cioè in
termini semplici per il collegamento dell'utente domestico finale
con la più vicina centrale telefonica, ma è comunque necessario
predisporre sul territorio, ed in modo capillare, dei punti di
prelievo di banda - le dorsali di fibre ottiche oggetto
dell'interpellanza - per poter alimentare sia le tradizionali
centrali telefoniche afferenti ai tradizionali operatori fissi, sia
i tralicci che ospitano le antenne degli operatori WISP e di
telefonia mobile. Tali dorsali dovranno, ovviamente, garantire
neutralità tecnologia e parità di condizioni di accesso per tutti
gli operatori interessati, quindi la possibilità di orientarsi
verso questo strumento. Allo stesso tempo, l'obiettivo è quello di
limitare i disagi alla popolazione sfruttando al massimo le
infrastrutture, in questo caso la parte delle tubazioni delle
centrali esistenti e la programmazione dei piani di lavori stradali
e di urbanizzazione a livello regionale e comunale per posare
ulteriori cavidotti utilizzabili per la posa di fibra. In questo
modo inoltre si limiteranno in modo significativo opere di scavo
espressamente eseguite per la realizzazione delle
infrastrutture.
Su questo tema credo di aver detto quali sono gli orientamenti
su cui si andrà ad investire molto, perché credo che questo vada
nella direzione sollecitata: quella di capire quali sono le
modalità e i tempi.
Président
- La parole au Conseiller Lattanzi.
Lattanzi (PdL)
- Grazie, Presidente. Ringrazio il
Presidente Rollandin ed esprimo soddisfazione per la qualità e il
contenuto della risposta.
Condivido che la nostra regione, proprio per la sua struttura
morfologica, abbia la necessità di puntare su strumenti
diversificati di opportunità di connessione a larga banda, perché -
come diceva giustamente il Presidente - non ci sarebbero condizioni
economiche accettabili per quelle vallate che sono molto distanti
dalle dorsali, su cui invece le fibre ottiche ci porterebbero ad
avere l'opportunità di velocità che - come giustamente diceva il
Presidente - sono richieste nel prossimo futuro, ma già da oggi.
Ricordo che in termini tecnologici tre anni fa si diceva: "la
velocità raddoppia ogni tre anni"... oggi raddoppia ogni anno, per
cui abbiamo la necessità di rincorrere uno sviluppo tecnologico che
oggettivamente è difficile da rincorrere perché l'esponenzialità
dello sviluppo ci mette in condizioni di dover accelerare queste
cose. Credo che anche la quantità di danari investiti, 4 milioni
del Fondo europeo più i 14 per quanto riguarda lo sviluppo delle
fibre ottiche, possano essere una cifra adeguata a una condizione,
e qui esprimo una preoccupazione proprio per la velocità del tempo
che è determinante. Questi sono investimenti che non si possono
approcciare con lo stile classico dell'istituzione amministrativa,
politica, burocratica che ha tempi e modi che sono al di fuori di
un mercato, che evidentemente non ci lascia più tempo.
Noi, di tempo, ne parleremo molto nei prossimi mesi, perché sui
tempi di reazione e di capacità... leggevo su "Il Sole 24Ore" di
stamani come Ventimiglia stia lavorando su un polo di Hi-Tech di
alta tecnologia per attirare imprese e dotarle di strumenti
tecnologici avanzati... noi, questo discorso, lo sentivamo 15 anni
fa quando parlavamo della conversione dell'area Cogne... la
conversione è stata fatta e 200 miliardi sono stati spesi, l'area
Cogne è ancora vuota: questo perché non è sufficiente dire
"vogliamo investire nell'Hi-Tech", se quando si sono finiti i
lavori l'Hi-Tech è ormai obsoleto; quindi esprimo questa
preoccupazione. La quantità di denaro, per quanto posso
comprendere, posso ritenere che sia sufficiente a rendere la nostra
regione competitiva sulla larga banda e sulla velocità di
connessione, per imprese e per i cittadini in relazione con la
pubblica amministrazione, però i tempi di investimento - su questo
chiedo al Presidente un impegno particolare - non possono essere i
tempi classici della burocrazia regionale, altrimenti noi avremo
queste dorsali a fibra ottica e fra dieci anni, quando non saranno
più sufficienti, dovremo reinvestire e trovarci con degli
investimenti fatti, ma obsoleti, tenendo presente che il denaro è
pubblico e quindi abbiamo il dovere di investirlo al meglio.
Ringrazio il Presidente della risposta e sono soddisfatto.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK