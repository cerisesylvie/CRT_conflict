Consiglio Regionale della Valle d'Aosta - Oggetto del Consiglio n. 1160 del 12 gennaio 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ISTRUZIONE PUBBLICA
Personale docente e non docente
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1160 del 12 gennaio 2022 - Resoconto
OGGETTO N. 1160/XVI - Interpellanza: "Azioni poste in essere
per risolvere le problematiche inerenti la regolarizzazione degli
arretrati stipendiali ai docenti del Conservatorio
regionale".
Bertin (Presidente) -
Ritorniamo ora al punto n. 30
dell'ordine del giorno, come anticipato in precedenza. Per
l'illustrazione il consigliere Sammaritani.
Sammaritani (LEGA VDA) -
Passiamo, Assessore,
all'ennesimo capitolo della vicenda Conservatorio. Questa nasce dal
fatto che abbiamo esaminato la delibera 36 del 22 di dicembre dello
scorso anno, delibera del Cda dell'Istituto musicale pareggiato,
che ha come oggetto l'approvazione delle modalità di
regolarizzazione degli arretrati stipendiali. Abbiamo rilevato che
nel corpo di questa determinazione si evince l'esistenza di diffuse
situazioni di non corrette corresponsioni degli emolumenti
spettanti ai docenti del Conservatorio regionale. Fra queste
considerazioni si legge addirittura testualmente: "data l'estrema
complessità nell'individuazione dell'anno dello scaglione
retributivo di appartenenza dei singoli docenti alla data del 31
dicembre 2012", quindi stiamo parlando praticamente di dieci anni
fa.
Appresa informale notizia, a seguito di questa delibera, da
parte di alcuni docenti che dicono che stanno circolando voci
all'interno del Conservatorio inerenti la possibilità che alcuni di
loro o parecchi di loro siano tenuti a restituire al Conservatorio
somme di denaro a volte anche ingenti, per aver ricevuto un acconto
piuttosto generico qualche anno fa, interpelliamo l'Assessore per
sapere, intanto da cosa derivi questa dichiarata estrema
complessità nell'individuazione dello scaglione retributivo di
appartenenza dei singoli docenti alla data del 21 dicembre 2012 e
se tale situazione sia rapidamente rimediabile. Poi, se il Governo
regionale abbia considerato quali siano i possibili risvolti
economici e di contenzioso con i docenti derivanti da tale
situazione e quali siano le azioni che intende mettere in campo per
evitare ripercussioni negative sulle finanze regionali.
Presidente -
Per la risposta l'assessore Caveri.
Caveri (AV-VdA Unie) -
Comincio a impratichirmi delle
storie del Conservatorio, perché è come un dedalo, all'interno del
quale credo che lei stesso sia stato nel periodo in cui ha fatto
l'assessore. Devo dire di averne avuto piena consapevolezza anche
in occasione dei due incontri con le organizzazioni sindacali, che
si sono tenuti il 25 ottobre e il 2 novembre scorso, che servivano
per trovare, e l'abbiamo trovata, la conciliazione rispetto allo
stato di agitazione del personale del Conservatorio regionale.
Uno dei temi che è stato discusso è quello del riconoscimento
del servizio svolto in fine carriera e del correlato trattamento
retributivo. Devo dire che uno degli aspetti interessanti
dell'incontro è che, anche rispetto alle organizzazioni sindacali,
quando ho chiesto di avere dei numeri, cioè quante sono le persone
interessate a questa problematica, ognuna delle organizzazioni
sindacali rispondeva con dei numeri diversi. In quella sede ho
chiesto alle due parti che erano presenti, perché lei sa che c'era
questa procedura che si chiama "di raffreddamento", di avere con
chiarezza un censimento della situazione comprensivo delle singole
situazioni ancora aperte, per capire esattamente quello che lei ha
detto alla fine, cioè quanto costa avere chiarezza definitiva per
poter sanare la situazione? Perché in realtà una delle soluzioni
realistiche a questo problema il cui perimetro, lo ripeto, è al
momento ancora ignoto, nasce dalla famosa legge regionale numero 22
del 2012, in particolare dal comma 1 dell'articolo 8, quando si
dice: "Il personale assunto dalla Fondazione Maria Ida Viglino,
tramite procedure di tipo concorsuale, che al momento dell'entrata
in vigore della stessa legge regionale operava presso il
Conservatorio regionale con rapporto di lavoro a tempo
indeterminato, in appositi ruoli a esaurimento, è stato inquadrato
alle dipendenze del Conservatorio, mantenendo le funzioni e il
trattamento complessivo in godimento". Il legislatore non è stato
molto brillante nella scrittura di questa norma.
È ovvio che può esistere da parte della Regione una scelta di
modifica di questa legge, ma lei mi insegna che una legge deve
avere una copertura finanziaria. Quindi, la domanda che io ho posto
e il lavoro che si sta svolgendo è proprio di valutare la copertura
finanziaria e la disponibilità da parte della Regione a coprire
questa spesa, che oggi è indeterminata. Quanti sono? Sei, sette,
otto, nove, dieci, dodici? E per ciascuno di loro qual è l'importo
giusto, se noi cancellassimo questa norma mantenendo le funzioni e
il trattamento complessivo in godimento?
Fin qui è la parte mia di cui ho fatto una ricostruzione,
dopodiché naturalmente io mi sono informato, non essendo nel
consiglio di amministrazione del Conservatorio, su che cosa è
avvenuto. Anzitutto ho potuto registrare un certo dispiacere del
fatto che lei cita in premessa, cioè che alcuni docenti siano
venuti a conoscenza informalmente del fatto che esiste la
possibilità che somme di denaro debbano essere restituite al
Conservatoire. Questo perché la discussione che in quella sede è
stata fatta e che ha riguardato delle situazioni personali, è
sicuramente coperta dalla massima riservatezza. Non sto a spiegarle
come questi conteggi, che sono stati fatti dal consulente del
lavoro, siano veramente solo conosciuti dai componenti del Cda,
quindi chi ha messo in giro queste voci si assume comunque una
responsabilità del venir meno di dati di riservatezza che
riguardano le singole persone.
Noi sappiamo che la questione è stata affrontata più volte, c'è
stata anche una delibera del 18 luglio del 2019 in cui
sostanzialmente si era trovato un tentativo di conciliazione,
perché l'allora Cda deliberava di liquidare al corpo docenti una
somma a titolo di anticipo salva ripetizione, all'esito delle
verifiche, sugli aumenti retributivi statuiti dal contratto
collettivo nazionale di lavoro relativo al personale del comparto
istruzione e ricerca 2016-2018, sulla base di una serie di
prospetti provvisori. Tale deliberazione attribuiva ad alcuni
docenti somme a titolo di anticipo, ipotizzando peraltro possibili
ulteriori verifiche, e dava l'incarico a un giuslavorista che
individuasse la corretta base normativa per definire le posizioni
economiche del personale insegnante. Il giuslavorista concludeva
così: "Ora, a me pare che ai fini dell'individuazione della classe
di appartenenza dei singoli docenti transitati con passaggio
diretto dalla fondazione con decorrenza primo gennaio 2013,
l'Istituto musicale pareggiato per la Valle d'Aosta non possa
esimersi dal dare attuazione al disposto..." del famoso articolo da
me citato; "La norma infatti risulterebbe imporre il mantenimento
da parte dei docenti del trattamento complessivo, pertanto sia
giuridico che economico. La tesi pare confermata anche dal
comportamento assunto dalle parti", cito sempre il giuslavorista,
"che all'epoca non hanno proceduto alla stipula di nuovi contratti,
bensì è stato semplicemente effettuato un passaggio diretto dei
docenti dalla fondazione all'istituto".
Individuato il riferimento normativo per procedere a definire le
posizioni di ogni dipendente e per attribuire a ciascuno non solo
gli arretrati effettivamente dovuti, ma soprattutto la posizione
stipendiale aggiornata, problema irrisolto da un decennio, il Cda
con delibera 18 del 31 maggio 2021, incaricava un consulente del
lavoro di aggiornare, in tempi congrui, se necessario sulla base
dei criteri individuati a partire dal primo febbraio 2013, le buste
paga dei docenti, in considerazione degli incrementi retributivi
stabiliti dai contratti nazionali. Si precisa inoltre che il parere
del giuslavorista è stato presentato e discusso con le
organizzazioni sindacali. Dopo aver richiesto le buste paga di ogni
docente della fondazione, il consulente le ha analizzate per
pervenire all'individuazione dello scaglione corretto. Si tratta di
una mole impressionante di documenti, perché sono buste paga di
quaranta docenti dal 1995 al 2013.
Appare evidente da questa sommaria ricostruzione che, come la
mancata definizione del problema nei quasi dieci anni precedenti,
sia a livello giuridico che tecnico, abbia aumentato la complessità
della sua conclusione. Consapevole di dover affrontare questa
problematica nel rispetto del suo ruolo e dei lavoratori coinvolti,
il Cda ha ritenuto opportuno procedere con comunicazione ai singoli
docenti, affinché ognuno verifichi la propria posizione entro il 31
marzo del 2022, se del caso anche con l'ausilio delle
organizzazioni sindacali e di tecnici di propria scelta, per
addivenire a un confronto individuale che escluda la sussistenza di
eventuali errori materiali, data l'estrema complessità che non sto
a ripeterle. Conseguentemente lo stesso Cda ha poi deliberato il 22
dicembre scorso di dare mandato al direttore amministrativo, di
fornire a ogni docente il conteggio, come le ho detto, di procedere
alla disamina delle osservazioni e alla conseguente correzione di
eventuali errori.
Stante la normativa attuale e la complessità della vicenda
incagliata, perché non presa in carica dai Cda precedenti, gli
approfondimenti fatti e l'assoluta disponibilità, al riesame
documentale congiunto con i lavoratori, queste appaiono le sole
soluzioni possibili. Si ricorda ancora una volta che il dettato
giuridico risulta stringente rispetto al riconoscimento delle
posizioni economiche e che il Conservatoire non può che provvedere
al riconoscimento delle somme dovute a partire dal primo gennaio
2013, non essendo di sua competenza modificare quanto avvenuto in
maniera precedente.
Fermo restando, per rispondere all'ultima domanda, quanto già
chiarito sui risvolti economici, non si è ancora in grado di
valutare i contenziosi, perché non c'è ancora una documentazione
fattuale. Auspico, naturalmente, che sulla questione il
Conservatoire possa trovare una soluzione concordata con i
dipendenti e con i sindacati, proprio al fine di scongiurare
eventuali strascichi giudiziali. Ripeto, esiste una disponibilità
ad affrontare i casi che saranno più delicati, ma bisogna che
finisca questa vaghezza rispetto alle posizioni individuali; mi
auguro che questo entro poche settimane possa avvenire.
Presidente -
Per la replica il consigliere
Sammaritani.
Sammaritani (LEGA VDA) -
Grazie, Assessore, soprattutto
per la chiusura del suo intervento dove dà atto di questo impegno
formale, a questo punto, anche perché ormai non è più
procrastinabile la soluzione di questo problema.
Solo per ripercorrere brevemente per chi magari sta fuori. Lei
ha fatto dei cenni corretti a quelle che sono state le vicende
normative che si sono succedute, ma probabilmente tutto nasce dal
fatto che ci sono stati degli avvicendamenti di soggetti giuridici
diversi, a partire dal 1992 quando nasce la fondazione Istituto
musicale della Valle d'Aosta, che poi si dà uno statuto nel 1993,
sulla quale si innesta la legge statale n. 508 del 1999, quando lo
Stato riforma gli istituti musicali pareggiati e li fa diventare
conservatori, e in questo caso diventano AFAM. Così nasce tutta la
questione poi delle norme di attuazione che purtroppo, ancora una
volta bisogna lamentare, sono intervenute qui con tantissimo
ritardo, perché abbiamo otto anni dopo la norma di attuazione,
rispetto alla legge 508, e poi altri cinque anni dovranno passare
per arrivare finalmente alla legge regionale 22 del 2012, che dà
attuazione alla norma di attuazione, si perdoni il bisticcio ma è
così.
Quindi, tredici anni per arrivare a questo consolidamento dal
punto di vista normativo. Gli statuti che si sono succeduti
dell'istituto musicale pareggiato hanno sempre detto, e lei ha
citato quel parere del giuslavorista che ritengo corretto per
questo aspetto, che i passaggi sono avvenuti senza soluzione di
continuità, cioè il personale docente, attraverso queste norme
statutarie, ci dicono che passano con la situazione stipendiale
economica, ma anche di carriera che avevano prima della fondazione
in altri enti, altre scuole, e dopo invece nel passaggio successivo
dalla fondazione al conservatorio.
Questo è il quadro nel quale ci muoviamo. É censurabile il fatto
che siano passati altri dieci anni, dopo quella noma di attuazione
già arrivata in ritardo e quella legge 22 anch'essa in ritardo, per
poi regolarizzare queste posizioni, perché adesso è evidente che
dieci anni dopo diventa, come giustamente ha detto lei,
difficilissimo andare a ricostruire non soltanto il trattamento
economico, che io penso che per i docenti, almeno quelli con cui ho
avuto modo di parlare, alla fine è un fatto secondario, tutto
sommato. Questo perché, in fin dei conti e grazie a Dio, si tratta
di persone che amano quello che fanno, insegnano una materia che
sicuramente se non ami non puoi insegnare, perché la musica non è
la geografia o la storia che uno magari si adatta pure.
È proprio questo il tema. Per la mia formazione professionale
ogni tanto mi viene da pensare anche male: ma non è che il problema
anche della statizzazione non sia stato connesso a questo? Come
potevamo statizzare un conservatorio dove abbiamo i docenti e non
sappiamo neanche che carriera hanno fatto e come ricostruire le
loro carriere? Davvero è una situazione che bisogna prendere in
mano assolutamente con urgenza. Questo impegno che lei ha
manifestato io lo prendo come un impegno formale perché, come ha
visto, ormai da più di un anno sto dando testimonianza di questo,
seguo la vicenda del conservatorio, perché ci tengo che si diano
delle soluzioni finalmente a questi problemi che sono ormai
atavici. Spero che si riesca a dare una soluzione, perché qui ormai
sta diventando una sorta di romanzo d'appendice: io che faccio
queste iniziative, lei che giustamente e tutto sommato ammette che
i problemi ci sono e sono anche piuttosto seri da risolvere. È una
sorta di
feuilleton
che ormai speriamo vada verso la fine,
perché altrimenti questo romanzo diventa a tinte gialle e lo
potremmo chiamare "Il mistero della Torre dei Balivi", ma speriamo
che questo arcano noi lo si riesca a risolvere. Noi ci stiamo
provando con il nostro interesse, voi che siete al Governo, per
fortuna o purtroppo per voi, dovete riuscirci.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK