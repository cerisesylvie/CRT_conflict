Consiglio Regionale della Valle d'Aosta - Oggetto del Consiglio n. 1339 del 22 maggio 1985 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 1339 del 22 maggio 1985 - Resoconto
OGGETTO N. 1339/VIII - SITUAZIONE FINANZIARIA, PRODUTTIVA ED
OCCUPAZIONALE DELLE AZIENDE DEL GRUPPO BESSO.
(Interpellanza).
PRESIDENTE:
Do lettura dell'interpellanza presentata dai
Consiglieri Millet e Tonino:
INTERPELLANZA
RICORDATA la disastrosa situazione del gruppo tessile Besso che
fa affermare ai rappresentanti sindacali: "Forse soltanto la
richiesta di fallimento, che a giorni dovrebbe essere emessa dal
Tribunale di Aosta nei confronti del gruppo tessile di Hône, che
comprende quattro piccole aziende della Bassa Valle, potrebbe dare
nuove prospettive di occupazione alle 89 lavoratrici del gruppo,
che avanzano crediti di oltre cinque mensilità e sono in attesa di
vedersi accettare, con decorrenza dal primo maggio, la cassa
integrazione straordinaria".'
CONSIDERATO che viene anche avanzata l'ipotesi di una possibile
ripercussione della crisi su un'altra impresa, la Hôneconf,
staccatasi l'anno scorso dal Gruppo Besso e che occupa attualmente
64 lavoratrici;
i sottoscritti Consiglieri regionali del Gruppo
comunista
INTERPELLANO
l'Assessore all'Industria, Commercio, Artigianato e Trasporti
per sapere:
1) qual è la reale situazione finanziaria, produttiva ed
occupazionale delle varie aziende avviate dal Gruppo Besso;
2) quali proposte e quali iniziative avanza la Giunta regionale
per evitare una ulteriore perdita di posti di lavoro nella
zona.'
PRESIDENTE
: Ha chiesto di parlare il Consigliere Millet,
ne ha facoltà.
MILLET - (P.C.I.):
Con questa interpellanza abbiamo
voluto porre due questioni all'Assessore competente: con la prima
chiediamo di avere un quadro il più chiaro possibile della
situazione finanziaria produttiva ed occupazionale delle varie
aziende avviate dal gruppo Besso; con la seconda vogliamo sapere
quali proposte avanza la Giunta regionale per evitare una ulteriore
perdita di posti di lavoro nella zona di Hône, Donnas e
Pont-Saint-Martin.
E' a tutti nota la difficile situazione occupazionale e questa
interpellanza nasce proprio da alcune dichiarazioni dei giorni
scorsi, secondo le quali si aspettava il fallimento come
prospettiva di garanzia del posto di lavoro per le 89 lavoratrici
del gruppo; inoltre ci sono i riflessi che può avere tale soluzione
sulla Hôneconf.
Lo scopo di questa interpellanza è quindi di portare
all'attenzione del Consiglio questa realtà e di verificare se ci
sono le condizioni per dare un contributo positivo alla soluzione
di tale situazione.
PRESIDENTE
: Ha chiesto di parlare l'Assessore Lanivi, ne
ha facoltà.
LANIVI - (A.D.P.):
Circa le domande postemi
dall'interpellanza, il mio intervento vuole precisare quanto segue:
primo, l'attività è cessata in tutte le aziende che
complessivamente possiamo definire come gruppo Besso; secondo,
per quanto riguarda la situazione occupazionale e l'attuale
condizione delle lavoratrici e dei lavoratori di queste aziende,
nelle prime giornate di aprile è stata richiesta la Cassa
integrazione con decorrenza dal 1° marzo. Sulla situazione
finanziaria più generale, se richiestomi, potrei relazionare, anche
per certi motivi legati alla delicatezza della situazione del
gruppo Besso, in Commissione.
Posso dire che il tribunale ha nominato un ispettore e proprio
in questi giorni dovrebbero esserci degli sviluppi che
modificheranno un po' la situazione del gruppo Besso. Quindi dati
più precisi, che dovrebbero tenere conto di decisioni che vengono
prese proprio in questi giorni al di fuori di quest'aula ed al di
fuori della nostra volontà potrò fornirli in Commissione.
Per quanto riguarda invece le prospettive, come Assessorato
abbiamo, dal momento in cui questa attività ha denunciato i segni
preoccupanti di crisi, avviato trattative con i gruppi che offrono
garanzie sufficienti per una sostituzione. Tali contatti continuano
e dopo i primi no, dovuti anche alla delicatezza della situazione
del gruppo, abbiamo aperto nuove trattative con altri due gruppi,
uno piemontese e uno veneto.
Per quanto riguarda invece il discorso più generale, mi rifarei,
più che al discorso della zona, a linee di intervento generali
della Regione, che sono tre: uno, la ricerca di nuove iniziative
industriali in valle che dovrebbero insediarsi soprattutto nella
zona che in questo momento presenta punte di crisi più acute, cioè
quella che va da Châtillon a Pont-Saint-Martin (in questo senso
abbiamo già mandato alla FINAOSTA, perché esprima in via
preliminare un parere tecnico, una serie abbastanza numerosa di
proposte su alcune delle quali abbiamo già ricevuto un parere);
secondo, interventi straordinari per favorire l'occupazione, che
sono le proposte elencate in quell'ipotesi di protocollo d'intesa
con i sindacati che la Giunta regionale ha approvato alla fine del
mese di aprile e rispetto alle quali abbiamo sentito le categorie
interessate. Queste proposte verranno presentate alla III^
Commissione perché esprima un suo parere. In quel documento, oltre
a tracciare un giudizio generale sulle linee di sviluppo regionale,
si sono indicati anche una serie di interventi straordinari che
riguardano la formazione professionale, l'artigianato, il sostegno
al lavoro dipendente, lo sviluppo della imprenditorialità latente e
il discorso dei lavori socialmente utili. La terza linea di azione
è la revisione e l'aggiornamento degli attuali interventi
finanziari della Regione nei vari comparti, cioè nell'industria,
artigianato, commercio e cooperazione, questo anche a seguito di
quanto emerso dalla relazione finale che la Commissione speciale
Industria ed Occupazione ha avanzato in Consiglio. Queste sono le
tre direttrici lungo le quali la Giunta regionale agisce.
volevo fornire ancora alcune notizie che non riguardano
strettamente la zona di Hône, ma quella adiacente di verrès, per
dire che si sta avviando l'attività industriale sostitutiva della
ALLUVER, cioè quella della ditta Balzano e della ditta Aeralo - che
appartiene al gruppo tedesco - che proprio in questi giorni
dovrebbero avviare l'attività e che hanno già iniziato le prime
assunzioni. L'azienda Olivetti inizierà le prime 25 assunzioni nel
mese di giugno, reclutando esclusivamente nel bacino dei cassa
integrati SIV ed ex Fortuna West. Infine stiamo concludendo le
trattative per la ripresa delle attività alla Dolciaria di Arnad.
Come ripeto, queste sono notizie non propriamente riferite alla
zona di Hône, ma a quella adiacente di verrès.
PRESIDENTE:
Ha chiesto di parlare il Consigliere Millet,
ne ha facoltà.
MILLET - (P.C.I.):
Dal momento che questa interpellanza
fa parte di quelle che il nostro gruppo politico regolarmente
presenta in Consiglio, non è che possiamo considerarci soddisfatti,
in quanto di fronte ad una situazione grave si continua a ripetere
gli stessi interventi.
Da parte nostra abbiamo presentato una proposta di legge con
provvedimenti urgenti per l'occupazione maschile e femminile, ma
essa è ancora bloccata nei meandri degli uffici; siamo ancora in
attesa di questo protocollo preliminare d'intesa che prima delle
elezioni doveva già essere un pacchetto di disegni di legge, mentre
dobbiamo prendere atto che è solo un protocollo preliminare
d'intesa. Speriamo che, sgombri dalle elezioni, ci si affretti a
completare l'iter in modo di arrivare a dei provvedimenti diversi
dai soliti, che non hanno finora dato risposte consistenti alle
necessità impellenti di nuovi posti di lavoro, soprattutto per i
giovani.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK