Consiglio Regionale della Valle d'Aosta - Oggetto del Consiglio n. 2230 del 26 ottobre 2006 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
DIRITTO ALLO STUDIO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2230 del 26 ottobre 2006 - Resoconto
OGGETTO N. 2230/XII - Ritiro delle mozioni: "Estensione a
tutti gli studenti universitari, indipendentemente dall'età, dei
benefici in materia di trasporti" e "Predisposizione di una nuova
normativa per agevolazioni tariffarie per studenti universitari in
materia di trasporti".
Mozione
Ricordato che nella seduta consiliare del 21 giugno u.s. il
nostro gruppo aveva ritirato una mozione, che impegnava la Giunta
regionale ad estendere oltre il ventiseiesimo anno i benefici in
materia di trasporti per gli universitari, sulla base di un impegno
preso dal Presidente della Regione di realizzare "una soluzione
diversa e profittevole sia per le casse pubbliche, sia per gli
studenti universitari nelle diverse articolazioni... seguendo una
serie di criteri oggi esistenti per la concessione delle borse di
studio nel settore dell'istruzione pubblica";
Constatato che, ad anno accademico iniziato, nulla è stato
fatto per mantenere l'impegno assunto da parte dell'Amministrazione
regionale;
Ribadita l'estrema importanza per lo sviluppo della nostra
Regione dell'acquisizione di competenze, soprattutto di livello
universitario, sia di primo che di secondo livello, sia in capo a
giovani studenti sia a studenti lavoratori in più avanzate fasce di
età, che rappresentano una grande risorsa nell'ottica
dell'aggiornamento e della crescita professionale dei dipendenti
pubblici e privati;
Tenuto conto che siamo nella fase preparatoria della manovra
finanziaria 2007, del bilancio preventivo 2007 e triennale
2007-2009, periodo particolarmente indicato per reperire le risorse
necessarie agli inevitabili maggiori oneri che un'estensione del
diritto al sostegno nel settore dei trasporti agli universitari
comporterebbe;
Impegna
La Giunta regionale
A predisporre entro 30 giorni tutti gli atti, normativi o
amministrativi, necessari a garantire a tutti gli studenti
universitari, indipendentemente dall'età, la possibilità di
usufruire delle facilitazioni tariffarie attualmente erogate agli
studenti sino al ventiseiesimo anno di età.
F.to: Sandri - Ferraris - Fontana Carmela
Mozione
Il Consiglio regionale della Valle d'Aosta
Premesso che:
- la Legge regionale 31/2005 ha escluso gli studenti ultra
26enni dalle agevolazioni tariffarie previste per i
trasporti;
- tale decisione ha generato un comprensibile disappunto e un
notevole disagio tra gli studenti valdostani che rientrano nella
categoria degli "over 26", i quali hanno altresì presentato una
petizione al Presidente della Regione;
- il Presidente della Regione ha ricevuto, il 26 maggio
scorso, una delegazione dei firmatari della petizione, i quali
attendono ancora una risposta in merito;
Impegna
il Presidente della Regione e l'Assessore delegato a
predisporre tempestivamente una nuova norma in materia che
introduca, in luogo del rigido principio anagrafico, criteri
meritocratici e che tengono conto delle differenze di durata delle
diverse facoltà.
F.to: Tibaldi - Frassy - Lattanzi
Presidente
- La parola al Consigliere Sandri, per
l'illustrazione della prima mozione.
Sandri (GV-DS-PSE)
- Ritorniamo su un argomento che
avevamo già affrontato nella primavera di quest'anno, in cui
avevamo chiesto sempre con una mozione un impegno alla Giunta per
superare il limite dei 26 anni nella concessione di sussidi per i
trasporti per gli studenti universitari e para-universitari. In
quella occasione il Presidente della Regione si era preso un
impegno per realizzare una soluzione diversa e profittevole sia per
le casse pubbliche che per gli studenti universitari nelle diverse
articolazioni, seguendo una serie di criteri oggi esistenti per la
concessione delle borse di studio nel settore dell'istruzione
pubblica: questo credo che fosse anche in quanto "interim" per
quanto riguarda la pubblica istruzione o qualcosa del genere.
Tenuto conto che ad anno accademico iniziato non vi è stato
alcun mantenimento da parte dell'Amministrazione regionale, ci si
chiedeva se in questa fase di previsione del bilancio 2007, della
manovra finanziaria e del bilancio 2007-2009 non si potesse fare un
ragionamento, in modo da reperire le risorse necessarie a coprire
un'estensione di questo diritto alle fasce anche superiori, sia
tenendo conto del fatto che ormai la vita si allunga e che
all'Università - grazie anche al fatto di averla ad Aosta - si
iscrivono persone di varie età, ma poi ci sono tutti i corsi
para-universitari, quelli di specializzazione, la laurea breve, la
laurea specialistica. Questo è un piccolo, ma importante sussidio
che interessa circa 700 persone nella nostra Regione, sia tenendo
conto che l'aggravio non dovrebbe superare i 100mila euro, per cui
non sarà difficile fare pulizia nel nostro bilancio e togliere
qualche spreco e destinare in maniera più fruttuosa i denari
raccolti al sostegno dello studio e della formazione personale.
Presidente
- La parola al Consigliere Tibaldi.
Tibaldi (CdL)
- L'argomento in esame è stato trattato
approfonditamente nel corso della discussione su 2 iniziative
proposte dal nostro gruppo, in particolare un'interpellanza e
un'interrogazione, alle quali ha dato risposta il Presidente
Caveri, perché svolgeva la funzione interinale nei confronti delle
competenze in materia di istruzione e cultura. Il momento era la
primavera scorsa, momento in cui anche gli studenti universitari
"over" 26 avevano anche effettuato una raccolta firme corposa per
manifestare il loro disappunto e il loro disagio per l'abrogazione
di una disposizione che prevedeva agevolazioni tariffarie per i
trasporti. Gli studenti sono stati anche ricevuti dal Presidente
Caveri; quest'ultimo, rispondendo a una nostra interpellanza, disse
che aveva ricevuto con grande simpatia tutti questi studenti, in
particolare i loro rappresentanti, che sono stati molto educati e
rispettosi e che hanno posto in maniera molto intelligente la
problematica. Elogi che abbiamo ascoltato e condiviso, a questi
elogi però ad oggi non è corrisposto alcun fatto, tant'è che gli
studenti, con una lettera che hanno indirizzato al Presidente e per
conoscenza anche a noi Consiglieri regionali, chiedono e
sollecitano risposte.
"Presidente, noi tutti stiamo
aspettando"
dicono con una nota evidenziata in grassetto,
naturalmente fanno riferimento in questa lettera alla seduta del 7
giugno scorso, quando venne discussa l'interpellanza proposta dal
gruppo "CdL", dove avevano ascoltato con interesse le risposte del
Presidente ai nostri quesiti. In un passaggio il Presidente Caveri
dice:
"per quanto riguarda l'eventuale modifica della
legislazione con l'Assessore Pastoret, ne parleremo, ho chiesto
agli uffici competenti di presentare delle proposte che mirino alla
modifica delle misure attualmente in vigore"
. Quella norma
scellerata venne inserita nella legge "omnibus" dello scorso anno,
non penso per scelta politica, forse più per distrazione
dell'Assessore o del Presidente che aveva l'"interim", o di qualche
ufficio che ha forse preferito "sforbiciare" a destra e a manca
qualche spesa.
Crediamo che l'argomento sia di estrema urgenza ed attualità,
anche perché l'anno accademico è iniziato, non pensiamo che, visto
che con uno dei nostri quesiti chiedevamo allora anche l'incidenza
in termini di spesa, 80-100mila euro siano un grosso problema per
l'Assessorato dei trasporti. Va anzi dato atto all'Assessore
Pastoret che, rispetto alla gestione precedente, qualche
"sforbiciata" nelle consulenze l'abbiamo già verificata, quindi una
"sforbiciata" nelle consulenze da un lato e un'attenzione maggiore
nei confronti degli studenti universitari "over" 26, dall'altro,
penso che renderebbe merito a una "correzione di rotta", che prima
era più dispendiosa e sprecona.
Chiediamo con la nostra mozione di predisporre tempestivamente
ciò che era stato dichiarato dal Presidente, ovvero predisporre una
nuova norma in materia che introduca in luogo di questo rigido
sbarramento anagrafico... 26 anni sono la soglia oltre la quale non
si può più studiare: calma, è vero che vi sono dei fuori corso per
pigrizia e parassitismo personale, ma vi sono anche dei fuori corso
che sono costretti a sforare le annualità per ragioni di lavoro
dovendosi mantenere agli studi o, ancor peggio, hanno famiglia e
devono cumulare gli impegni di lavoro professionali e familiari con
quelli di studio, quindi "non farei di tutta l'erba un fascio",
come già abbiamo detto. Vediamo di togliere questo rigido principio
anagrafico e di inserire criteri meritocratici e che tengano anche
conto delle differenti durate delle diverse facoltà. Sappiamo che
vi sono facoltà che hanno percorsi più o meno complessi, credo che
l'Assessore Pastoret, che risponderà a queste sollecitazioni,
essendo stato anche Assessore alla cultura, possa comprendere
questi disagi, capire le nostre sollecitazioni e ci auguriamo anche
dare una risposta efficace e tempestiva.
Presidente
- Dichiaro aperta la discussione generale.
La parola all'Assessore al turismo, sport, commercio e
trasporti, Pastoret.
Pastoret (UV)
- Non ho chiesto la parola così rapidamente
per toglierla ad altri colleghi che volessero intervenire, ma
perché credo che qui vi siano alcuni elementi da prendere in
considerazione: una questione di carattere politico-amministrativo
da un lato e la possibilità di fornire delle risposte alle
questioni che sono state poste dai colleghi. Sul tema delle
risposte pur non avendo ricevuto né studenti, né petizioni,
cercherò di darne, anche perché avevo preso un impegno in IV
Commissione svariati mesi fa quando si discusse l'ultima "omnibus"
di approfondire la questione, per vedere di giungere a una
soluzione.
Credo che le soluzioni siano tutte possibili, bisogna però solo
determinarne il contesto e il quadro nel quale queste vogliono
essere inserite. Da un lato, vi è la richiesta del collega Sandri -
e analoga è quella del collega Tibaldi - di estendere i benefici a
tutti, nel senso di ricomprendere gli studenti "over" 26 che ne
erano stati esclusi, su questo da un lato il collega Sandri chiede
di estendere a tutti gli stessi benefici, mentre la mozione del
Consigliere Tibaldi chiede di estenderli con criteri meritocratici
agli "over" 26. Ora, qual è la questione? In primo luogo, per poter
intervenire sulla materia, qualsiasi sia la scelta che si vuole
fare, bisogna intervenire sulla legge n. 29/1997 e questo lo
possiamo fare con due meccanismi: o con una modifica sulla legge
finanziaria, o con una modifica in "omnibus". Tutti sanno che non
sono particolarmente amante dell'"omnibus" e ho chiesto al collega
Marguerettaz di verificare, seppure "in extremis", con i suoi
uffici la possibilità di inserire in legge finanziaria tale
modifica. Questo è il primo passaggio, che dovrebbe consentirci di
introdurre due elementi importanti: il primo, togliere la
limitazione ai 26 anni; il secondo, fare alcuni aggiustamenti
relativi alla legge n. 29, che sono necessari per mettere in piedi
il successivo passaggio. Si tratta di una modifica di 4 righe di
alcuni articoli della legge n. 29 ed è quanto faremo, credo che non
ci saranno da parte delle Finanze obiezioni, quindi i colleghi
avranno modo di verificarlo sia in Commissione quando la
finanziaria arriverà, sia nel dibattito consiliare sulla legge
finanziaria.
L'altra questione riguarda il regolamento di tutto questo, la
legge deve consentire di farlo e la regolazione deve avvenire con
deliberazione di Giunta, sostitutiva di quella attualmente in
vigore, perché questo introduce tutta una serie di criteri che
dovranno essere modificati non solo per quanto riguarda
l'estensione, ma anche per quanto concerne i contenuti e faccio
alcuni esempi. Sono anch'io dell'avviso che si debbano introdurre
dei criteri di carattere meritocratico, se non altro, per
cominciare a dire che probabilmente è possibile concedere dei
sostegni e delle agevolazioni finanziarie a chi frequenta un corso,
però non a sostenerne la ripetitività ad esempio. Bisognerebbe
intervenire su alcune altre questioni; oggi concediamo le
agevolazioni per il trasporto con il mezzo proprio, siccome qui
abbiamo fatto tante battaglie di carattere ambientale in senso
largo per favorire il trasporto pubblico, allora agevoliamo, ma a
condizione che si utilizzino i mezzi pubblici. Questi sono criteri
che vanno introdotti nella deliberazione applicativa e, una volta
modificata la legge, la deliberazione applicativa sarà oggetto di
passaggio in Commissione; quindi, anche sotto questo punto di
vista, sarà possibile il controllo da parte del Consiglio.
In conclusione, riassumendo, in primo luogo assicuro l'impegno
d'iscrivere, tranne che non succeda una rivoluzione mondiale dal
punto di vista amministrativo o vi siano degli impedimenti di
carattere normativo fatti presenti dagli uffici - ma non credo -,
questa modifica in legge finanziaria... vedo che la collega
Squarzino ride, ma nei 5 anni che ho passato all'Istruzione non ho
mai iscritto in legge finanziaria alcuna modifica sostanziale delle
mie leggi, se lo ricorderà questo credo... Questa è una modifica
non sostanziale, chiederemo agli uffici dell'Assessore Marguerettaz
di poter inserire tale modifica, che è il presupposto essenziale
per intervenire sulla deliberazione. Chiedo pertanto di ritirare le
2 mozioni con questo impegno, perché è un impegno facilmente
riscontrabile nel giro di un mese; dopodiché, per quanto riguarda
la deliberazione, questa sarà successiva all'entrata in vigore
della legge, ma ne prepareremo prima la bozza e non ho alcuna
difficoltà a discuterla preventivamente in Commissione senza che
questo sia un testo approvato dalla Giunta per essere mandato
successivamente in Commissione.
Fatte queste assicurazioni, se vi sono elementi di chiarimento
che volete avere, sono disponibile a darvene, ma credo che il
percorso che ho proposto sia ben riscontrabile nei tempi e nelle
procedure senza bisogno di ulteriori assicurazioni, perché ripeto
che la legge finanziaria arriverà alle Commissioni fra una
quindicina di giorni e all'esame del Consiglio fra una quarantina
di giorni, per cui si vedrà se sarà già inserito lì tutto quanto
prendo impegno di voler inserire nella legge per quanto riguarda
questo tema.
Si dà atto che dalle ore 11,17 presiede il Vicepresidente
Fiou.
Presidente
- La parola al Consigliere Tibaldi.
Tibaldi (CdL)
- Dalle parole dell'Assessore ci pare di
capire che il problema sia stato "metabolizzato", nel senso che ha
compreso la necessità di intervenire e anche la tempestività di
questo intervento. Chiedevamo con un avverbio
"tempestivamente"
di farlo subito, perché è trascorso un
anno o quanto meno 6 mesi invano.
Ci pare di capire che anche il criterio meritocratico, che è
quello che proponiamo, vada a sostituire il rigido principio
anagrafico, di conseguenza che tale criterio venga recepito.
Abbiamo compreso che vi sono due momenti distinti: il primo che va
a modificare la legge n. 29/1997, che è la legge madre in materia
di trasporti; il secondo che va a modificare una deliberazione di
Giunta. Assessore, le concediamo una quota di fiducia in questo
caso, siamo disponibili a ritirare la mozione, a condizione che,
nel momento in cui viene proposta la modifica legislativa,
immediatamente dopo vi sia anche la modifica della deliberazione
amministrativa. È vero, bisogna aspettare l'approvazione della
legge, ma sappiamo che la finanziaria viene dichiarata urgente,
quindi i tempi di entrata in vigore sono molto rapidi. Se possiamo
dare credito a questo suo impegno, siamo disponibili a ritirare la
mozione, tanto nell'arco di 40-45 giorni verificheremo se vi sarà
la corrispondenza in termini di fatti.
Presidente
- La parola al Consigliere Sandri.
Sandri (GV-DS-PSE)
- Volevo anzitutto chiarire un
equivoco, perché la Destra ha sempre una visione della Sinistra di
tipo "Baluba" anni '40 dello scorso secolo e mi sembra che anche
l'Assessore non abbia "resettato" con le ultime "releases" la sua
idea di Sinistra, basta andare sul sito "Ségolène Royal", piuttosto
che "DS-vda.it" e credo che qualcosa di nuovo si possa trovare. Noi
chiediamo - così è specificato nella mozione - che elemento
determinante sia l'età -, cioè questa è la "conditio sine qua non"
-, ma nulla vieta che altri elementi discriminanti possano essere
messi, fra cui anche quelli meritocratici. Non ci poniamo problemi
di fronte alla meritocrazia e alla valorizzazione di quelli che
valgono, naturalmente sono tutte cose che demandiamo a proposte e a
criteri che dovranno essere valutati, quello che chiediamo è che si
tolga il limite di età. Dopodiché auspichiamo che vi sia anche un
solerte investimento di soldi in questa materia, nel senso che dopo
un'attenta valutazione - mi dispiace che non vi sia l'Assessore
alle finanze, che forse potrebbe sfruttare utilmente questo
dibattito per acquisire qualche conoscenza - credo sia possibile
recuperare risorse, andando a tagliare cose "incrostate", cose
vecchie, sprechi e cose del genere per investirle nella grande
risorsa della Valle d'Aosta, che non sono le montagne, o il
turismo, o la risorsa idroelettrica, o la siderurgia, ma che sono i
Valdostani.
Presidente
- Le mozioni iscritte ai punti nn. 33 e 38
sono ritirate.
Il Consiglio prende atto, concordando.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK