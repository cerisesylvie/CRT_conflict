Consiglio Regionale della Valle d'Aosta - Oggetto del Consiglio n. 1269 del 19 aprile 2000 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ASSISTENZA SANITARIA E OSPEDALIERA
Precedente
Successivo
Resoconto integrale del dibattito dell'aula
Oggetto del Consiglio n. 1269 del 19 aprile 2000 - Resoconto
OGGETTO N. 1269/XI Notizie sulla mobilità sanitaria in Valle
d'Aosta. (Interrogazione)
Interrogazione Venuti a conoscenza di un articolo apparso su
"Il Sole 24 ore" che riportava la classifica economica della
mobilità sanitaria interregionale del 1998, messa a punto dalla
Conferenza Stato-Regioni;
Tenuto conto che la nostra Regione ha avuto
nell’ambito della mobilità sanitaria del 1998
entrate per circa 13 miliardi di lire e uscite pari a circa 26
miliardi con un conseguente saldo negativo di 13 miliardi e 689
milioni di lire;
Considerati gli ingenti investimenti che il Governo regionale ha
da tempo intrapreso nel settore, nel tentativo di completare
un’offerta sanitaria globale efficace ed efficiente
che, per diverse motivazioni, tarda ad essere tale;
Tenuto conto dell’importanza del ruolo della
Sanità pubblica in Valle d’Aosta, in funzione del
proprio particolarismo morfologico e culturale;
Evidenziato, come si evince dai dati sopracitati, che mentre le
"migrazioni" sanitarie in uscita sono attuate da cittadini
valdostani, quelle in entrata invece sono rappresentate in parte
dalla popolazione turistica che, in caso di cure, durante i
soggiorni, si rivolge alle strutture presenti nel territorio
regionale;
i sottoscritti Consiglieri regionali
Interrogano
la Giunta regionale per conoscere:
1) se è a conoscenza di questi dati e quali sono le relative
valutazioni;
2) se dispone già di uno studio atto a definire le linee guida
per una migliore offerta dei servizi sanitari regionali,
nell’ottica di perseguire l’obiettivo
di limitare la mobilità sanitaria dei valdostani;
3) quali sono gli interventi intrapresi o che stanno per esserlo
al fine di limitare concretamente la mobilità sanitaria in uscita
dei valdostani;
4) se, nell’ambito della nostra mobilità
sanitaria in uscita, è a conoscenza delle patologie che inducono i
Valdostani a curarsi presso altre regioni.
F.to: Lanièce - Comé
Président
La parole à l'Assesseur à la santé, au bien-être
et aux politiques sociales, Vicquéry.
Vicquéry (UV)
In merito alla classifica economica della
mobilità sanitaria interregionale del 1998, apparsa sul "Sole
24Ore", perché i dati del 1999 non sono ancora pervenuti, ma
l'Assessore ovviamente dispone di tutte le informazioni riportate
in quanto sono prodotte direttamente dai propri uffici ed elaborate
successivamente dal Ministero della sanità, in merito alle
valutazioni relative al saldo negativo di 13.689 milioni di lire va
precisato che il saldo è dato da 26.920 milioni di fuga e da 13.231
di import.
Rispetto all'import, cioè l'attrazione in Valle d'Aosta di
cittadini residenti fuori, è interessante verificare quali sono le
patologie maggiormente attrattive, se così si può dire.
Le malattie vascolari periferiche hanno visto nel 1998: 283
casi, altri interventi sul sistema cardiovascolare: 187, malattie
vascolari periferiche: 107, interventi maggiori sul sistema
cardiovascolare: 63, stato stuporoso e coma di origine traumatica:
54, attacco ischemico transitorio e occlusioni precerebrali: 52,
aborto con dilatazione e raschiamento: 50, altri interventi sul
sistema cardiovascolare: 41, parti vaginali: 41, esofagiti,
chemioterapia: 39, eccetera. Non sto a leggere tutto l'elenco delle
attrazioni, mi limito a dare questi dati più significativi.
Ma l'interrogazione pone principalmente la domanda sulle fughe e
non sulle attrazioni, a questo proposito si fa presente che al
fenomeno della mobilità vanno attribuite due valenze.
La prima, fisiologica, si riferisce alle quote di patologie che
si rivolgono altrove perché o non presenti per le specialità
disciplinari delle strutture ospedaliere regionali o perché
attribuibili a scelte individuali che prescindono dall'offerta
locale.
La seconda si riferisce a quelle patologie che invece possono
trovare un'adeguata risposta assistenziale in ambito locale perché
già presenti o previste dagli sviluppi dell'offerta sanitaria
regionale.
Su queste due componenti è possibile intervenire in forma molto
differenziata.
Nel primo caso, cioè quella definita fisiologica, ad incidere
non è l'offerta reale o prevista a medio o lungo periodo perché in
tutte le regioni, comprese quelle dotate di una complessa rete di
strutture ospedaliere anche di altissima specialità, la mobilità
fisiologica è sempre presente in primo luogo perché è riconosciuta
la libertà di scelta del cittadino nel rivolgersi a strutture
ovunque ubicate sul territorio nazionale e in secondo luogo perché
l'assenza in ambito locale di alcune specialità non solo è
ragionata, ma è persino auspicabile in certi casi.
Nel caso della Valle d'Aosta e delle sue ridotte dimensioni il
rapportare - come dice il Consigliere Lanièce - gli ingenti
investimenti che il Governo regionale ha da tempo intrapreso nel
settore, nel tentativo di completare un’offerta
sanitaria globale efficace ed efficiente, lo definirei improprio
perché nessun investimento in campo sanitario che si rivolge a una
popolazione di 120.000 abitanti può ambire alla globalità
dell'offerta sia per regole di economia di scala, perché si
tradurrebbe in una quota capitaria pro capite ben superiore a
quella attuale, ma soprattutto perché nessuno o pochissimi si
rivolgerebbero a un servizio di altissima specialità che, vedendo
solo pochi casi in un anno, non potrebbe garantire l'efficacia
clinica e il successo conseguente che derivano invece da un'ampia
casistica. Offrire alcune specialità in Valle d'Aosta anziché
essere un vantaggio per la popolazione valdostana, potrebbe
addirittura, in certi limitati casi, trasformarsi in un danno.
Questo per dire che, quando si parla di mobilità sanitaria in
Valle d'Aosta, tutto va rapportato alla nostra dimensione
geografica perché, nell'ambito delle regioni grandi - mi riferisco
a quelle vicine, in prima battuta Lombardia e Piemonte -, la
mobilità sanitaria è addirittura un'indicazione precisa da parte
degli assessorati regionali della sanità sia per combattere il
problema delle liste di attesa, sia perché nella logica della
libertà di scelta del cittadino le pianificazioni regionali
invitano i cittadini a rivolgersi a una struttura piuttosto che a
un'altra.
In Valle d'Aosta questo problema è visto in termini puramente
statistici di mobilità sanitaria perché non è data facoltà nella
pianificazione regionale di invitare il cittadino a rivolgersi a
una struttura piuttosto che ad un'altra essendoci una sola
struttura ospedaliera, però la logica che mi vede concorde solo da
questo punto di vista della massima libertà di scelta del cittadino
è una logica da perseguire indipendentemente dai dati statistici e
dai flussi informativi.
Nel secondo caso, cioè il punto che si riferisce alle patologie
che possono avere una risposta in Valle d'Aosta, sulla mobilità
cosiddetta "comprimibile", è possibile invece realizzare una serie
di interventi ragionati che agiscano o qualitativamente su un
innalzamento dell'efficacia clinica e quindi nelle percentuali di
successo del servizio reso con effetto diretto sull'aumento della
capacità di attrazione dei servizi oppure quantitativamente su una
maggiore offerta di servizi.
A tale riguardo l'Assessorato - e così rispondo alla seconda
domanda - si è attivato con la delibera di Giunta regionale n. 4330
del 29 novembre 1999 con cui è stata approvata una nuova direttiva
all'USL per la compensazione della mobilità sanitaria
interregionale, con la delibera di Giunta regionale n. 186 del 29
gennaio 2000 in cui sono state approvate le disposizioni all'USL ai
fini della deliberazione del contratto di programma del bilancio di
previsione per l'anno 2000 che stiamo aspettando ed è stata data
indicazione all'azienda di sviluppare azioni ed attività dirette a
ridurre i costi di mobilità sanitaria con particolare riguardo alle
prestazioni di ricovero effettuate ad assistiti della Regione in
strutture sanitarie di altre regioni.
Tale obiettivo dovrà essere raggiunto sia aumentando la capacità
di intervento del servizio regionale anche mediante accordi con
strutture di altre regioni, in particolare con l'Ospedale di Ivrea
e in generale con le strutture del Piemonte, previa intesa fra le
regioni medesime, sia tariffando ogni prestazione erogata a
pazienti provenienti da altre regioni secondo le procedure della
mobilità sanitaria interregionale. Su questo punto tornerò dopo
perché uno dei problemi della mobilità è la giungla informatica che
vi è fra singole aziende sanitarie e singole regioni, alcune delle
quali tariffano tutte le prestazioni con tariffe loro, altre non le
tariffano, altre tariffano a modo loro tant'è che c'è una
dialettica molto forte a livello di compensazione interregionale,
dialettica che ci ha visti in prima battuta partecipi perché
abbiamo contestato fortemente rispetto agli anni 1995-1996 dei dati
che venivano forniti dalle regioni del sud su presunte mobilità
sanitarie di cittadini del sud che non erano documentate.
È una problematica ancora aperta perché i flussi informativi non
sono ancora corretti sotto questo punto di vista.
Ciò, come si è già detto, non per eliminare la mobilità passiva,
che è un obiettivo impossibile - l'eliminazione della mobilità
passiva in Valle d'Aosta, lo ripeto, è un obiettivo impossibile,
altra cosa è parlare di riduzione della mobilità passiva ed è
questo che stiamo tentando di fare con le indicazioni all'USL che
abbiamo dato -, quanto per stabilizzarne la portata sia in termini
di quota di patologie che si rivolgono altrove che di tipologie di
prestazioni che vengono richieste a strutture fuori Valle.
Rispetto alla terza domanda, al fine di limitare concretamente
la mobilità passiva e sulla base delle indicazioni fornite dalle
deliberazioni che ho citato, l'azienda ha proposto con la
presentazione della bozza del PAL (piano attuativo locale) una
serie di iniziative progettuali volte a completare i flussi
informativi su tale fenomeno anche per quanto riguarda le
prestazioni ambulatoriali, ciò garantirebbe il completamento del
recupero dei crediti provenienti dalle prestazioni effettuate a non
residenti presso le strutture sanitarie regionali.
Sono intervenuto personalmente pesantemente sotto questo punto
di vista nei confronti dell'azienda perché non tariffiamo tutte le
prestazioni ambulatoriali ai cittadini non residenti.
Non si tariffava l'elisoccorso con costi altissimi e non si
tariffavano le prestazioni dei centri traumatologici con costi
altissimi, questo per problemi anche di flussi informativi, di
problemi semplicemente di impostazione di tipo informatico ed
informativo. Questo evidentemente non può più essere.
L'azienda a tale riguardo ha dichiarato di voler intraprendere
le seguenti azioni: inserimento di medici specialisti ospedalieri
sul territorio, specialmente nella bassa Valle, per arginare il
flusso di pazienti che gravitano sul vicino Piemonte, vedasi da
ultimo la Cardiologia per la quale è stato inserito un nuovo medico
a Donnas, Châtillon e Morgex; il coinvolgimento dei medici di
famiglia attraverso incontri congiunti con l'area ospedaliera
affinché effettuino attività di informazione nei confronti degli
utenti rispetto ai servizi offerti dal servizio sanitario
regionale, paradossalmente molti dei medici di famiglia non
conoscono tutti i servizi offerti sia in Ospedale che nei centri
territoriali e poliambulatori, è una constatazione amara, ma è
così; completamento della raccolta dei dati relativi alle
prestazioni rese a favore degli utenti provenienti da altre regioni
per ridurre il divario fra mobilità attiva e passiva.
L'Assessorato inoltre con delibera di Giunta n. 602 del 28
febbraio 2000 ha affidato un incarico all'USL di Ivrea per la
definizione di linee programmatiche sinergiche fra Valle d'Aosta e
Canavese al fine del miglioramento dell'offerta assistenziale alla
popolazione valdostana. La definizione di tali linee programmatiche
passerà attraverso la valutazione dei flussi di mobilità fra la
Valle d'Aosta e il Canavese e l'analisi dell'attuale offerta dei
servizi in relazione ai disagi espressi dalla popolazione
regionale.
L'intento è quello di valutare un'ipotesi di continuità
assistenziale e di modelli organizzativi presenti nel meccanismo di
interazione fra domanda e offerta che potrebbero caratterizzare i
due territori limitrofi con un unico "continuum" assistenziale. In
estrema sintesi vorremmo evitare che l'Ospedale di Ivrea e
l'Ospedale di Aosta facciano interventi simili o sovrapponibili a
fronte di un'esigenza da parte del cittadino di rivolgersi da una
parte o dall'altra, cioè stiamo lavorando per istituire una sorta
di dipartimento interregionale fra l'Ospedale di Aosta e l'Ospedale
di Ivrea in modo da risparmiare risorse umane e finanziarie e dare
una risposta migliore ai cittadini, alcuni dei quali verranno
invitati a presentarsi ad Ivrea, mentre altri verranno invitati a
presentarsi ad Aosta.
Faccio l'esempio classico della chemioterapia che opererà sotto
questa logica perché i costi di questa cura sono assolutamente alti
e devono essere gestiti in questa logica.
Rispetto alla quarta domanda, i dati a nostra disposizione sono
stati più volte esaminati e sono oggetto di attenta analisi nella
delibera della Giunta che dava indicazione all'USL rispetto alla
definizione del bilancio di previsione e dell'accordo di
programma.
In estrema sintesi, mi limito a dare delle risposte sulle più
grosse patologie di fuga rispetto alle altre regioni limitandomi
alle Regioni Piemonte, Lombardia e Liguria perché in tutte le altre
sono poche unità che si rivolgono fuori per motivi probabilmente
legati a trasferimenti e non a scelte proprie.
La grossa regione di attrazione è ovviamente il Piemonte,
seguito dalla Lombardia e in misura minore dalla Liguria che viene
scelta in periodi di ferie estive da parte di Valdostani; questo
della Liguria è un fenomeno conosciuto che riguarda il periodo
invernale durante il quale deve subire una quota di assistenza
sanitaria ospedaliera non solo dei cittadini valdostani, ma anche e
soprattutto dei cittadini piemontesi anziani che svernano sul Mar
Ligure.
I dati sono molti significativi. La prima patologia di fuga
riguarda la radioterapia ed è evidente finché non installeremo da
noi la struttura che riguarda questa patologia non abbiamo
alternativa, però il tutto verrà gestito come dicevo prima, cioè in
collaborazione in un sistema dipartimentale, poi c'è tutta una
patologia legata all'occhio, cristallini e quant'altro, una
patologia legata all'Ortotraumatologia, dal ginocchio alle
articolazioni, agli interventi sul dorso, eccetera perché la
Traumatologia soffre di carenza di sale operatorie con quanto ne
consegue, liste di attesa e quant'altro.
Abbiamo poi la patologia del sistema cardiovascolare la cui
attrazione è data soprattutto dal Piemonte e un po' dalla
Lombardia, operazioni di cardiochirurgia e quant'altro, e poi c'è
il sistema riabilitativo che è ancora carente in Valle per quanto
riguarda la gestione dei posti letto di ricovero anche se abbiamo
la convenzione con San Michele di Albenga che ci dà una grossa
risposta sotto questo punto di vista, però San Michele di Albenga
non viene considerato mobilità passiva perché è considerato a tutti
gli effetti un ricovero in Valle d'Aosta.
Poi abbiamo tutte le patologie della leucemia con Pavia
soprattutto perché è un centro che attrae da tutta Italia in senso
positivo e tutta la patologia dei by-pass coronarici con o senza
cateterismo, eccetera e la patologia della Neurochirurgia
cerebrovascolare.
Questi sono i dati in sintesi, alcuni dei quali, come capisce
bene il Consigliere Lanièce, si inseriscono nella prima parte della
mia risposta quando dicevo che è impossibile pensare a
un'eliminazione della mobilità passiva perché faremmo un
ragionamento di tipo provinciale o provincialistico, peggio
ancora.
Non possiamo pensare di essere in grado di fare tutto e non
dobbiamo porci in questa ottica, d'altronde né il piano sanitario
regionale in vigore né la legge regionale n. 5/2000 hanno mai
asserito queste cose, anzi quest'ultima afferma in modo esplicito
che dobbiamo lavorare per cercare di dare ai Valdostani una
risposta sulle patologie di base. È evidente che se un cittadino
vuole rivolgersi all'oftalmico di Torino per un'operazione
all'occhio, è libero di farlo e io stesso molte volte lo consiglio,
ma è altrettanto evidente che l'Ospedale di Aosta deve essere in
grado di dare quelle risposte. Per il resto la scelta è una scelta
individuale, una scelta libera e ben venga questa scelta
individuale e libera perché comunque sia, quel che conta, è la
qualità del servizio e non la quantità. Sotto questo punto di vista
invito tutti a leggere i dati sulla mobilità sia attiva sia
passiva.
Président
La parole au Conseiller Lanièce.
Lanièce (Aut)
Prendiamo atto della risposta dell'Assessore
che non ci soddisfa affatto, nel senso che, a parte la conclusione
in cui l'Assessore invita a farsi operare fuori Valle, a parte la
battuta, questa interrogazione è stata presentata proprio alla luce
di questi dati nei quali veniva evidenziato un saldo negativo di
circa 13 miliardi per quanto riguarda la mobilità sanitaria.
Un fatto importante questo perché rapportato anche a dei dati
discussi in questo Consiglio; infatti questi dati si riferiscono al
1998, mentre nel 1997, quando si è discusso del piano
socio-sanitario, ci sono stati diversi interventi, da parte del
collega Marguerettaz e della collega Squarzino in merito al
problema della mobilità sanitaria, finalizzati a chiedere qual era
la situazione anche alla luce del fatto che lo stesso piano
prevedeva all'articolo 9 il progressivo recupero della mobilità
ospedaliera interregionale, intendendosi con questa espressione la
necessità di operare gli opportuni interventi al fine di ridurre o
eliminare progressivamente il flusso di pazienti che si rivolgono,
per le patologie di base, presso strutture pubbliche ubicate in
altre regioni.
I colleghi di minoranza in sede di discussione, facendo
riferimento a dati in loro possesso che si riferivano al 1994 e dai
quali emergeva che 2.600 pazienti residenti in Valle si erano
ricoverati in strutture extraregionali per acuti, mentre 1.900
pazienti non residenti erano stati ricoverati in regione e poi,
facendo riferimento sempre ai pazienti che si erano recati fuori
Valle, mettendo in evidenza che il 7,5 percento era stato dimesso
dai reparti di Terapia intensiva, mentre il 67 percento da
specialità di base, evidenziarono che se è pur vero che non si
poteva nell'ambito della nostra sanità regionale prevedere tutte le
specializzazioni possibili, però il 67 percento si rivolgeva
altrove per cure rientranti nelle specialità di base.
A queste sollecitazioni che i colleghi fecero all'Assessore lo
stesso Assessore rispose che c'era quasi una parità fra le entrate
e le uscite pur riconoscendo che c'era un'uscita di patologie di
base, motivo per il quale negli obiettivi del piano era previsto il
recupero di queste, quindi nel 1997 c'era quasi una parità.
Oggi, dati 1998, l'anno successivo, ci sono 13 miliardi di
differenza e 13 miliardi sono il doppio perché se andiamo a vedere
i dati, ci sono 13 miliardi di entrate e 26 di uscita.
Dobbiamo tenere conto di un altro elemento: nell'ambito delle
entrate sappiamo tutti che siamo in una regione a vocazione
turistica e, quando l'Assessore dice che in Liguria una parte delle
migrazioni si situa nel periodo estivo per cui alcuni Valdostani
vanno lì perché sono in vacanza, è gioco forza ricordarsi che anche
in Valle d'Aosta d'estate e d'inverno ci sono parecchi turisti e se
si fanno male, vengono ricoverati nella struttura regionale, quindi
anche i dati delle entrate devono tenere conto che una parte di
queste dipendono da situazioni contingenti. La situazione sarebbe
ancora peggiore?
(interruzione dell'Assessore Vicquéry, fuori
microfono)
? non penso che non ci sia nessun turista che viene ricoverato
in Valle d'Aosta.
Di questi 13 miliardi di entrate, una parte, una piccola quota è
dovuta al ricovero di turisti sia d'inverno che d'estate, d'inverno
in modo particolare penso per trauma cranico e per incidenti
avvenuti sui campi da sci.
Anche questo dimostrerebbe che il divario è ancora maggiore ed è
proprio per questo che riteniamo opportuno, e in questo senso
chiediamo all'Assessore di agire di conseguenza, di attenerci a
quanto era stato detto nel 1997 quando si era detto che c'era quasi
un pareggio fra entrate e uscite. Tendiamo allora ad andare in
questa direzione, altrimenti si dicono delle cose e poi se ne fanno
delle altre.
Quindi l'invito è proprio quello di intensificare gli sforzi; il
fatto stesso che ci siano stati dei provvedimenti, ne prendiamo
atto, è un primo passo per cercare di ridurre la mobilità, però
bisogna ridurla sul serio perché se andiamo a verificare fra le
patologie di fuga qual è la principale, si parla di oncologia e
chemioterapia, ma è dal 1993 che in quest'aula si chiede di
realizzare in Valle una radioterapia, è dal 1993 che il
sottoscritto lo chiede e precedentemente lo avevano chiesto anche
altri.
Sappiamo, in base all'ultima risposta che l'Assessore mi ha
fornito a seguito di una precedente interpellanza, che nel 2003
partirà in Valle d'Aosta questo servizio, allora se è un problema
grosso, ci mettiamo quasi 10 anni per risolverlo quando poi,
leggendo parte della relazione che oggi l'Assessore ci presenterà
in merito alla situazione sanitaria, si apprende che i tumori
rappresentano il 30 percento dell'intera mortalità regionale?
(interruzione dell'Assessore Vicquéry, fuori
microfono)
? fanno tutto in Valle d'Aosta, però tutti vanno via. Non
capisco, io, infatti, invece lei che capisce nel 1997 ha detto, ed
è scritto qua nel resoconto del suo intervento, che c'era parità
fra entrate e uscite e l'anno dopo abbiamo un divario del 100
percento? Come si fa a dire cose del genere? Almeno uno prenda atto
della situazione? ed eviti di dire?
(interruzione dell'Assessore Vicquéry, fuori
microfono)
? io leggo i dati, se lei dichiara nel 1997 una cosa e l'anno
dopo c'è un dato molto diverso, io deduco che c'è qualcosa che non
quadra.
L'invito all'Assessore è di agire con i fatti e non a parole per
cercare di ridurre questa mobilità in modo da verificare nei
prossimi anni quanto lui ha detto nel 1997 e cioè che fra entrate e
uscite nella mobilità sanitaria c'è quasi un pareggio.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK