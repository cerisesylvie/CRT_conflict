Consiglio Regionale della Valle d'Aosta - Oggetto del Consiglio n. 200 del 29 aprile 1981 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 200 del 29 aprile 1981 - Resoconto
OGGETTO N. 200/81 - PROPOSTA DI REGOLAMENTO CONCERNENTE:
"REGOLAMENTO PER LA TUTELA DELLE STRADE E DELLA VIABILITÀ, PER LE
LICENZE E CONCESSIONI STRADALI SULLE STRADE REGIONALI DELLA REGIONE
AUTONOMA DELLA VALLE D'AOSTA".
Presidente
- Relatore è l'Assessore ai Lavori Pubblici,
Borbey, il quale ha facoltà di svolgere la relazione.
Borbey (DC)
- Non ritengo di dover relazionare su questo
provvedimento. Questo regolamento è stato aggiornato non tanto
rispetto alle nuove norme nazionali - perché facciamo ancora
riferimento alla legge del 1933 in parte abrogata ed in parte no -
ma rispetto alla legislazione regionale, e in modo particolare alla
legge n. 14 dell'urbanistica.
Questo nuovo regolamento è stato trasmesso da parte
dell'Assessorato ai Lavori Pubblici sia all'Assessorato al Turismo,
Urbanistica e Beni Culturali, sia alla Segreteria Generale, sia al
CRPT, che hanno dato il loro parere favorevole. La Commissione
competente ha previsto di emendare l'art. 6 con la dizione che è
allegata al regolamento stesso.
Presidente
- Colleghi Consiglieri, è aperta la
discussione. C'è qualcuno che intende prendere la parola in sede di
discussione generale sull'oggetto n. 26?
L'Assessore Borbey chiede la parola per un completamento, ne ha
facoltà.
Borbey (DC)
- Alcuni colleghi mi avevano fatto notare che
l'articolo 1 fa riferimento al Testo Unico approvato con Regio
Decreto 8 dicembre 1933, n. 1740, e che questo Regio Decreto è
stato in parte abrogato. Vorrei dire ai colleghi che mi avevano
chiesto questa modificazione, dopo aver sentito il Segretario
Generale, che si potrebbe modificare dicendo: "Le opere, i depositi
ed i lavori previsti dalle vigenti norme statali per la tutela
delle strade", stralciando il "Testo Unico approvato con Regio
Decreto 8 dicembre 1933"; questo lo dico in modo particolare perché
ho avuto uno scambio di vedute con il Capogruppo dei democratici
popolari, Dr. Lustrissy.
Presidente
- Dò lettura dell'art. 1 nel testo proposto
dall'Assessore Borbey:
Art. 1
Le opere, i depositi ed i lavori previsti dalle vigenti norme
statali per la tutela delle strade, possono essere eseguite da
altri enti o da privati sulla sede delle strade regionali, sue
dipendenze e pertinenze e nelle zone di servitù stradale o comunque
in posizione da interessarne la conservazione, il transito o la
viabilità, soltanto se preventivamente autorizzati
dall'Amministrazione regionale. Tali autorizzazioni sono
disciplinate dal presente regolamento.
Inoltre vorrei far presente ai colleghi Consiglieri che, quando
arriveremo all'art. 6 si dovrà prendere in esame la sostituzione
del 2° comma, che viene suggerita dalla Commissione permanente per
l'Assetto del Territorio e la Tutela dell'Ambiente.
Siamo sempre in sede di discussione generale; c'è qualcuno che
chiede la parola in sede di discussione generale? Trattasi di
regolamento: sarà approvato articolo per articolo e poi, in
conclusione della votazione dell'articolato, con votazione segreta,
come un provvedimento legislativo.
Nessuno chiede la parola in sede di discussione generale.
Possiamo considerare chiusa la discussione generale e passare
all'esame dell'articolato.
Presidente
- Dò lettura dell'art. 1 nel testo emendato su
proposta dell'Assessore; non so se l'emendamento può essere
considerato una correzione di carattere formale.
Art. 1
OGGETTO DEL REGOLAMENTO
Le opere, i depositi ed i lavori previsti dalle vigenti norme
statali per la tutela delle strade possono essere eseguite da altri
enti o da privati sulla sede delle strade regionali, sue dipendenze
e pertinenze e nelle zone di servitù stradale o comunque in
posizione da interessarne la conservazione, il transito o la
viabilità, soltanto se preventivamente autorizzati
dall'Amministrazione regionale. Tali autorizzazioni sono
disciplinate dal presente regolamento.
Presidente
- Su questo art. 1 c'è qualcuno che fa
dichiarazione di voto?
Presidente
- Metto in approvazione l'art. 1 nel testo
corretto.
Il Consiglio approva.
Presidente
- Dò lettura dell'art. 2:
Art. 2
DIVIETI
È vietato in particolare:
1) danneggiare in qualsiasi modo la strada e le opere o
piantagioni che appartengono alla strada stessa, alterane la forma
o invaderne il suolo e le sue pertinenze;
2) danneggiare i cartelli segnaletici e militari o cippi
ettometrici, nonché le opere di protezione varia;
3) impedire il libero e regolare deflusso delle acque dalle
strade o ostruire i fossi laterali di scolo;
4) condurre a strascico sulle strade legname o materiale di
qualunque sorta e dimensione;
5) transitare sulle strade con macchine operatrici cingolate
o simili senza le preventive opere di protezione della sede
viabile;
6) aprire canali, fossi o fare qualunque escavazione nei
terreni laterali a distanza minore della loro profondità, misurata
partendo dal confine con la proprietà stradale;
7) costruire o ricostruire case o altri manufatti senza
licenza, concessione o autorizzazione rilasciata dagli enti
competenti e a distanza minore da quella consentita dalle vigenti
disposizioni di legge o dagli strumenti urbanistici;
8) piantare alberi o siepi lateralmente alle strade sia
esterne che interne ai centri abitati a distanza dal confine con la
proprietà stradale minori delle seguenti:
a) metri tre per gli alberi salvo che dalle Autorità
competenti siano consentite distanze minori;
b) centimetri cinquanta per le siepi, tenute all'altezza non
maggiore di metri uno sul terreno;
c) metri due e mezzo per le siepi di maggiore
altezza.
Nei centri abitati per le piantagioni adiacenti a strade ad
uso di passeggiata pubblica, le distanze dal ciglio stradale
saranno stabilite in conformità delle disposizioni approvate dalle
autorità competenti. È vietato in ogni caso eseguire muri,
costruzioni, accessi, piantagioni o recinzioni di qualsiasi genere,
sia pur osservando le distanze indicate nelle precedenti
disposizioni, quando si tratti di manufatti o piantagioni posti in
corrispondenza di curve stradali, di incroci, di biforcazioni e
ogni qualvolta sia riconosciuto, a giudizio dell'Amministrazione
concedente, che tali opere, possano ostacolare o ridurre il campo
visivo e rendere pericolosa la pubblica circolazione sulla
strada.
Presidente
- Metto in approvazione l'art. 2.
Il Consiglio approva.
Presidente
- Dò lettura dell'art. 3:
Art. 3
ATTI E OPERE PER I QUALI OCCORRE LA PREVENTIVA LICENZA O
CONCESSIONE
Occorre la preventiva licenza o concessione per le seguenti
opere o atti:
a) depositi anche temporanei sulle strade, salvo i casi di
carico e scarico merci per i quali sono si abbia soluzione di
continuità;
b) scarico nei fossi o cunette stradali di liquame di
qualsiasi natura salvo i diritti acquisiti apparenti;
c) costruzione di attraversamenti o percorrenze sia aeree che
sotterranee per condutture di qualsiasi genere (idrauliche,
fognarie, irrigue, telefoniche, elettriche o radio televisive),
nonché per trasporti funicolari, ponti manufatti per sovrappassi e
sottopassi di strade;
d) costruzione di accessi e diramazioni dalla strada verso i
fondi finitimi;
e) edificazioni di opere di protezione che interessano la
sede viabile e le pertinenze stradali;
f) costruzione di recinzioni di qualsiasi tipo lungo le
strade.
Le licenze riguardano le opere o gli atti temporanei mentre
le concessioni riguardano le opere con caratteristiche permanenti
che a giudizio dell'Amministrazione rivestono particolare
importanza.
Presidente
- Metto in approvazione l'art. 3.
Il Consiglio approva.
Presidente
- Dò lettura dell'art. 4:
Art. 4
DOMANDE DI LICENZE O CONCESSIONI
Le domande dirette a conseguire licenze o concessioni
interessanti le strade regionali devono essere redatte in carta
legale, salvo le eccezioni previste dalle vigenti norme
sull'imposta di bollo, e indirizzate all'Assessorato regionale dei
Lavori Pubblici che ne cura l'istruttoria e accorda le licenze o le
concessioni..
La domanda dovrà contenere le generalità del richiedente
(nome, cognome, luogo e data di nascita), la sua residenza ed il
domicilio, la descrizione delle opere che egli intende eseguire e
la esatta indicazione della strada e della località interessata
(progressiva chilometrica, dati catastali necessari per la
individuazione del luogo esatto); dovrà essere corredata da una
planimetria in triplice copia e ove sia necessario da disegni
tecnici (sezione, profili, eccetera).
In caso di necessità impellenti determinate da cause
improvvise o di forza maggiore, gli interessati possono chiedere la
licenza telefonicamente o telegraficamente, con l'obbligo di
regolarizzare entro 10 giorni la pratica anche ai fini fiscali e
per il rimborso delle eventuali spese.
Presidente
- Metto in approvazione l'art. 4.
Il Consiglio approva.
Presidente
- Dò lettura dell'art. 5:
Art. 5
CONDIZIONI PER IL RILASCIO DELLE CONCESSIONI O
LICENZE
Le concessioni o le licenze, oltre le particolari condizioni
e norme fissate nel provvedimento concessionario, sono accordate a
norma dell'art. 8 del R.D. 8 dicembre 1933, n. 1740 e cioè:
a) senza pregiudizio dei diritti di terzi e nei limiti della
competenza dell'Amministrazione regionale;
b) con l'obbligo del concessionario di riparare tutti i danni
derivanti dalle opere o dai depositi permessi;
c) con la facoltà dell'Amministrazione concedente di imporre
nuove condizioni quando per giustificati nuovi motivi lo ritenga
opportuno;
d) sarà obbligo del concessionario di demolire o di
modificare, in qualunque momento, le opere autorizzate qualora la
loro esecuzione non risultasse conforme alle condizioni stabilite
dalla licenza o concessione; l'Amministrazione concedente avrà la
facoltà di provvedere direttamente a spese del concessionario,
qualora egli non vi addivenisse entro il termine che gli sarà
prefissato, senza che occorra formalità alcuna;
e) le licenze o concessioni verranno rilasciate
dall'Ingegnere Capo Dirigente l'Assessorato dei LL.PP., previa
istruttoria del competente ufficio, ferma restando la facoltà di
evocazione prevista dall'art. 18 della legge regionale 30 aprile
1980, n. 18.
Presidente
- Metto in approvazione l'art. 5.
Il Consiglio approva.
Presidente
- All'art. 6 c'è l'emendamento proposto dalla
Commissione. I colleghi Consiglieri lo trovano allegato al parere
della Commissione, ma lo leggo comunque. Si tratta di sostituire il
2° comma con la frase: "
Qualora non venga data disdetta da una
delle parti alla scadenza, le licenze o concessioni sono
tacitamente prorogate di anno in anno
".
Presidente
- Ci sono osservazioni sull'emendamento
proposto all'unanimità dalla Commissione?
Presidente
- Metto in approvazione l'emendamento proposto
dalla Commissione, concernente il 2° comma dell'art. 6.
Il Consiglio approva
Presidente
- Dò lettura dell'art. 6 nel testo
emendato:
Art. 6
DURATA DELLE LICENZE O CONCESSIONI E LORO
TRASFERIMENTO
La durata delle licenze o concessioni è stabilita all'atto
del rilascio delle medesime, dall'autorità concedente, ma non può
eccedere gli anni quindici.
Qualora non venga data disdetta da una delle parti, le
licenze o concessioni sono tacitamente prorogate di anno in
anno.
La titolarità delle licenze o delle concessioni può essere
trasferita ad altri previa istanza degli interessati.
Presidente
- Metto in approvazione l'art. 6.
Il Consiglio approva.
Presidente
- Dò lettura dell'art. 7:
Art. 7
INIZIO E TERMINE DEI LAVORI
Nell'accordare le licenze o le concessioni verrà stabilito il
termine entro cui le opere devono avere inizio e
compimento.
Presidente
- Metto in approvazione l'art. 7.
Il Consiglio approva.
Presidente
- Dò lettura dell'art. 8:
Art. 8
SPESE
Il concessionario dovrà versare all'Amministrazione
concedente la tassa per spese d'istruttoria e, quando siano
richieste, anche le spese per i ripristini delle opere e dei
manufatti stradali manomessi.
Le suddette spese sono determinate con provvedimento della
Giunta regionale. In relazione all'importanza dei lavori,
l'Amministrazione potrà chiedere un deposito cauzionale che sarà
rimborsato entro 6 mesi dall'ultimazione dei lavori, quando sia
stato riconosciuto che il concessionario ha soddisfatto gli impegni
stabiliti nell'atto della concessione o della licenza, a garanzia
dei quali la cauzione venne richiesta.
Tutte le spese relative al rilascio delle licenze o delle
concessioni sono a carico del concessionario.
Presidente
- Metto in approvazione l'art. 8.
Il Consiglio approva.
Presidente
- Dò lettura dell'art. 9:
Art. 9
PAGAMENTO DELLA TASSA O DEL CANONE
Il pagamento della tassa o del canone di concessione dovrà
essere effettuato entro il 31 dicembre di ciascun anno.
Il mancato pagamento delle tasse o dei canoni nella misura e
nei tempi prescritti comporta, previa diffida, la revoca della
licenza o della concessione con conseguente demolizione delle opere
autorizzate a totale carico dell'interessato, senza necessità di
diffida o altra formalità.
In caso di revoca della licenza o della concessione la
cessazione del pagamento della tassa o del canone decorre dall'anno
successivo a quello della revoca.
È data facoltà al concessionario di liberarsi, in qualsiasi
tempo, dell'onere della tassa o del canone, mediante il loro
versamento in unica soluzione.
Le somme pagate non saranno rimborsate in caso di revoca
della concessione per fatto del concessionario.
Presidente
- Metto in approvazione l'art. 9.
Il Consiglio approva.
Presidente
- Dò lettura dell'art. 10:
Art. 10
DISCIPLINARE
Chi ha ottenuto la licenza o la concessione deve esibirla ad
ogni richiesta di funzionari o agenti stradali della
Regione.
Presidente
- Metto in approvazione l'art. 10.
Il Consiglio approva.
Presidente
- Dò lettura dell'art. 11:
Art. 11
ESENZIONI
Sono esenti dalla tassa o canone a norma degli artt. 195 e
200 del T.U.F.L. 14 settembre 1931, n. 1775:
a) i pali, i fili ed i pali telegrafici e telefonici o per
trasporto di energia appartenenti a linee di amministrazioni dello
Stato, o in servizio dello Stato, nonché le cassette per
l'impostazione della corrispondenza, i quadri contenenti orari ed
avvisi di servizio collocati presso le cassette stesse o al di
fuori degli Uffici, gli apparecchi automatici di proprietà dello
Stato per la distribuzione dei tabacchi.
In ogni caso, gli enti e le società concessionari di pubblici
servizi telefonici o per il trasporto di energia sono tenuti al
pagamento del tributo a meno che vengano esentati da speciali
convenzioni fra le parti;
b) le tabelle indicative delle stazioni e fermate e degli
orari delle ferrovie, tranvie, funicolari ed accessori pubblici,
nonché le tabelle che interessano la circolazione stradale, purché
non contengano indicazioni di pubblicità;
c) gli orologi funzionanti per comodo del pubblico, sebbene
di privata pertinenza;
d) le aste delle bandiere;
e) le occupazioni da parte delle vetture destinate ai servizi
pubblici di trasporto concesso o autorizzati, durante le soste e
nei posteggi ad esse assegnati;
f) le occupazioni occasionali di durata non superiore a
quella che sia stabilita nei regolamenti di polizia locale;
g) le pensiline adibite alla sosta del pubblico presso le
fermate delle vetture destinate ai pubblici servizi di
trasporto;
h) le occupazioni per impianti adibiti al servizio pubblico
per fognature, per la distribuzione del gas e dell'acqua potabile
nei casi in cui la proprietà degli impianti stessi sia stata
trasferita al Comune all'atto della concessone o ne sia prevista
l'acquisizione gratuita al Comune al termine dei lavori;
i) i passi carrabili unici e indispensabili per l'accesso
alle case rurali ed ai fondi agricoli aventi carattere di passaggio
di uso pubblico;
l) i passi carrabili attraverso marciapiedi o passeggiate
comunali;
m) le occupazioni determinate dalle soste dei veicoli per il
tempo normalmente necessario al carico e allo scarico delle
merci;
n) le linee destinate esclusivamente all'installazione di
aree o strade pubbliche in forza del D.M. 26 febbraio 1933 e
relative norme di applicazione;
o) le linee elettriche agricole contemplate nell'art. 13 del
R.D. 2 ottobre 1919, n. 1995 e nell'art. 9 del R.D. 5 settembre
1922, n. 1454;
p) le occupazioni per gli impianti adibiti all'irrigazione
dei fondi rustici;
q) le recinzioni di qualsiasi tipo lungo la strada;
r) le licenze o le concessioni rilasciate ad Enti
pubblici.
Presidente
- Metto in approvazione l'art. 11.
Il Consiglio approva.
Presidente
- Dò lettura dell'art. 12:
Art. 12
PRESCRIZIONI DI SICUREZZA E TECNICHE COMUNI ALLE VARIE
OPERE
a) Chi ha ottenuto la licenza o la concessione è obbligato a
disporre le opere ed i materiali ed a usare le opportune cautele in
modo da mantenere libera la circolazione e sicuro il passaggio
sulla strada; in particolare dovrà, a conveniente distanza,
indicare con i prescritti segnali stradali e lumi segnaletici ben
visibili, le opere ed i depositi sulla sede stradale;
b) i manufatti dovranno essere eseguiti in modo da garantire
la dovuta stabilità avuto riguardo alla sollecitazione cui debbono
essere assoggettati;
c) i manufatti dovranno essere eseguiti con gli accorgimenti
e le cautele necessarie per arrecare il minimo intralcio al
traffico e portati a termine nel più breve tempo possibile a regola
d'arte e sotto la sorveglianza degli agenti stradali, che dovranno
essere avvisati in tempo utile prima dell'inizio dei
lavori;
d) i materiali di risulta dovranno essere allontanati e
portati a discarica del concessionario avendo cura di lasciare
pulita la sede stradale e le sue pertinenze;
e) la manutenzione delle opere autorizzate sarà sempre a
carico del concessionario e sarà pure a suo carico lo spurgo dei
fossi e dei tombini. Detta manutenzione è prescritta anche per
coloro i quali abbiano acquisito il diritto di condurre le acque
nei fossi, nelle cunette o nei tombini quando i medesimi non
servono anche allo spurgo della acque dalla sede viabile;
f) in caso di allargamento o di sistemazione delle strade
nelle quali si renda necessario lo spostamento o la diversa
ricostruzione dei canali o delle condutture in genere, la pulizia e
la manutenzione sarà sempre a carico degli utenti. Qualora detta
manutenzione o pulizia diventi più gravosa per l'utente che ha
acquisito il diritto all'uso, l'Amministrazione provvederà a
stabilire con esso opportune convenzioni verbali o scritte per la
definizioni del caso.
Presidente
- Metto in approvazione l'art. 12.
Il Consiglio approva.
Presidente
- Dò lettura dell'art. 13:
Art. 13
RISARCIMENTO DANNI
I danni provocati alla strada, ai manufatti o a terzi in
conseguenza della licenza, concessione o autorizzazione saranno a
carico del concessionario il quale non potrà in nessun modo
invocare a suo discarico il permesso avuto.
Presidente
- Metto in approvazione l'art. 13.
Il Consiglio approva.
Presidente
- Ha chiesto di parlare l'Assessore Borbey, ne
ha facoltà.
Borbey (DC)
- Chiedo una correzione anche all'art. 14,
alla 4° riga: "
O prescritta dalle vigenti norme statali per la
tutela delle strade
", quindi con la cancellazione di: "
Di
qui al Regio Decreto 8 dicembre 1933, n. 1740
".
Presidente
- Per quanto concerne l'art. 14, come per
l'art. 1, consideriamo d'ufficio come formale la variazione che
cancella le parole, dalla 5° riga: "
Norme di cui
" fino a
"
successive modificazioni
" e le sostituisce con "
Vigenti
norme statali per la tutela delle strade
".
Presidente
- Metto in approvazione l'emendamento all'art.
14.
Il Consiglio approva.
Presidente
- Dò lettura dell'art. 14 nel testo
modificato:
Art. 14
SANZIONI
A chiunque contravviene alle disposizioni del presente
regolamento, ovvero ai precetti, divieti, condizioni previsti dalla
licenza o concessione ed in genere a qualsiasi disposizione data
all'Amministrazione concedente o prescritta dalle vigenti norme
statali per la tutela delle strade saranno applicate le sanzioni
stabilite a norma di legge.
Presidente
- Metto in approvazione l'art. 14 nel testo
modificato.
Il Consiglio approva.
Presidente
- Dò lettura dell'art. 15:
Art. 15
MODALITÀ PER IL RILASCIO DI CONCESSIONI
Salvo le maggiori indicazioni e le modificazioni, che caso
per caso saranno ritenute necessarie in dipendenza delle condizioni
particolari della località, nel rilasciare le concessioni, nei casi
più comuni, ci si uniformerà ai criteri indicati nei successivi
articoli.
Presidente -
Metto in approvazione l'art. 15.
Il Consiglio approva.
Presidente
- Dò lettura dell'art. 16:
Art. 16
COSTRUZIONE O RICOSTRUZIONE DI FABBRICATI E PROTEZIONE DELLE
STRADE
Nella costruzione e ricostruzione di fabbricati in fregio
alle strade regionali si devono osservare le disposizioni degli
strumenti urbanistici dei Comuni attraversati dalle strade stesse
debitamente approvati o, in loro assenza, le disposizioni di cui
alla L.R. 15 giugno 1978, n. 14 e successive modificazioni.
In ogni caso le distanze a protezione delle strade regionali
per costruzioni e ricostruzioni di fabbricati, escluse le zone A e
B di cui al D.M. 2 aprile 1968, n. 1444, non potranno essere
inferiori alle seguenti:
a) entro il perimetro dei centri abitati di cui alla L.S. 6
agosto 1967, n. 765 e in presenza di piano regolatore approvato
nelle altre zone di insediamento:
- mt 7,50 dall'asse della carreggiata per strade con
carreggiata di larghezza inferiore o uguale a mt. 5,00;
- mt 9,00 dall'asse della carreggiata per strade con
carreggiata di larghezza compresa fra i mt. 5,01 e mt.
8,00;
- mt. 15,00 dall'asse della carreggiata per strade con
carreggiata di larghezza superiore a mt. 8,00.
b) nelle altre parti del territorio:
- mt 14,00 dall'asse della carreggiata per strade con
carreggiata di larghezza inferiore o uguale a mt. 8,00;
- mt. 27,50 dall'asse della carreggiata per strade con
carreggiata di larghezza superiore a mt. 8,00.
All'interno di curve, di tornanti e in corrispondenza di
incroci e biforcazioni, le fasce di rispetto determinate dalle
distanze minime sopra indicate sono incrementate di un'area da
determinare in conformità agli schemi dell'allegato A alla legge
regionale 15 giugno 1978, n. 14.
Le suddette distanze sono misurate dall'asse della
carreggiata e all'esterno delle strutture verticali del fabbricato.
Per quanto attiene le distanze da osservare nell'ambito delle zone
agricole dei piani regolatori generali sono fatti salvi i poteri di
deroga previsti dal 3° comma dell'art. 15 della legge regionale 2
marzo 1979, n. 11, con l'avvertenza che la concessione in deroga
dovrà essere comunicata anche all'Assessorato regionale ai Lavori
Pubblici.
Si definisce carreggiata la parte di piattaforma stradale
destinata al transito dei veicoli con esclusione delle aree di
sosta e di parcheggio, delle piste ciclabili, dei marciapiedi
nonché delle strutture non transitabili, come cunette, arginelle,
parapetti e simili.
Sono consentiti corpi aggettanti dal prospetto del
fabbricato, come balconi, terrazzi o scalinate purché detti corpi
non sorgano oltre mt. 1,50 dal prospetto stesso.
Sul prospetto di fabbricati esistenti, nella fascia di
rispetto, in via eccezionale e purché autorizzate dagli organi
competenti, potranno essere consentite costruzioni di corpi
aggettanti, sempre che detti corpi sporgano non più di cm. 100 dal
prospetto stesso e si trovino ad una altezza minima di mt. 4,50 dal
colmo del piano viabile.
La costruzione di scale di accesso a fabbricati esistenti
potrà essere eccezionalmente consentita solamente se il filo
esterno di dette scale si trovi sull'allineamento di altri
fabbricati esistenti.
Presidente -
Metto in approvazione l'art. 16.
Il Consiglio approva.
Presidente
- Dò lettura dell'art. 17:
Art. 17
OPERE VARIE DI REALIZZAZIONE NELLE FASCE DI RISPETTO O DI
PROTEZIONE DEL NASTRO STRADALE
Nelle fasce di rispetto o di protezione del nastro stradale
può essere consentita, previa autorizzazione del competente
Assessorato, la realizzazione di:
a) opere a servizio della strada con esclusione di quelle
aventi carattere di edificazione;
b) canalizzazione di vari servizi, comprese le cabine di
distribuzione elettriche.
Presidente -
Metto in approvazione l'art. 17.
Il Consiglio approva.
Presidente
- Dò lettura dell'art. 18:
Art. 18
RECINZIONE E CANCELLI
Le recinzioni lungo le strade regionali possono
essere:
a) costruite lungo la linea di confine con la proprietà
demaniale e le sue pertinenze e comunque, a distanza non inferiore
a cm. 50 dal filo esterno dei paracarri o segnalimiti, dalle
barriere di protezione o guardavia, dal filo esterno del cordolo
della cunetta o di delimitazione della sede viabile;
b) staffate a cm. 10 dal filo esterno dei muri di sostegno
stradali o installate sulla linea mediana della testata del muro di
controripa, purché non venga compromessa la stabilità o l'estetica
del muro stesso.
All'interno delle curve o dei tornanti potranno essere
installate solamente recinzioni che a giudizio dell'Amministrazione
concedente permettono una buona visibilità all'utente
stradale.
Qualora le recinzioni dovessero raccordarsi ad accessi
carrabili perpendicolari all'asse stradale, muniti di cancello,
detto cancello dovrà essere installato ad una distanza non
inferiore a mt. 3,00 dalla linea della recinzione lungo la rotabile
ed aprirsi verso l'interno.
Negli accessi paralleli all'asse stradale i cancelli dovranno
essere installati a distanza non inferiore a mt. 3,00
dall'estremità di accesso più vicina al cancello stesso.
Qualora invece, le recinzioni dovessero raccordarsi ad
accessi pedonali muniti di cancello, detto cancello potrà essere
installato sulla linea della recinzione e aprirsi verso l'interno
in modo da non sporgere sulla proprietà stradale.
I tipi di recinzione e le caratteristiche dimensionali
saranno stabilite di volta in volta dall'Amministrazione
concedente.
Presidente -
Metto in approvazione l'art. 18.
Il Consiglio approva.
Presidente
- Dò lettura dell'art. 19:
Art. 19
ACCESSI E DIRAMAZIONI
Gli accessi ai fondi ed ai fabbricati dovranno staccarsi a
livello stradale e nei punti in cui la visibilità sia tale da
garantire la sicurezza del transito veicolare e la indennità degli
utenti.
La zona di accesso fino a una distanza che sarà fissata
dall'Amministrazione concedente, dovrà avere la pavimentazione
bitumata, in calcestruzzo o lastricata, mantenuta sempre senza
fango a cura e spese del concessionario.
Gli accessi dovranno essere sistemati in modo, non solo da
raccogliere e scaricare fuori dalla sede stradale l'acqua della
carreggiata, ma anche da impedire che altre acque vengano riversate
sulla strada.
Gli accessi a fabbricati posti a valle dei muri di sostegno o
di sottoscarpa potranno essere concessi anche con la formazione di
strutture poggiate sui muri di sostegno rimanendo vietata la
chiusura dei lati sottostanti.
Presidente -
Metto in approvazione l'art. 19.
Il Consiglio approva.
Presidente
- Dò lettura dell'art. 20:
Art. 20
ATTRAVERSAMENTI E PERCORRENZE PER ACQUEDOTTI FOGNATURE E
CONDOTTE VARIE
Gli attraversamenti stradali per acquedotti, fognature e
condotte varie dovranno essere di regola perpendicolari all'asse
stradale.
Le percorrenze dovranno essere poste possibilmente lungo le
banchine o in corrispondenza della cunetta.
Dovranno essere interrate ad una profondità di almeno cm. 80
dalla quota del piano viabile e protette in modo da resistere alle
spinte laterali e a qualunque carico in transito sulla
strada.
Le condutture degli acquedotti, negli attraversamenti
dovranno essere inserite in tubi di cemento o altro materiale di
diametro tale da permettere la rimozione o sostituzione senza
rottura della sede stradale.
Presidente -
Metto in approvazione l'art. 20.
Il Consiglio approva.
Presidente
- Dò lettura dell'art. 21:
Art. 21
CAVI SOTTERRANEI PER TRASMISSIONE DI ENERGIA ELETTRICA E PER
L'ESERCIZIO TELEFONICO E TELEGRAFICO
I cavi per trasmissione di energia elettrica e per
l'esercizio telefonico e telegrafico dovranno essere posti in opera
ai sensi delle relative disposizioni di legge.
Gli attraversamenti dovranno di regola, essere perpendicolari
all'asse stradale e le percorrenze, per quanto possibile, fuori
della sede bitumata.
I cavi dovranno essere adeguatamente protetti entro
tubazioni, copponi o similari.
Presidente -
Metto in approvazione l'art. 21.
Il Consiglio approva.
Presidente
- Dò lettura dell'art. 22:
Art. 22
ATTRAVERSAMENTO E PERCORRENZE AEREE PER TRASMISSIONE DI
ENERGIA ELETTRICA E PER L'ESERCIZIO TELEFONICO E
TELEGRAFICO
Gli attraversamenti e le percorrenze aeree per trasmissione
di energia elettrica, per l'esercizio telefonico e telegrafico
dovranno essere eseguiti secondo le disposizioni di legge che li
riguardano.
In particolare, le linee aeree dovranno avere la campata di
attraversamento stradale più breve possibile e possedere tutti gli
accorgimenti atti a prevenire eventuali cadute dei
conduttori.
Le distanze di rispetto per i conduttori ed i sostegni delle
linee saranno quelle prescritte dalle disposizioni delle leggi
speciali.
Presidente -
Metto in approvazione l'art. 22.
Il Consiglio approva.
Presidente
- Dò lettura dell'art. 23:
Art. 23
RIPRISTINO DELLE PAVIMENTAZIONI PER ATTRAVERSAMENTI E
PERCORRENZE
Il ripristino delle pavimentazioni dovrà essere eseguito a
regola d'arte secondo le prescrizioni tecniche formulate in sede di
concessione.
Qualora l'Amministrazione concedente esegua direttamente in
tutto o in parte, il ripristino delle pavimentazioni, il
concessionario dovrà provvedere al rimborso delle spese all'atto
del rilascio della concessione o non appena disponibili le
risultanze delle misurazioni.
Le norme tecniche di valutazione saranno stabilite con
provvedimento della Giunta regionale.
Presidente -
Metto in approvazione l'art. 23.
Il Consiglio approva.
Presidente
- Dò lettura dell'art. 24:
Art. 24
OCCUPAZIONE DI SCARPATE E ROTTURA DI MURATURE
Le occupazioni di scarpate potranno essere concesse
limitatamente alla costruzione di accessi ai fondi adiacenti alla
strada ed ai fabbricati.
Sulle scarpate potranno essere costruiti muri d'ala per la
formazione degli accessi e si potrà effettuare il riempimento fino
alla quota del piano viabile.
Sarà consentito il taglio dei muri di controripa purché le
testate dei tronchi vengano sistemate con caratteristiche analoghe
a quelle dei muri stessi.
Saranno possibili sopraelevazioni dei muri purché, dette
sopraelevazioni, abbiano le stesse caratteristiche dei muri
esistenti e non ne compromettano la stabilità; in caso contrario,
in via eccezionale, i muri potranno essere ricostruiti a spese e
cura del concessionario.
Presidente -
Metto in approvazione l'art. 24.
Il Consiglio approva.
Presidente
- Dò lettura dell'art. 25:
Art. 25
DISTRIBUTORI DI CARBURANTI
Le licenze e le concessioni per accessi ad impianti di
distribuzione di carburanti sono subordinate alle specifiche norme
di legge e di regolamento.
I serbatoi non potranno, comunque, essere posti nel
sottosuolo della proprietà stradale.
Presidente -
Metto in approvazione l'art. 25.
Il Consiglio approva.
Presidente
- Dò lettura dell'art. 26:
Art. 26
ATTRAVERSAMENTO CON LINEE AEREE DI TRASPORTO A FUNE
Chiunque attraversi o interessi strade regionali con linee
aeree di trasporto a fune è tenuto, previa intesa con
l'Amministrazione, a predisporre idonee opere di protezione delle
strade stesse.
Presidente -
Metto in approvazione l'art. 26.
Il Consiglio approva.
Presidente
- Dò lettura dell'art. 27:
Art. 27
CARTELLI E MEZZI PUBBLICITARI
Chi ha ottenuto l'autorizzazione ad installare cartelli o
altri mezzi pubblicitari dagli organi competenti, dovrà richiedere
il nulla osta dell'Assessorato dei Lavori Pubblici per il loro
collocamento lungo le strade regionali.
I medesimi non potranno essere applicati in corrispondenza di
incroci, curve o tornanti stradali.
Presidente -
Metto in approvazione l'art. 27.
Il Consiglio approva.
Presidente
- Dò lettura dell'art. 28:
Art. 28
Le opere in corso di esecuzione o eseguite senza la
prescritta licenza, concessione o autorizzazione possono essere
sospese o demolite a totale carico dei responsabili.
Presidente -
Metto in approvazione l'art. 28.
Il Consiglio approva.
Presidente
- Dò lettura dell'art. 29:
Art. 29
Per quanto non previsto nel presente Regolamento valgono le
norme stabilite dal T.U. approvato con R.D. 8 dicembre 1933 n. 1740
e successive modificazioni e dai regolamenti generali
vigenti.
Presidente -
Metto in approvazione l'art. 29.
Il Consiglio approva.
Presidente
- Dò lettura dell'art. 30:
Art. 30
È abrogato il regolamento per la tutela delle strade e della
viabilità e per le licenze e concessioni stradali approvato dal
rettorato Provinciale con deliberazione in data 8 novembre 1938 n.
19 e dalla Giunta Provinciale Amministrativa nella seduta del 17
gennaio 1939.
Presidente -
Metto in approvazione l'art. 30.
Il Consiglio approva.
Presidente
- Dò lettura dell'art. 31:
Art. 31
TABELLA DELLE TASSE
La tabella delle tasse per licenze, concessioni o
autorizzazioni per l'occupazione di spazi ed aree pubbliche e spese
varie, sarà approvata con provvedimento della Giunta
regionale.
Il presente regolamento sarà pubblicato nel Bollettino
Ufficiale della Regione.
È fatto obbligo a chiunque spetti di osservarlo e di farlo
osservare.
Presidente -
Metto in approvazione l'art. 31.
Il Consiglio approva.
Presidente
- È terminata la votazione articolo per
articolo. Ci sono delle dichiarazioni di voto prima della votazione
finale sul complesso del regolamento, che sarà a scrutinio
segreto?
Non ci sono dichiarazioni di voto, passiamo alla votazione.
Presidente
- Metto in votazione a scrutinio segreto
l'approvazione del regolamento.
Votazione a scrutinio segreto
Esito della votazione:
Presenti: 25
Votanti: 25
Maggioranza: 13
Favorevoli: 22
Contrari: 3
Il Consiglio approva.
Presidente
- Colleghi Consiglieri, ha dovuto assentarsi,
per un impegno urgente, l'Assessore Borbey. Pertanto, o sospendiamo
un attimo la seduta, o passiamo alla trattazione dell'oggetto n. 28
di cui è relatore l'Assessore alla Sanità e Assistenza Sociale,
ritornando poi indietro all'ordine del giorno quando l'Assessore
Borbey sarà rientrato in aula.
Il Consiglio è d'accordo?
Passiamo all'oggetto n. 28.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK