Consiglio Regionale della Valle d'Aosta - Oggetto del Consiglio n. 142 del 7 novembre 1983 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 142 del 7 novembre 1983 - Resoconto
OGGETTO N. 142/VIII - COMUNICAZIONI DEL PRESIDENTE DEL
CONSIGLIO.
PRESIDENTE:
Do lettura di brevissime comunicazioni.
Riunioni di Commissioni:
- II^ Commissione: 1 -
- III^ Commissione: 1
- IV^ Commissione: 1
Disegni di legge approvati: -
Signori Consiglieri,
nel corso della precedente adunanza del 26 e 27 ottobre non ho
volutamente accennato alla rivoluzione cubana importata nell'isola
di Grenada e alla successiva invasione dell'isola da parte delle
truppe degli Stati Uniti, in quanto in quel momento le notizie
erano assai confuse e non consentivano un esame approfondito del
caso.
Oggi abbiamo più elementi di valutazione e da un'attenta analisi
dei medesimi possiamo esprimere un giudizio più sereno. Si tratta
senza dubbio di gesti che meritano la più severa riprovazione da
parte dei sinceri democratici che ritengono, che le controversie di
qualsivoglia natura debbano sempre essere risolte non con il
ricorso alla forza ma attraverso azioni diplomatiche.
Dunque, appunto perché crediamo nei principi di democrazia e di
indipendenza di tutti i popoli, ci associamo alle proteste di tutto
il mondo civile per tali gravi atti.
Domenica 30 ottobre, il popolo argentino, dopo dieci anni di
dittatura militare che tanti guai ha arrecato al Paese, ha potuto
scegliere la sua classe dirigente attraverso libere e democratiche
elezioni.
Si tratta di un avvenimento positivo. Esprimiamo l'auspicio che
anche numerosi altri popoli soggiogati da vari tipi di dittature
possano quanto prima riconquistare le libertà civili e
democratiche.
Nei giorni scorsi ha preso avvio a Ginevra la Conferenza di
riconciliazione nazionale del Libano cui partecipano gli esponenti
delle varie fazioni libanesi.
Tutto il mondo guarda con particolare trepidazione a questo
avvenimento in quanto soltanto da una positiva conclusione del
negoziato in Libano, Paese martoriato da anni di guerre fratricide,
potrà ritrovare un periodo di pace e di tranquillità. Purtroppo
queste speranze sono state però subito smorzate dalla notizia del
tragico attentato contro alcune postazioni dell'esercito israeliano
e dal sanguinoso attacco sferrato contro gli esponenti
dell'organizzazione per la liberazione della Palestina fedeli al
capo storico Yasser Arafat, da parte di una fazione ribelle
dell'O.L.P. appoggiata dalla Siria. Si tratta di gravi notizie che
non possono non allarmare il mondo intero, che guarda con
preoccupazione profonda al consumarsi della tragedia libanese.
E per concludere vorrei comunicare che una delegazione di
operatori dell'informazione della Franche-Comté, regione gemellata
con la nostra, ha effettuato sabato 5 novembre una visita di
carattere culturale. Sempre in tale data un gruppo formato da circa
cinquanta giovani della Franche-Comté ha partecipato ad una serata
di festa nella nostra Regione. I giornalisti, che sono stati
ricevuti da chi vi parla e da alcuni componenti l'Ufficio di
Presidenza, hanno avuto modo di avere uno scambio di opinioni con i
loro colleghi valdostani.
Ieri ho partecipato alla tradizionale festa delle Forze Armate e
dell'Unità Nazionale che si è svolta presso il Castello Generale
Cantore.
E' aperta la discussione sulle comunicazioni del Presidente del
Consiglio, ha chiesto di parlare il Consigliere Torrione, ne ha
facoltà.
TORRIONE - (P.S.I.):
Volevo esprimere il rammarico mio
personale e del Gruppo socialista per un contrattempo, che mi
auguro sia tale, verificatosi in merito ad una manifestazione
organizzata, tra l'altro, dall'Amministrazione regionale.
Alludo ad un grosso convegno che si è svolto in questi giorni a
Torino su un tema quanto mai interessante: "Turismo e Parchi". Ho
visto che fra gli Enti promotori dell'iniziativa c'era anche la
Regione Autonoma Valle d'Aosta, in particolare l'Assessorato
all'Agricoltura e Foreste.
Le nostre perplessità derivano dal fatto che sovente ci giungono
comunicazioni di convegni che si svolgono in parti lontanissime
d'Italia su argomenti di scarsissimo rilievo, invece su un
argomento che ci tocca così da vicino per il quale siamo
direttamente interessati, non abbiamo ricevuto nessuna notizia.
Ho letto, riportate sulla stampa, alcune considerazioni
dell'Assessore Rollandin sull'argomento, però i Consiglieri
regionali che potevano partecipare a quel convegno non sono stati
informati dell'iniziativa. Non ne faccio una colpa diretta alla
Presidenza del Consiglio, che probabilmente non sarà venuta a
conoscenza dell'iniziativa in tempo utile, mi rammarico solo perché
di un'iniziativa come questa, che ci vede coinvolti come
Amministrazione regionale, il Consiglio non è stato informato.
PRESIDENTE:
L'unica risposta che posso dare al
Consigliere Torrione è che neanche questa Presidenza è stata messa
a conoscenza dell'avvenimento.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK