Consiglio Regionale della Valle d'Aosta - Oggetto del Consiglio n. 872 del 25 luglio 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
SPORT E TEMPO LIBERO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 872 del 25 luglio 2019 - Resoconto
OGGETTO N. 872/XV - Interpellanza: "Durata del divieto di
svolgimento delle attività di parapendio sul versante italiano del
Monte Bianco".
Distort (Presidente) -
Ricordo che il punto 22, come
concordato, verrà trattato congiuntamente con il punto 36, quindi
verrà discusso in seguito. Passiamo ora al punto 23 all'ordine del
giorno. Per l'esposizione, la parola alla collega Spelgatti.
Spelgatti (LEGA VDA)
- In data 3 luglio del 2019 sul sito
ufficiale della Regione Autonoma Valle D'Aosta è comparsa la
seguente notizia: "A seguito dell'incidente sul lato Sud del Monte
Bianco, che lo scorso 26 giugno ha provocato la morte di un pilota
francese, il presidente della regione Antonio Fosson, in accordo
con il capo della protezione civile regionale Pio Porretta, ha
richiesto all'ENAC, l'ente nazionale per l'aviazione civile,
l'emissione di un divieto delle attività di parapendio sul versante
italiano del massiccio del Monte Bianco. Le correnti ascensionali
dovute al calore anomalo di questi giorni, ha spiegato il
presidente della regione Antonio Fosson, attirano numerosi
appassionati del parapendio che decollano da Chamonix sfruttando le
correnti favorevoli del versante francese. Queste stesse correnti
però diventano molto pericolose non appena la vela oltrepassa i
4800 metri della vetta del Monte Bianco. Inoltre, considerato che
durante la stagione estiva gli interventi di soccorso possono
essere numerosi, la presenza delle vele costituisce un fattore di
disturbo e di pericolo per lo svolgimento delle operazioni,
rendendole le lunghe e difficoltose".
Prendiamo però atto del fatto che a Chamonix questo divieto
esiste da tantissimi anni e riguarda il periodo dal 1° luglio al 31
agosto. In tutti gli altri mesi dell'anno è possibile decollare
anche dalla cima del Monte Bianco e volare sulla catena. Teniamo in
considerazione anche il fatto che al Pavillon, quando è stata
costruita la nuova funivia, la Skyway, la Regione ha fatto degli
investimenti realizzando uno spazio per il decollo dei parapendii:
sono state tolte le pietre, è stato liberato il pendio per creare
la pendenza giusta, è stato inerbita l'area, è stata interrata per
alcune centinaia di metri la linea ad alta tensione che prosegue
fino a Punta Helbronner, il tutto per permettere ai parapendii di
decollare senza ostacoli. Teniamo inoltre presente che questo
divieto era già stato operativo alcuni anni fa, dopo gli incidenti
che occorsero ad alcuni parapendii sempre in occasione di eventi
eccezionali, come quello verificatosi alcuni giorni fa quando tanti
piloti riuscirono ad atterrare sulle cime del Monte Bianco. A
quanto risulta però si tratta di un evento rarissimo che è accaduto
solo tre volte negli ultimi quindici anni. Tale divieto scadeva,
all'epoca, alla fine del mese di ottobre, quando di alpinisti già
non ce ne sono più e neanche il soccorso è attivo. Però la
scadenza, così avanti nell'autunno, pregiudicava la possibilità per
i parapendii di volare, visto che la funivia in novembre rimane
chiusa, ma quantomeno tale divieto era mitigato dal fatto che era
stato lasciato uno spazio libero, un triangolo per poter volare dal
Pavillon a Entrèves.
Il problema è che, dall'articolo che è stato pubblicato sul
sito, non risulta che sia stato previsto un termine a questo
divieto, creando dei vincoli quindi ancora più restrittivi rispetto
a quelli imposti a Chamonix e ciò nonostante il rapporto tra il
numero di voli tra Courmayeur e Chamonix sia di circa 1 a 200.
Quindi noi diventiamo ancora più restrittivi quando dall'altra
parte ci sono 200 voli su 1 che abbiamo qui in Valle d'Aosta. Per
cui io interpello il Presidente della Regione per sapere: "se sia
stata prevista una data di termine del periodo di divieto delle
attività di parapendio sul versante italiano del Massiccio del
Monte Bianco; in caso contrario, se sia intenzione del Presidente
della Regione di richiedere all'ENAC di prevedere che il periodo di
divieto sia lo stesso stabilito sul versante francese del Monte
Bianco (dal primo di luglio al 31 di agosto)".
Presidente -
Per la replica, la parola al presidente
Fosson.
Fosson (PNV-AC-FV)
- La montagna in questi ultimi anni è
stata frequentata da una popolazione diversa da quella usuale
(bici, parapendio, eccetera), che ha creato delle nuove situazioni,
questo è evidente, di grande importanza, di grande impatto e che
non hanno ancora una normativa ben precisa. Inoltre, come lei ha
detto, le variazioni climatiche di questi tempi comportano la
possibilità per i parapendii di un'ascensione in quota tale per cui
vanno addirittura ad atterrare sulla cima del Monte Bianco da cui
poi ripartono. Questo chiaramente porta a delle ripercussioni. Da
una parte ci sono grandi problemi di sicurezza per il soccorso e
per gli aerei che volano. A parte la difficoltà di trovarsi di
fronte a delle ali e a dei parapendii che hanno delle difficoltà di
spostamento, c'è anche tutto un problema legale, come quello che si
è creato per l'incidente mortale del 26 giugno, di chi sia la
colpa, nel senso che l'elicottero chiaramente con un'attività
rotatoria di un certo tipo sposta delle correnti d'aria
ulteriori.
I francesi hanno già fatto da sempre una normativa che vieta
l'atterraggio sulla cima del Monte Bianco fino al 30 di agosto. È
un divieto che non è molto rispettato, perché se l'altro giorno
c'erano 150 piloti sulla cima del Monte Bianco vuol dire che anche
i decreti che i francesi fanno non sono rispettati. Mi dicono - è
l'unica cosa da cui dissento - che in questi ultimi tempi non è un
evento così raro. Non saranno 150 al giorno, però è uno sport
estremo che attira in questo momento molti esperti e appassionati
del luogo. Su questo problema si è innestato di nuovo anche
l'annoso discorso su di chi sia la cima del Monte Bianco, per cui
chi debba normare e chi non debba normare.
Noi abbiamo scritto all'ENAC, come era necessario, dicendo com'è
la situazione. L'ENAC non solo ha emesso il divieto, ma ha anche
trasmesso che avrebbe poi comunicato dei corridoi da poter
percorrere col parapendio, informazione che non è ancora arrivata.
Noi dipendiamo dall'ENAC, mentre invece l'atterraggio dipende dal
sindaco di Courmayeur. Su quello che chiede lei, da parte nostra è
stato già richiesto all'ENAC che il termine del divieto di attività
sia posto proprio il 31 di agosto 2019, come per i francesi, quindi
non siamo sicuramente più restrittivi di loro. Su questo problema,
a mio avviso, è sempre difficile fare delle norme insieme ai
francesi, che hanno tutta un'altra legislazione; si pensi alla
sicurezza sugli impianti, eccetera. Però è un'attività che andrà
normata per la sicurezza di tutti: per la sicurezza dei parapendii,
ma non parliamo poi delle tute alari; lei saprà del problema che
c'è attorno alle tute alari, se si possono usare, se non si possono
usare. Noi siamo molto lenti a fare delle norme che possano da una
parte permettere agli amici che fanno il parapendio di fare il loro
sport, ma da un'altra parte garantire una sicurezza a tutti quelli
che volano soprattutto per lavoro; abbiamo diversi voli di soccorso
alpino ogni giorno in quella zona. Comunque, la sua preoccupazione
a proposito del limite è già nella nostra richiesta all'ENAC: è
fino al 31 di agosto di quest'anno.
Presidente -
Per la replica, la parola alla proponente
collega Spelgatti.
Spelgatti (LEGA VDA)
- Bene, Presidente. Sono molto
contenta della sua risposta e per una volta siamo in sintonia! Sono
molto soddisfatta. Non ho solo capito una cosa: la vostra richiesta
all'ENAC è stata fino al 31 agosto, quindi il divieto anche
quest'anno decade già dal 1° settembre, perché comunque hanno già
stabilito in questa maniera? Bene, mi fa molto piacere, perché la
preoccupazione nasceva dal fatto che dalla notizia non fosse
apparsa una data di termine, invece io amo molto tutti gli sport
estremi, quindi anche il parapendio. Ritengo che siano delle
attività sempre più in espansione, sempre più in evoluzione, che
diventano anche una forma importantissima di turismo, quindi non è
solo un qualcosa che può piacere a me, ma piace a moltissime
persone. Il nostro obiettivo deve essere quello di far sì che
questa Valle d'Aosta, proprio perché è una palestra a cielo aperto,
venga utilizzata sempre di più in questa direzione, attirando anche
un turismo giovane e dinamico. Quindi dobbiamo cercare di fare
concorrenza ai francesi o perlomeno imparare da loro come attirare
i giovani: basta guardare i numeri tra Chamonix e Courmayeur e
vedere il tipo di clientela che c'è. Noi dobbiamo andare comunque
in quella direzione. Sono molto soddisfatta della sua risposta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK