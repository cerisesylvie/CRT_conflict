Consiglio Regionale della Valle d'Aosta - Oggetto del Consiglio n. 2266 del 5 aprile 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Stoccaggio e smaltimento rifiuti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2266 del 5 aprile 2023 - Resoconto
OGGETTO N. 2266/XVI - Interpellanza: "Intendimenti circa le
procedure da avviare a seguito della richiesta di rinnovo
autorizzativo alla gestione della discarica di Pompiod e altri
adempimenti riferiti al piano rifiuti".
Bertin (Presidente) -
Punto n. 41. Illustra la
consigliera Erika Guichardaz.
Guichardaz E. (PCP) -
Il 27 aprile abbiamo votato il
piano regionale dei rifiuti, che in qualche modo interveniva anche
rispetto alle due discariche divenute famose: quella di Pompiod e
quella di Chalamy. Successivamente, con una delibera del 17
ottobre, la Giunta ha dato avvio a un tavolo per la
riqualificazione dell'area di Pompiod in accordo con i Comuni di
Aymavilles e Jovençan precisando, nelle premesse della suddetta
delibera, che "al fine di valutare la fattibilità dell'operazione,
sono in ogni caso necessari preliminari approfondimenti tecnici e
giuridici riferiti ai profili urbanistici, ambientali,
paesaggistici, oltre che le modalità e le condizioni per addivenire
a ottenere la disponibilità dell'area, alla riqualificazione e per
affidarne la successiva gestione".
Si diceva anche che i suddetti studi preliminari presupponevano il
coinvolgimento non solo delle Amministrazioni comunali delle
strutture competenti per materia ma anche della società Ulisse 2007
e delle proprietà. Per queste ragioni la struttura regionale
competente in materia di rifiuti è stata incaricata di procedere ai
preliminari approfondimenti, quindi tale scadenza degli
approfondimenti era prevista per il 17 marzo 2023.
Ora abbiamo appreso della nuova richiesta di rinnovo
autorizzativo alla gestione della discarica di Pompiod inoltrata
dalla ditta Ulisse 2007 in data 7 febbraio 2023 e viste le
risultanze del consulente tecnico del PM relative al procedimento
penale n. 1567/2019, chiediamo all'Assessore: "se i preliminari
approfondimenti citati poc'anzi si siano conclusi, chi siano i
soggetti che sono stati coinvolti... e quali siano gli esiti di
tale attività; quale sia nello specifico il coinvolgimento di tutti
i soggetti riportati; quali siano le procedure che si intendano
avviare rispetto alla richiesta di rinnovo, in particolare rispetto
alle autorizzazioni e agli adempimenti riferiti al piano rifiuti e
alle risultanze delle memorie del PM"; in particolare, cosa si
intende fare rispetto alla valutazione dell'impatto ambientale
visto che nelle memorie del consulente tecnico della Procura viene
evidenziato che la valutazione di impatto ambientale dell'attuale
discarica risale al progetto del 1998 e non risulta mai essere
stata aggiornata in seguito alle modifiche apportate di cui abbiamo
spesso parlato... e deroghe rispetto ai limiti di concentrazione
dell'eluato per l'accettabilità in discarica di rifiuti inerti,
nonché anche la diversa morfologia e maggior estensione sia
planimetrica che altimetrica, incremento di volume e chi più ne ha,
più ne metta.
Presidente -
Risponde l'assessore Sapinet.
Sapinet (UV) -
Grazie collega Guichardaz. La Regione con
l'approvazione della delibera regionale 1224/2022 ha inteso
approfondire la proposta presentata dai Comuni di Aymavilles e
Jovençan relativa alla riqualificazione dell'area e alla sua
riconsegna alla popolazione attraverso un riutilizzo in chiave di
sviluppo sociale, culturale, turistico, istituendo un gruppo di
lavoro finalizzato alla valutazione della percorribilità
dell'iniziativa quale alternativa alla ripresa dell'attività del
gestore Ulisse 2000.In merito ai quesiti, quindi al primo quesito,
i preliminari approfondimenti di cui alla delibera 1224/2022 non
sono ancora conclusi, sono in corso; i lavori del tavolo tecnico
fin qui svolti sono stati condotti nell'ambito del perimetro delle
strutture regionali competenti per le tematiche trattate e
ovviamente delle Amministrazioni comunali coinvolte; il
coinvolgimento del gestore della proprietà, degli
stakeholder
sarà oggetto dei futuri e prossimi immediati
incontri, così da avere esiti concreti per il decisore politico.
Questo
dossier
, nelle prime settimane di mandato, è stato
oggetto di particolare attenzione sia nella fase di passaggio di
consegne, e ringrazio il collega Lavevaz, che in quella successiva
con confronti con alcuni degli attori coinvolti: dico solo alcuni
perché non abbiamo ancora avuto il tempo di... però il passaggio di
consegne è stato proficuo ed importante anche per avere un
aggiornamento puntuale. Nei prossimi giorni infatti verranno
effettuati alcuni incontri con gli Enti locali coinvolti, con i
referenti del CELVA, anche in riferimento alla ricomposizione del
gruppo di lavoro della tematica dei rifiuti solidi urbani.Secondo
quesito: il coinvolgimento dei soggetti. Come ricordato, al momento
limitato a quelli individuati dal provvedimento dirigenziale
7667/2022, che prevedeva all'interno del tavolo di lavoro il
Dipartimento Soprintendenza, il Dipartimento programmazione,
risorse idriche e territorio, il Dipartimento agricoltura, il
Dipartimento ambiente, il Dipartimento turismo, sport e commercio,
il Dipartimento bilancio, finanze e patrimonio, il Dipartimento
legislativo, la struttura Pianificazione territoriale, un
rappresentante dell'ARPA, un rappresentante dei Comuni, ovviamente
è coinvolto anche il Comune di Issogne per l'altra discarica,
Aymavilles e Jovençan, un rappresentante del Consorzio degli Enti
locali, il Dirigente della struttura organizzativa Economia
circolare, rifiuti, bonifiche, attività estrattiva al quale è
assegnato il coordinamento dei lavori, con gli obiettivi e
l'analisi dei seguenti aspetti: analisi e approfondimento delle
proposte dei Comuni, individuazione delle possibili alternative per
un utilizzo delle aree che consenta il raggiungimento degli
obiettivi, valutazione preliminare delle eventuali criticità di
natura ambientale, idrogeologica, paesaggistica, urbanistica e
giuridica degli interventi, la valutazione delle modalità per
addivenire alla disponibilità delle aree, l'individuazione dei
possibili modelli di gestione per il raggiungimento degli obiettivi
proposti dai Comuni. Come detto, ad oggi il confronto è limitato a
questi soggetti individuati all'interno del provvedimento
dirigenziale, concernenti l'esame, ciascuno nell'ambito delle
proprie competenze e appunto della proposta presentata dalle
Amministrazioni comunali per verificare la compatibilità con la
pianificazione regionale e le normative vigenti. A seguito della
conclusione dell'analisi tecnica, saranno valutate le ricadute
turistiche e culturali sui territori, tenendo in considerazione i
potenziali modelli gestionali e la sostenibilità complessiva
dell'intervento.
Relativamente al terzo quesito, la domanda di rinnovo è
precedente all'approvazione del piano rifiuti, quindi non è stata
presentata in data 7 febbraio 2023 ma in data 27 febbraio 2020,
così dicono le strutture. Il relativo procedimento ricade
nell'ambito delle disposizioni del precedente piano, quindi
2015-2020. Va tuttavia evidenziato che le procedure di rinnovo sono
regolate dalla normativa vigente in materia, in particolare dalla
normativa ambientale del settore rifiuti, della tutela del
paesaggio e dei beni culturali e urbanistici. Tali norme
definiscono in ultima analisi la cornice delineata nel volume 4 del
piano rifiuti 2022-2026. L'esame dell'istanza, una volta riavviato
il procedimento, sarà oggetto di specifica conferenza dei servizi
nell'ambito della quale sarà esaminata a livello collegiale
l'istanza in relazione alla sua assentibilità alla luce delle
evidenze riportate all'interno della relazione del perito nominato
dal Tribunale, all'esame delle ricadute dell'impianto e alle
eventuali misure di mitigazione da prescrivere. Ai due procedimenti
sono coinvolte pressoché le medesime strutture regionali,
l'intento, l'impegno è quello di sviluppare entrambi i
procedimenti, privilegiando le soluzioni che siano di minore
impatto per la comunità. Le prossime saranno settimane di incontri
e riunioni particolarmente rilevanti su queste tematiche,
discariche ma non solo, rifiuti solidi urbani insieme a tutti i
Presidenti delle
Unités
, insieme ai Sindaci coinvolti, sono
in corso interlocuzioni. Sono tematiche indubbiamente di non facile
gestione ma, e mi riferisco all'oggetto dell'iniziativa, sin dai
primi incontri ho potuto prendere atto della collaborazione dei
vari attori incontrati sino ad ora e che sono coinvolti
direttamente nella questione. I prossimi sono mesi importanti per
arrivare a quelle soluzioni sopracitate, soluzioni che vogliamo
raggiungere e ovviamente condividere con gli Enti locali.
Presidente -
Per la replica, la parola alla consigliera
Erika Guichardaz.
Guichardaz E. (PCP) -
Rimango veramente basita, mi dispiace,
Assessore, ma pur capendo quello che lei ha sostenuto, qui si
tratta di una discarica che ha due messe in sicurezza, che ha una
procedura di VIA vecchia del 1998, a cui sono stati aggiunti
centinaia di CER o EER come si dice adesso, in cui si dice che la
volumetria residua non è quella definita dallo studio Zimatec, in
cui permangono... perché sì, verranno tolti dei codici, ma
rimangono sia le scorie di fusione, sia le scorie non trattate, i
rifiuti da dissabbiamento, il pietrisco da massicciata. Continuiamo
ad avere all'interno di quei codici codici che sono stati il
problema di quella discarica. Io sinceramente non riesco a capire,
qui possono anche aver fatto domanda nel febbraio 2022, ma poi
l'hanno dovuta ripresentare nel febbraio 2023, perché era stata
sospesa e questa è a tutti gli effetti una nuova autorizzazione, o
comunque anche non lo fosse, ribadisco, ci sono due messe in
sicurezza, c'è tutta una questione legata alle procedure del PM, ci
sono stati degli illeciti dimostrati e noi facciamo finta di nulla
e diciamo che così possiamo andarci a passeggiare e addirittura
farlo diventare un luogo turistico.Io sinceramente la invito a
venire a Pompiod e a parlare con la popolazione, perché di questa
cosa siamo fortemente preoccupati e mi dispiace che ancora una
volta nel coinvolgimento degli attori interessati non ci sia
proprio il Comitato, che è stato quello che ha permesso, ancora una
volta, di far emergere cosa stava succedendo in quella
discarica.Riteniamo poi che non siano superate tutte le criticità
evidenziate dalla Procura, la non conformità riguardo alla
morfologia e alle caratteristiche della discarica, il mancato
assoggettamento a VIA come le ho detto, la scarpata risulta
costituita da materiale che non soddisfa tutti i requisiti, i teli
sono stati messi per una discarica di altro tipo. Quali saranno le
ripercussioni e chi si prenderà la responsabilità se quel percolato
dovesse comunque andare in falda?Poi anche rispetto alla questione
della fideiussione, io sono andata più a fondo e sicuramente invito
anche lei a riguardarla, perché anche sotto questo punto di vista,
secondo me, la fideiussione continua a non essere conforme a quel
tipo di discarica, continuiamo a parlare di una discarica per
inerti quando non è così.Sinceramente mi dispiace veramente della
sua risposta e mi dispiace che ancora una volta i tempi che si
erano dati non sono stati rispettati.
Lascio intervenire anche la collega.
Presidente -
La parola alla consigliera Minelli per il
tempo restante.
Minelli (PCP) -
Per il tempo restante e per manifestare
un'altra perplessità, l'Assessore ha detto che la richiesta era
stata presentata a febbraio 2022 e non soltanto il 7 febbraio del
2023; come ha detto giustamente la collega, era stata sospesa, ma
la legge che abbiamo votato di accompagnamento al piano rifiuti
prevede espressamente che quella discarica venga trattata da adesso
in avanti come una nuova autorizzazione a tutti gli effetti; quindi
deve rifare il procedimento completo, compresa la procedura di VIA
per quello che intendiamo noi, perché se è una nuova
autorizzazione, si rifà tutto l'iter. Non si può quindi
semplicemente dire che l'esame dell'istanza sarà oggetto solo di
apposita conferenza dei servizi, è riduttivo, bisogna dire
chiaramente che quella richiesta dovrà rifare tutto il
percorso.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK