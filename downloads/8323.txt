Consiglio Regionale della Valle d'Aosta - Oggetto del Consiglio n. 2804 del 22 aprile 1987 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2804 del 22 aprile 1987 - Resoconto
OGGETTO N. 2804/VIII - INIZIATIVA PER LA CONTINUITÀ DELLA
LEGISLATURA DEL PARLAMENTO ITALIANO. (Approvazione di ordine del
giorno).
PRESIDENTE
: Do lettura dell'ordine del giorno presentato
dai Consiglieri Sandri, Torrione e Baldassarre:
Ordine del giorno
Il Consiglio regionale della Valle d'Aosta
Preoccupato per la crisi politica nazionale che minaccia la
naturale conclusione della legislatura;
Ritenuto lo svolgimento dei referendum sul nucleare e sulla
giustizia diritto costituzionale dei cittadini ad esprimersi su
problemi così determinanti per il futuro democratico e ambientale
del nostro Paese.
Impegna
il Deputato ed il Senatore della Valle d'Aosta perchè facciano
ogni sforzo affinchè sia garantito lo svolgimento dei referendum
nella data prevista dal 14 giugno 1987.
PRESIDENTE
: Ha chiesto di illustrare l'ordine del giorno
il Consigliere Sandri, ne ha facoltà.
SANDRI (N.S.):
Credo che sia in tutti noi la
preoccupazione per le sorti del Governo italiano e per la grave
"impasse" che sta bloccando l'attività politica a livello
nazionale. Tutti i partiti penso siano concordi nel condannare un
atteggiamento dilatorio e di incapacità a risolvere la crisi di
governo, che ha lasciato lo Stato senza esecutivo per oltre due
mesi.
Con questo ordine del giorno i Consiglieri del Partito
Socialista, di Nuova Sinistra, del Partito Socialdemocratico
vogliono sottolineare che si rischia, in questa "impasse", di
togliere ai cittadini il diritto, sancito dalla Costituzione, di
esprimere il loro parere sui referendum, già indetti e vidimati
dalla Corte Costituzionale, sul nucleare e sui problemi legati alla
giustizia. Questo ordine del giorno voleva interpretare, come
pensiamo, l'ordinamento della maggior parte delle forze presenti in
questo Consiglio, affinchè al di là delle differenze sullo sbocco
della crisi a livello governativo e di quanto ognuno si può
auspicare, il Deputato e il Senatore della Valle d'Aosta siano
impegnati da questo Consiglio a fare ogni sforzo, perchè questo
diritto dei cittadini ad esprimere il proprio parere sul nucleare e
sulla democrazia venga garantito.
Da questo punto di vista voglio ricordare l'importanza della
giustizia; ancora ultimamente abbiamo discusso in questo Consiglio
dei dubbi che si hanno sul corretto funzionamento di tale
istituzione. Per quanto riguarda il nucleare, sono notizia di
questi giorni i problemi legati ad uno degli accordi internazionali
firmati dall'ENEL, che è quello per la centrale di
Creiss-Malville.
Si dà atto che dalle ore 19,29 assume la Presidenza il
Presidente BONDAZ.
PRESIDENTE
: Ha chiesto di parlare il Consigliere
Baldassarre, ne ha facoltà.
BALDASSARRE (P.S.D.I.):
Abbiamo presentato questo ordine
del giorno, insieme agli altri colleghi, perchè riteniamo che sia
l'On. De Mita che l'On. Natta abbiano derubato i cittadini del loro
diritto ad esprimersi. Capisco la reazione del Partito Comunista;
noi siamo stati i promotori di questi referendum e ne siamo
convinti. Se il Partito Comunista fosse stato più coerente e non
avesse tentato di essere "antisocialista", forse ci saremmo
arrivati, invece ha preferito la strada delle elezioni
anticipate.
Il nostro Partito è perchè i cittadini possano esprimere il loro
parere tramite i referendum il 14 giugno e non è che i problemi in
gioco siano marginali: si parla del nucleare e di una giustizia
migliore. Ci troviamo di fronte a problemi importantissimi, per cui
non si può rinviare, con la scusa delle elezioni anticipate, lo
svolgimento dei referendum fra due anni. Non siamo neppure
d'accordo con la proposta dell'On. Fanfani di modificare la legge
per poi poter andare a votare fra 4-5 mesi. Riteniamo che vadano
salvati i referendum, che si debba trovare la strada più opportuna
per arrivare ad un accordo su questi.
Mi auguro che il Consiglio regionale voglia votare questo ordine
del giorno, anche per vedere se anche qui esista lo stesso clima
che c'è in campo nazionale; mi riferisco cioè alla "accoppiata
Natta-De Mita".
PRESIDENTE
: Ha chiesto di parlare il Vice Presidente De
Grandis, ne ha facoltà.
DE GRANDIS (P.R.I.):
Vorrei soltanto sottolineare come
l'intervento del Consigliere Baldassarre abbia dimostrato la
strumentalità di questo ordine del giorno, che non si preoccupa per
niente dei diritti dei cittadini, ma si preoccupa di creare
confusione anche in periferia, come se non ce ne fosse abbastanza
al centro.
Si ama ricorrere al linguaggio molto colorito sullo stile
dell'On. Pannella, con gli "scippi" dei diritti dei cittadini,
cittadini che vengono derubati, ed io dico: è vero che vengono
derubati, ma in tutt'altra maniera e in tutt'altro modo. E qui
qualche esame di coscienza qualcuno se lo potrebbe fare, in
periferia e al centro.
Inoltre, non posso assolutamente votare un ordine del giorno di
questo genere, intanto perchè appartengo ad un partito che formava
il Governo in sede centrale e che doveva, quel Governo, provvedere
a emanare le leggi necessarie perchè non fosse necessario ricorrere
ai referendum, e poi perchè non accetteremo mai che un partito che
sta al Governo, che ha quindi la responsabilità di emanare le leggi
e i provvedimenti, promuova dei referendum contro se stesso, con
una contraddizione che non sta nè in cielo nè in terra. Che lo
facciano i partiti dell'opposizione è giusto, è loro dovere
preciso, ma i partiti di maggioranza devono fare il loro lavoro,
che è quello di governare, di fare le leggi, di dare delle risposte
ai cittadini su problemi così fondamentali.
Ricordo che in particolare il Partito Repubblicano, già nel mese
di luglio, aveva richiesto, e gli altri partiti avevano accettato,
di risolvere questi due problemi della giustizia e del nucleare,
perchè su questi temi altrimenti la maggioranza si sarebbe
sfasciata, come di fatto si è sfasciata. Siamo le solite
"Cassandra", secondo quel destino "cinico e baro" come lo chiama il
nostro amico Saragat; sta di fatto però che, ogni volta che avviene
una rottura, questa è regolarmente prevista, ma non veniamo mai
ascoltati, con questi risultati deleteri e nefandi.
Per queste ragioni, il mio voto sarà contrario a questo ordine
del giorno.
PRESIDENTE
: Ha chiesto di parlare il Consigliere Tonino,
ne ha facoltà.
TONINO (P.C.I.):
Brevissima dichiarazione di voto. È
singolare come si voglia far apparire una posizione seria,
disponibile e favorire i referendum, quale quella che abbiamo
espresso, come una posizione contraria alla possibilità di svolgere
i referendum stessi.
Credo che debba finire questa "buffonata" di forze politiche,
che sono a favore del referendum e che non vogliono ricercare in
Parlamento una maggioranza in grado di fare un governo perchè i
referendum si effettuino. Noi siamo stati prima disponibili a fare
un governo cosiddetto di garanzia, che consentisse di fare i
referendum e di affrontare i nodi più importanti per evitare le
elezioni anticipate; questa proposta non ha avuto il consenso di
alcune forze politiche. Successivamente, abbiamo proposto di fare
un governo semplicemente per poter svolgere i referendum e
attendiamo ancora la risposta, anzi qui stiamo discutendo mentre il
Parlamento deve dare una risposta ad una proposta in tal senso
formulata ieri dall'On. Natta. Quindi, credo non possa essere
accettata una accusa di questo tipo rivolta a noi; comunque, non è
questo il problema di oggi.
Se il problema è di chiarire quali siano le forze che in questo
momento vogliono che si effettuino i referendum, non abbiamo
problemi di sorta: voteremo questo ordine del giorno; l'avremmo
sottoscritto anche se ci fosse stato proposto.
Chiederemo alcune correzioni di carattere formale, cioè: il
Consiglio regionale della Valle d'Aosta non può impegnare il
Deputato e il Senatore della Valle d'Aosta, in quanto non sono
espressioni di questo Consiglio; al massimo, il Consiglio regionale
può invitarli ad agire in quel senso. Chiederemmo di aggiungere al
Deputato e al Senatore della Valle d'Aosta anche le forze politiche
favorevoli alla consultazione referendaria, affinchè facciano ogni
sforzo perchè si effettuino i referendum.
PRESIDENTE
: C'è una proposta di emendamento da parte del
Consigliere Tonino.
Ha chiesto di parlare il Consigliere Ricco, ne ha facoltà.
RICCO (D.C.):
Riteniamo che il Parlamento, espressione
del popolo italiano, massimo organo legislativo, da noi ritenuto
idoneo sempre a legiferare in modo completo, soddisfacente in
tutto, anche in questo caso, sui problemi del referendum, può e
deve legiferare. Sono problemi di una importanza estrema, di una
delicatezza immensa, che hanno bisogno di essere ponderati da un
Governo organico e dal Parlamento nella sua libera consistenza ed
esistenza politica. Molto meglio di me ha detto il collega De
Grandis, al quale mi associo; quindi, per questi motivi, che
riteniamo validissimi, voteremo contro l'ordine del giorno.
PRESIDENTE
: Ha chiesto di parlare il Presidente della
Giunta, ne ha facoltà.
ROLLANDIN (U.V.):
Je crois que faire un débat sur ce
point ce soit un peu inutile. Pour ces considérations, étant donné
que toutes les forces politiques se sont exprimées dans un certain
sens et que tout le monde est contraire à la fin de la législature,
on ferait la proposition suivante:
"Il Consiglio regionale, preoccupato per la crisi politica
nazionale che minaccia la naturale conclusione della legislatura,
invita il Deputato e il Senatore della Valle d'Aosta perchè
facciano ogni sforzo affinchè sia garantita la continuità della
legislatura".
À ce point, étant garantie la continuité de la législature,
c'est tout à fait normal qu'il y ait la possibilité de faire les
référendums. Tout le monde pourra s'exprimer à un moment donné.
Nous sommes convaincus que les efforts du Sénateur et du Député
seront remarquables.
PRESIDENTE
: Ha chiesto di parlare il Consigliere
Torrione, ne ha facoltà.
TORRIONE (P.S.I.):
Credo che il Presidente della Giunta
abbia colto nel segno, in quanto è implicito che se continua la
legislatura, l'istituto referendario è un discorso che non può non
avere effettuazione.
Non volevamo neanche polemizzare eccessivamente; riteniamo però
di dover sottolineare come tutte le forze politiche abbiano
ribadito in questi giorni, con sfumature diverse, la validità
dell'istituto del referendum come espressione di democrazia
diretta. Non si tratta di espropriare il Parlamento o altre
istituzioni dello Stato, si tratta di dare la voce ai cittadini.
Voglio solo fare una brevissima considerazione. In questo Paese,
fortunatamente, anche consultazioni che riguardavano temi attinenti
più da vicino l'aspetto religioso e di coscienza dei cittadini, si
sono svolte in un clima di estrema democrazia, di rispetto
reciproco e non hanno portato a sconvolgimento alcuno; non hanno
portato neanche lo sconvolgimento delle formule di governo, che in
quel momento erano sostenute da partiti che su quegli argomenti
avevano posizioni estremamente diversificate.
Con questo spirito credo si possa accettare il suggerimento
presentato dal Presidente della Giunta.
PRESIDENTE
: Ha chiesto di parlare il Consigliere
Baldassarre, ne ha facoltà.
BALDASSARRE (P.S.D.I.):
Mi preoccupo di un fatto, che
succede spesso in questo Consiglio regionale: certe prese di
posizione vengono definite "buffonate" oppure battute "stile
Pannella"; ho grande stima nei confronti del compagno Pannella, che
ha dimostrato in tanti anni di saper portare avanti quelle
battaglie sociali, che non sono state portate avanti da altre forze
politiche, compreso il mio Partito.
È nostra intenzione, presentando questo ordine del giorno, di
sollecitare tutte le forze politiche; il senso della proposta, che
faceva il Presidente della Giunta, è contenuto nell'ordine del
giorno, quindi diciamo di essere preoccupati per l'eventualità
dell'interruzione della legislatura.
Siamo d'accordo con quanto ha sottolineato il Segretario del
Partito Comunista, Tonino, quando dice che bisogna impegnare le
forze politiche a far svolgere i referendum; però, non possiamo
dimenticare che ci troviamo di fronte a difficoltà di due grossi
partiti: quello di maggioranza relativa e quello di opposizione.
Era questo, quanto volevamo sottolineare, perchè di fronte agli
elettori abbiamo il dovere di segnalare quali sono stati i partiti
che hanno voluto evitare i referendum su due problemi importanti
quali quello del nucleare e della giustizia.
Il Capogruppo della Democrazia Cristiana, Ricco, ha detto nel
suo intervento che i referendum non vanno fatti, perchè bisogna
legiferare. Il Consigliere De Grandis dice che i partiti di
maggioranza non possono farsi promotori di referendum. Non credo
che siamo arrivati a questo punto; per legiferare ci vuole un
accordo fra cinque partiti, accordo che non è stato trovato, quindi
la preoccupazione di coloro che hanno promosso i referendum deriva
appunto dalla difficoltà di poter legiferare; ecco perchè ci siamo
fatti promotori, come Partito Socialdemocratico, insieme al Partito
Socialista, al Partito Radicale, al Partito Liberale, di promuovere
questi referendum.
Pertanto, chiedo venga approvato questo ordine del giorno, dopo
aver capito perfettamente che la Democrazia Cristiana e i
Repubblicani sono contro i referendum.
PRESIDENTE
: Ha chiesto di parlare il Consigliere Tonino,
ne ha facoltà.
TONINO (P.C.I.):
Per dichiarazione di voto sulla proposta
fatta dal Presidente della Giunta, che a noi sembra svuoti il
significato di questo ordine del giorno, che voleva soprattutto
mettere alle strette le forze politiche di fronte alla questione
dei referendum; tuttavia, la accettiamo. Siamo contrari alle
elezioni anticipate; saremmo per il proseguimento normale della
legislatura, ma diventa difficile sostenere davanti alla gente che
lo spettacolo, cui stiamo assistendo da un mese a questa parte, è
il proseguimento della legislatura. Cercate anche di capire la
posizione di chi, di fronte ad uno spettacolo di questo tipo, dice:
basta, andiamo alle elezioni e chiudiamo questa commedia.
PRESIDENTE
: Ha chiesto di parlare il Consigliere Ricco,
ne ha facoltà.
RICCO (D.C.):
Siamo d'accordo con quanto ha detto il
Presidente della Giunta, perchè oltre ad evitarci le elezioni
anticipate, vorrebbe anche dire evitare i referendum, in quanto
possiamo sempre fare in tempo a legiferare in modo saggio e
sano.
PRESIDENTE
: Ha chiesto di parlare il Consigliere Sandri,
ne ha facoltà.
SANDRI (N.S.):
Ringrazio la Democrazia Cristiana per
l'apporto di voti a questo ordine del giorno; penso sia prova di
serietà politica il voler mantenere in piedi un Governo in un
momento in cui il Paese ne ha molto bisogno e credo anche che la
nostra Regione - forse in questo senso il Presidente della Giunta
si è espresso e non è certo uno svuotamento dell'ordine del giorno
abbia bisogno di una controparte e non di trovarsi di fronte al
caos. Se poi in due mesi riuscirete a fare una legge, questo a me
va bene, perchè, comunque, significa aver recepito dei contenuti
referendari.
PRESIDENTE
: Ha chiesto di parlare il Vice Presidente De
Grandis, ne ha facoltà.
DE GRANDIS (P.R.I.):
Per dichiarazione di voto. Ritengo
di dover fare una precisazione, perchè il Consigliere Baldassarre
non sa, o fa finta di non sapere, che i referendum nel nostro
Paese, previsti dalla Costituzione, sono soltanto abrogativi e non
sono propositivi. È inutile cercare di "ciurlare nel manico", qui
si vuole fare altra confusione, continuare sulla strada dello
"scippo dei referendum", cosa che non corrisponde a verità. È vero
invece il contrario, e cioè che i referendum, così come sono stati
promossi, erano soltanto uno strumento per infastidire una certa
maggioranza, per creare rotture nell'ambito della maggioranza, cosa
che è perfettamente riuscita.
I referendum, che sono stati chiamati in causa dal Consigliere
Torrione e che riguardavano il divorzio prima e l'aborto poi, non
erano stati promossi da forze di maggioranza, ma soprattutto erano
stati promossi su leggi che il Parlamento si era assunto la
responsabilità di approvare, così come era suo preciso dovere. Su
quelle leggi è stato chiamato il popolo ad esprimersi; quello era
ed è il modo corretto di procedere. Noi abbiamo partecipato a quei
referendum con tutta la nostra convinzione, assumendo le posizioni
che abbiamo ritenuto secondo coscienza più opportune; ma ai
referendum strumentali noi non ci stiamo, nè qui, nè altrove.
PRESIDENTE
: Penso che l'ordine del giorno sia stato
ritirato, l'emendamento del Partito Comunista non debba aver
seguito; rimane da votare esclusivamente l'ordine del giorno, come
è stato individuato dal Presidente della Giunta, di cui do
lettura:
Ordine del giorno
Il Consiglio regionale della Valle d'Aosta
Preoccupato per la crisi politica nazionale che minaccia la
naturale conclusione della legislatura;
INVITA
il Deputato e il Senatore della Valle d'Aosta perchè facciano
ogni sforzo affinchè sia garantita la continuità della
legislatura.
PRESIDENTE
: Pongo in votazione l'ordine del giorno testè
letto:
ESITO DELLA VOTAZIONE
Presenti 27
Votanti 26
Favorevoli 26
Astenuti 1 (De Grandis)
Il Consiglio approva
PRESIDENTE
: I lavori sono sospesi, riprenderanno domani
mattina alle ore 9,30.
La seduta è tolta.
La seduta termina alle ore 19,56.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK