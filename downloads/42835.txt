Consiglio Regionale della Valle d'Aosta - Oggetto del Consiglio n. 326 del 10 febbraio 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
EDILIZIA
Edilizia pubblica
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 326 del 10 febbraio 2021 - Resoconto
OGGETTO N. 326/XVI - Interpellanza: "Progetti per la
valorizzazione dell'immobile "Maison Caravex" nel Comune di
Gignod".
Marguerettaz (Presidente) -
Punto n. 31 all'ordine del
giorno. La parola al collega Ganis per la presentazione.
Ganis (LEGA VDA) -
Avremmo voluto portare all'attenzione
di questo Consiglio una tematica nuova da affrontare, anche se per
me e per molti miei colleghi freschi di nomina in effetti potrebbe
anche esserlo, invece, dopo una brevissima ricerca, ci siamo
accorti che l'oggetto della nostra interpellanza "Maison Caravex" -
situata nel Comune di Gignod e che rientra a oggi nell'elenco delle
opere valdostane rimaste incompiute - non è altro che un calvario
che va avanti da moltissimi anni, per non dire da decenni.
Infatti l'ultima interpellanza discussa in questo Consiglio
regionale riguardante "Maison Caravex" risale al lontano 23
settembre 2015, quando l'allora consigliere Bertin era intento a
far luce sulla situazione dei lavori di ampliamento della suddetta
area.
Già allora nella sua relazione il consigliere Bertin
sottolineava come l'interpellanza da lui presentata riprendesse (e
lo cito) "Una vecchia questione che avevamo già sollevato diverso
tempo fa, nella passata legislatura; stiamo parlando della Maison
Caravex, una vecchia storia". La questione era già vecchia in
quella lontana seduta del Consiglio regionale del 2015, figuriamoci
adesso. Va detto che in questi ultimi anni qualcosa è stato fatto,
la vecchia Casaforte è stata ultimata e in questi anni è stata
convertita in museo, con lo scopo di valorizzare la cultura
valdostana.
Resta però vicino alla Casaforte una parete di cemento armato,
anzi, sarebbe meglio dire un cantiere fermo, abbandonato e
desolante, a ricordare un triste progetto di un'opera incompiuta
costata all'Amministrazione regionale la bellezza di 5 milioni e
778 mila euro.
Un progetto avviato in una lontana epoca di vacche grasse. Non
voglio entrare nel merito di come sono stati spesi e gestiti i
fondi regionali per il progetto e le valutazioni di allora, ma
credo che un'opera come questa debba trovare una sua collocazione
nei giorni nostri e che debba essere ultimata anche se, date le
condizioni in cui si trova il cantiere, viene quasi da pensare che
il suo destino sarà quello di essere abbattuta.
Dico questo perché allo stato attuale quest'opera rappresenta un
vero e proprio obbrobrio del passato e - data la sua posizione: è
situata accanto alla Casaforte convertita in museo - non
rappresenta un bellissimo biglietto da visita per tutti i
visitatori e i pellegrini che transitano lungo la Via
Francigena.
Vorrei inoltre evidenziare che all'anagrafe delle opere
incompiute, redatta per l'anno 2019, emerge che la Valle d'Aosta ha
solo due opere incompiute, per un valore complessivo di 16 milioni
di euro, un dato che diventa preoccupante se rapportato a quello di
una Regione come il Veneto che ne ha quattordici di opere
incompiute, ma per un valore di 20 milioni di euro.
In base a queste considerazioni, chiediamo quindi all'Assessore
competente se sia a conoscenza dello stato attuale in cui versa
l'immobile, o meglio, la parte dell'edificio incompiuta in cemento
armato; se sia volontà dell'Amministrazione regionale completare
l'opera sopra menzionata e se vi siano al momento progetti futuri,
al fine di valorizzare l'immobile oggetto della presente
interpellanza.
Presidente -
Chiederei ai colleghi un po' meno brusio. La
parola all'assessore Marzi.
Marzi (AV-SA) -
Giustamente, rifacendomi a quanto appena
espresso dal collega Ganis, è importante connotare il fatto che,
pur non essendo più giovane ma di fatto adulto, quando è nata
questa questione anche il sottoscritto andava ancora a scuola.
Rispetto alla domanda numero 1: le opere presenti sul territorio
regionale inserite nell'anagrafe delle opere incompiute
dell'osservatorio dei contratti pubblici sono: i lavori di
ampliamento dell'area museale "Maison Caravex nel Comune di Gignod;
l'opera non è attualmente prevista in alcuno strumento di
programmazione. I lavori interrotti sono stati realizzati per un
importo di circa 2 milioni e 25 mila euro e concernono la sola
porzione interrata e non ultimata; l'aerostazione a servizio
dell'aeroporto Corrado Gex di Saint-Christophe: l'iniziativa è
inserita nella programmazione dei lavori pubblici 2021-2023 ed è
quindi potenzialmente cancellabile dall'anagrafe delle opere
incompiute. L'importo dei lavori realizzati è pari a euro 5 milioni
e 200 mila.
Naturalmente rispondo come sintesi di una serie di Assessorati e
anche di comune accordo con il collega Bertschy.
"Se si è a conoscenza dello stato attuale in cui versa
l'immobile, o meglio, la parte dell'edificio incompiuta in cemento
armato", seconda domanda.
La porzione di opera incompiuta riguarda i piani interrati e la
parte realizzata e limitata ai soli elementi strutturali e ad
alcune predisposizioni e forniture impiantistiche. I lavori sono
stati sospesi nel mese di novembre 2007 e non sono mai stati
ripresi.
Le condizioni attuali sono quelle di un cantiere bruscamente
interrotto con elementi costruttivi particolarmente deteriorati
nelle porzioni superficiali.
I locali interrati, inaccessibili al momento per le opere di
protezione opportunamente predisposte al cantiere, risultano invece
complessivamente salubri con elementi strutturali in buono stato di
conservazione.
Le domande numero 3 e 4: "se vi siano volontà
dell'Amministrazione regionale a completare l'opera sopra
menzionata" e "se vi siano al momento progetti futuri al fine di
valorizzare l'immobile oggetto della presente interpellanza".
L'Assessorato finanze, innovazione, opere pubbliche e territorio
è competente per l'esecuzione degli interventi e ricopre il ruolo
di esecutore delle iniziative che sono state finora previste e che
si intenderà avviare in futuro per dar corso alle scelte che devono
essere prese per uscire da questa situazione di stasi.
Bisogna ricordare che "Maison Caravex", casa forte nel Comune di
Gignod, è stata negli ultimi decenni oggetto di valutazione
d'interventi per giungere a una destinazione d'uso legata alla
cultura e alle tradizioni valdostane.
Con deliberazione della Giunta n. 913 del 23 marzo 1998, è stato
approvato un primo accordo di programma stipulato tra la Regione e
il Comune per un intervento di recupero al fine di destinare La
Maison a sede del museo etnografico con esposizione permanente
della collezione Cerise.
L'intervento, parzialmente realizzato, è stato ripreso con il
successivo accordo di programma in data 26 aprile 2010, stipulato
tra la Regione Autonoma Valle d'Aosta, il Comune di Gignod e
l'Institut Valdôtain de l'Artisanat de Tradition.
Tale accordo vede l'inserimento dell'IVAT, che attualmente
utilizza la parte dell'immobile recuperata, come terzo soggetto
quale ente regionale istituzionalmente preposto alla tutela
dell'artigianato di tradizione; stabilisce la volontà di
trasformare l'intera area museale Casa forte, l'intera struttura di
ampliamento già parzialmente edificata denominata appunto "Maison
Caravex", in un polo museale dedicato alla ricerca e alla
valorizzazione del patrimonio artigianale valdostano.
La casaforte è stata completata e data in gestione all'IVAT con
l'apertura del MAIN, centro espositivo che ospita mostre temporanee
dedicate all'artigianato locale e internazionale, mentre la
corrispondenza finora intercorsa ha evidenziato dal 2017 il venir
meno dell'interesse manifestato a riguardo della restante parte
dell'opera da parte dell'Assessorato competente in materia di
attività artigianale di tradizione, a fronte del mancato completo
conseguimento della destinazione appunto museale dell'opera.
Successivamente però - e questo è un dato positivo - un
interesse è stato manifestato recentemente e confermato a partire
dal 2020 e anche nel 2021 dalla Soprintendenza per i beni e le
attività culturali per l'utilizzo a deposito per la conservazione
di un archivio di reperti storici e artistici con spazi dedicati a
consultazioni e visite solo per esperti o interessati.
Questa soluzione comporta la previsione di un allestimento
specifico e di una realizzazione di una climatizzazione adeguata
alla conservazione dei beni di valore.
Nella fitta interlocuzione avviata con le diverse strutture
dell'Amministrazione e non, coinvolte a vario titolo nella
questione, è emersa la necessità di valutare i contenuti
dell'accordo di programma che ancora oggi definisce gli intenti
della Regione sul sito di cui si tratta.
La tematica è oggetto di attenzione tra le parti interessate
all'accordo di programma per giungere a un adeguamento dello stesso
riguardo alla destinazione dell'uso dell'immobile con costi e
interventi attinenti ai nuovi intendimenti, più modesti e quindi
adeguati all'attuale stato e all'attuale possibilità di utilizzo
del bene.
Presidente -
Per la replica, il collega Ganis.
Ganis (LEGA VDA) -
Credo che dopo circa vent'anni si
debba prendere finalmente una decisione, riordinare le idee e
seguire la logica di collaborare al fine di trovare una giusta
soluzione scegliendo il male minore.
Invito questo Consiglio a prendere come spunto l'idea di
organizzare un sopralluogo per rendersi conto dello stato attuale
in cui versa l'immobile, al fine di chiudere definitivamente una
porta sul caso "Maison Caravex".
Vorrei inoltre ricordare quello che ha evidenziato
nell'interpellanza la mia collega Foudraz: i tempi in cui si
edificavano cattedrali nel deserto sono finiti, ecco perché sarebbe
importante lasciare un segno tangibile del nostro operato in questa
legislatura, segni evidenti di una buona e attenta
amministrazione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK