Consiglio Regionale della Valle d'Aosta - Oggetto del Consiglio n. 2038 del 20 aprile 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2038 del 20 aprile 2016 - Resoconto
OGGETTO N. 2038/XIV - Interrogazione e interpellanze:
"Applicazione da parte degli enti gestori delle modalità di
contribuzione degli utenti dei servizi a favore delle persone
anziane"; "Mancata predisposizione di linee guida regionali in
merito all'applicabilità del nuovo ISEE" e "Individuazione di linee
guida per la presentazione delle dichiarazioni ISEE per
l'erogazione del bon de chauffage".
Follien (Presidente) -
Punti n. 13, 31 e 36 dell'ordine
del giorno. Per l'illustrazione, la parola al Consigliere
Gerandin.
Gerandin (UVP) -
È già da un po' di tempo che ci
soffermiamo in quest'aula a parlare delle conseguenze per i
cittadini valdostani dell'applicazione dell'ISEE. Ci sono stati
vari impegni da parte sua, ci sono stati vari percorsi che lei ci
ha illustrato che avevano come fine quello di monitorare
l'incidenza sulla popolazione valdostana dell'applicazione
dell'ISEE. Noi abbiamo ritenuto opportuno presentare
quest'interpellanza perché riteniamo che oramai il tempo sia
abbondantemente passato, nel senso che l'applicazione dell'ISEE,
per quel che riguarda la Valle d'Aosta, sta creando profondo
disagio sociale.
Noi vorremmo capire come mai la Valle d'Aosta rispetto ad altre
realtà...cito due Regioni che hanno ritenuto necessario deliberare
le linee guida per l'applicazione dell'ISEE - e non sono né Regioni
a Statuto speciale e neanche Province autonome, ma sono Regioni a
Statuto ordinario -: la Lombardia (il 6 marzo 2015) e il Piemonte
(il 12 gennaio 2015). Noi non l'abbiamo fatto, perché se andiamo
sul sito della Regione nella sezione dedicata all'ISEE si dice:
"l'Amministrazione regionale comunica che, a partire dal 1°
gennaio, è in applicazione il decreto del Presidente del Consiglio
dei ministri n. 159/2013". Noi abbiamo preso per oro colato quanto
ci è stato calato dallo Stato, non abbiamo neanche provato,
Assessore, a fare un sistema che fosse più equo per quanto riguarda
l'applicazione dell'ISEE. Assessore, non ci venga a dire che era un
percorso obbligatorio e che non avremmo potuto fare niente, non è
così perché leggo sul sito della Regione Lombardia: "coerentemente
con quanto normato dal decreto n. 159, le linee guida delimitano
innanzitutto l'ambito di applicazione che interessa esclusivamente
le prestazioni sociali agevolate, ovvero quelle prestazioni sociali
non destinate alla generalità dei soggetti, ma limitate a coloro in
possesso di particolari requisiti di natura socio-economica, o
comunque collegate nella misura o nel costo a determinate
situazioni economiche". La delibera lombarda identifica poi,
seppure a titolo esemplificativo, i servizi, gli interventi e le
prestazioni di
welfare
da sottoporre a differenti tipologie
di ISEE. Questo è quanto è stato fatto in una Regione a Statuto
ordinario.
Come mai noi non abbiamo fatto questo? Come mai continuiamo ad
essere un anno in ritardo? Come mai noi continuiamo a trattare
tutti alla stessa maniera? Assessore, è assolutamente normale che
se io vado a richiedere delle prestazioni, che possono essere
analisi del sangue, ecografie, mi chiedano 46,15 euro, non è
normale che lo chiedano a qualcuno che ha un reddito
insignificante: questo è quanto succede al momento. Succede per le
ricette, vada a chiedere a chi in questo momento lavora nelle
farmacie cosa sta succedendo, sono loro stessi che si vergognano a
volte di chiedere questi pagamenti dei ticket per le ricette.
Noi abbiamo perso un anno di tempo. Noi in questo momento siamo
stufi di avere delle promesse, lei ci ha promesso prima di
raggruppare le misure di inclusione, al più presto di arrivare con
un provvedimento del genere. Noi le chiediamo in tempi urgenti,
vale a dire ieri, di intervenire sulle linee guida per l'ISEE; di
studi, di algoritmi e di cose del genere i cittadini valdostani non
ne possono più.
Da altre parti dopo le linee guida si sono mossi. Le ho
raccontato questa mattina di quello che ha fatto la Lombardia con
il reddito di autonomia, una parola che noi tutti i giorni in
quest'aula in qualunque maniera andiamo a sottolineare. Hanno fatto
dei provvedimenti specifici per rivendicare l'autonomia, l'hanno
fatto nell'ottobre del 2015 impegnando 50 milioni, l'hanno rifatto
nel 2016 mettendo 200 milioni. Sono delle misure che vanno nel
senso di quello che noi negli ultimi anni abbiamo rinnegato. Nuovo
bonus
bebè: danno un contributo economico
una tantum
di 800 euro per i nuovi nati a partire dal secondo figlio e 1000
per il terzo figlio; io mi ricordo che con la collega Fontana - mi
dispiace che sia assente - avevamo chiesto una misura del genere
due anni fa e ci è stata negata. C'è il bonus affitti che è simile
al nostro, c'è il discorso dell'assegno di autonomia degli anziani,
c'è il progetto di inserimento lavorativo, c'è il nuovo assegno di
autonomia per i disabili, ma guardi che c'è anche il ticket
sanitario zero per quelli che hanno ISEE sotto i 18 mila euro. Noi
non avevamo ticket, l'abbiamo introdotto e l'abbiamo introdotto
senza fare distinzione di fasce...
(interruzione di un Consigliere, fuori microfono)
...sto parlando dei farmaci, parlo di ticket sanitari. La
Regione ha deliberato che il ticket sanitario con chi ha meno di 18
mila euro è gratuito e ci sono le nuove iniziative di quest'anno,
quelle che sono state introdotte nel nuovo anno: c'è il bonus
famiglia, che, oltre al discorso che dicevo io del bonus bebè,
garantisce 1800 euro per 12 mesi, 150 euro al mese, sei mesi prima
della nascita, sei mesi dopo, questi contributi sono stati
deliberati il 19 aprile di quest'anno; non solo, noi andiamo ad
aumentare a 170 euro la quota per chi ha 6 mila euro di ISEE negli
asili nido, la Regione Lombardia invece va a deliberare nidi gratis
da tre mesi a tre anni. Questa probabilmente è l'autonomia come noi
pensiamo si possa fare, ma soprattutto va fatta con un percorso che
non deve illudere, deve fare i conti con le risorse che abbiamo, lo
sappiamo benissimo, ma deve essere un discorso corretto. Loro hanno
cominciato con il determinare le linee guida dell'ISEE, da lì sono
partiti con un progetto di aiuto che non deve per forza aiutare
solo quelli che non hanno reddito, ci sono famiglie in difficoltà
che magari hanno un minimo di reddito, noi queste non le
consideriamo: non le abbiamo considerate sul mutuo prima casa, non
le consideriamo neanche per quello che riguarda il discorso degli
aiuti sul sociale.
Questa è l'idea che noi abbiamo di un
welfare
valdostano,
che, compatibilmente con le risorse che ha, non le disperda, bensì
fissi quelle "tracce", dove giustamente, come lei ha sottolineato,
chi ha di più eventualmente paghi di più. Chi è in difficoltà non
per forza deve essere in povertà, ma c'è anche una fascia di
popolazione intermedia che in questo momento è dimenticata. Le
ricordo ancora che la manovra sugli asili nido grida vendetta,
perché chiedere 170 euro a chi ha 6 mila euro di ISEE è una rapina,
vuol dire scegliere se andare a lavorare il genitore o magari
mandare il bambino all'asilo nido.
Termino chiedendole quella trasparenza che le ho sempre chiesto.
Tenuto conto che oggi in questo Consiglio non si è parlato del
problema della riorganizzazione delle microcomunità - ma nel mio
intervento le dissi che c'era un discorso di accreditamento - le
segnalo, e lo dico pubblicamente in modo che si sappia in
quest'aula, che la delibera riferita all'accreditamento (la n. 496)
deliberata venerdì non è ancora disponibile per i Consiglieri.
Pertanto la inviterei, Assessore, a non portare delle delibere se
non sono pronte, o se sono pronte, di farci avere i documenti
perché sono argomenti che interessano e toccano un po' la pelle
delle persone.
Presidente -
La parola al Consigliere Nogara.
Nogara (UVP) -
Sempre trattando in una seconda parte
anche l'ISEE, noi, come gruppo, vorremmo parlare del
bon de
chauffage
, quest'argomento che era già stato ripreso diversi
mesi fa. Alla fine del mio intervento ricordo che avevo detto
all'Assessore Donzel come sarebbero andate le cose e infatti le
cose sono andate in questo verso. Noi abbiamo avuto negli ultimi
anni - d'accordo c'è la crisi - un abbassamento stratosferico di
quanto veniva dato per il bon de chauffage. Ricordiamoci - l'avevo
già ricordato nell'altra interpellanza - che il bon chauffage è il
figlio dei buoni benzina ed era un aiuto che veniva dato
indistintamente a tutti i valdostani, poi con la crisi chiaramente
è giusto che chi ha le possibilità...cioè non ha bisogno di questi
incentivi, però qui stiamo andando proprio dall'altra parte. Mi ha
fatto sorridere un articolo di poche settimane fa su un quotidiano
valdostano in cui si diceva: "o in Valle fa meno freddo, o i limiti
per il bon chauffage sono diventati così stringenti da essere
sempre più inarrivabili". Questo è il giochino che è stato fatto.
Aveva già cominciato l'Assessore Marquis a suo tempo, che aveva
stanziato 8 milioni di euro, che erano stati definiti "il minimo
che si può impegnare per la criticità che abbiamo qui per le
persone che hanno dei problemi", poi invece erano stati spesi 6
milioni e rotti, adesso non ricordo esattamente la cifra. È
subentrato poi l'Assessore Donzel, che ha dichiarato che sarebbero
stati impegnati 6 milioni. Impegnando 6 milioni, mettendo ulteriori
paletti, perché non c'era l'ISEE, ma era sulle dichiarazioni dei
redditi, si sono messi degli ulteriori paletti mettendo le mani
avanti dicendo che i 6 milioni probabilmente non sarebbero stati
spesi, ma ne sarebbero stati spesi circa 5,7 o 5,8, una cifra del
genere. In quell'occasione le avevo detto che con questi paletti
avremmo superato di poco i 5 milioni ed è proprio un gioco al
ribasso. Questo gioco al ribasso fa nascere il sospetto che si
sapesse già prima, perché i dati c'erano, i dati delle famiglie che
possono usufruire di questo bon chauffage c'erano già dopo la prima
"passata" che aveva fatto l'Assessore Marquis, si sapeva quanto si
andava a spendere. Allora si impegna qualcosa di più per avere una
cifra a disposizione, magari per impegnarla in altre cose, come il
reddito di inclusione o come altre cose, quello è il giochino delle
tre carte. Poi la notizia, che non è una notizia fresca, venuta
fuori solo adesso, che era già stata annunciata a suo tempo,
l'Assessore Donzel aveva detto: "dal prossimo anno ci sarà l'ISEE
per il bon chauffage". Qui non si conoscono le soglie
dell'ISEE.
Qui mi riallaccio al discorso che ha fatto il mio collega
Gerandin, e non voglio tornare sulla discussione di cosa stanno
facendo altre Regioni, ma, per esempio, per il bon chauffage è
riduttivo parlare esclusivamente di ISEE. Noi per il bon chauffage
parliamo di un aiuto per il riscaldamento. Mi piacerebbe anche
capire come si fa a valutare le persone che abitano nella Val di
Rhêmes con le persone che abitano a Pont-Saint-Martin, ci sono
esigenze diverse: questo dovrebbe essere un altro parametro che si
dovrebbe prendere in considerazione, oppure alzare nettamente
l'ISEE, altrimenti, come avevo già detto nella mia passata
interpellanza, non diamo un contributo ai valdostani che sono in
difficoltà, ma lo diamo a delle persone che vivono e speculano su
questi contributi, cioè che studiano come fare per poter prenderli
tutti, perché di contributi ce ne sono molti. Io già in una passata
interpellanza - non in quella che avevo fatto all'Assessore Donzel
- ne avevo trovati ad iosa e non solo elargiti dall'Amministrazione
regionale. Adesso anche i Comuni hanno rallentato, perché non hanno
più neanche loro tante possibilità finanziarie, ci sono: i
contributi per l'assegno dei bebè, i contributi per il nucleo
familiare, il contributo per l'affitto, il contributo per il bon
chauffage, il contributo luce, per la refezione, borse di studio e
tutte queste cose; mi sembra una cosa fuori dal mondo, e cosa
succede, a chi diamo una mano alla fine? A chi cerca di lavorare in
nero, succede questo, che vuole lavorare in nero perché, appena si
mette a posto, non può più accedere a questi contributi. Allora, è
ora di smetterla, è ora di mettere un po' di ordine soprattutto
nell'ISEE, perché, mettendo un po' di ordine nell'ISEE, sapete
tutti benissimo che tutti i valdostani - ma io non parlo dei
valdostani che finiscono con la "zeta" o con la... - che hanno
contribuito al benessere della Valle d'Aosta, che per qualsiasi
motivo, per qualsiasi problematica che è successa, adesso non hanno
più quelle possibilità...magari hanno una catapecchia, una casa
diroccata, che sull'ISEE conta e loro sono già fuori da tutti
questi contributi e non è giusto.
Dovete fare quindi un'analisi importante perché io leggo
dappertutto che sarà la Giunta che dovrà stabilire l'ISEE,
l'Assessore ha dichiarato che quest'ISEE verrà deciso in Giunta.
Per il bon chauffage, ad esempio, ci tengo a ricordarle che non c'è
solo l'ISEE come parametro per il bon chauffage, perché è veramente
stupido usare solo l'ISEE, perché, come vi ripeto, se uno abita a
Valgrisenche, è tutta un'altra cosa rispetto a uno che abita a
Pont-Saint-Martin, in più c'è il discorso sull'ISEE che deve essere
un ISEE parametrato. Aspetto la sua risposta, Assessore.
Presidente -
Per la risposta, la parola all'Assessore
Fosson.
Fosson (UV) -
È molto facile parlare di povertà, dire che
non si fa abbastanza, oppure dire "io farei di più", eccetera, ed è
molto più difficile cercare in questo momento di equilibrare tutte
le risorse rispetto alle vere necessità. Si può fare polemica, è
tutto possibile e può anche essere legittima. Io risponderei con
calma che l'ISEE intanto è un indicatore di situazione economica e,
come tutti gli indicatori, come il 730, ha lo scopo di rendere più
equa la partecipazione ai servizi, è un indicatore che fa sì che
ognuno paghi per i servizi quanto è giusto, secondo il suo
indicatore di ricchezza: chi può di meno paga di meno; chi può di
più paga di più per avere i servizi e tutti insieme si riesce a
mantenere un servizio. Prima era su base reddituale, con delle
differenze tra le Regioni. Lei parlava del
bon chauffage
, e
di alcune pratiche in cui non è applicato l'ISEE: per esempio, i
ticket sanitari - non la farmaceutica, che è una parte -, perché i
ticket farmaceutici sono previsti su base reddituale. Il Ministro
Lorenzin ha spesso detto che dovrà introdurre l'ISEE anche in
quell'ambito, ma non l'ha fatto ancora. Il 60 percento delle
persone in Valle d'Aosta su ogni prestazione sanitaria non paga una
lira, e questo bisognerà dirlo: il 60 percento sia per questioni di
patologia, sia per questioni di reddito non paga nulla. Abbiamo
applicato i ticket sulla farmaceutica in modo sperimentale, e
stiamo lavorando proprio per diminuire alle fasce più deboli ancora
questo contributo sui farmaci, che comunque avevano tutte le
Regioni e che noi non avevamo, e che era necessario comunque per
mantenere certi servizi sovrabbondanti che l'USL dà.
Io ritengo importante quest'indicatore in base al reddito e mi
dispiace che il Consigliere Ferrero abbia sempre un'idea negativa
dell'ISEE. L'ISEE sembrerebbe chiedere: "tu in base a che cosa
contribuisci? Al tuo reddito come una volta?", no, perché abbiamo
visto gente che non aveva reddito ma che era padrona di mezza
Courmayeur. La contribuzione avviene secondo tre fasce: la prima
reddituale, la seconda fascia patrimoniale e la terza fascia, che
mi piace molto, è la composizione familiare con una scala di
equivalenza: chi ha molti figli paga di meno, così come chi ha un
figlio disabile o chi ha un paziente vecchio. L'ISEE è una
costruzione su questi tre parametri. Noi siamo stati tra i primi ad
attuarlo nel 2003-2004, quando tutti ci dicevano che era complesso,
proprio perché pensavamo che l'ISEE avrebbe portato molta più
equità nelle contribuzioni. Certo che allora avevamo fatto un ISEE
integrato, cioè avevamo la possibilità di integrare l'ISEE con
delle norme vicine alla nostra realtà, per esempio, abbiamo escluso
dal calcolo dell'ISEE la prima casa. Proprio perché il valdostano
ha una percentuale di proprietà molto più alta degli altri, avevamo
cercato di modulare il calcolo in rapporto alla nostra realtà.
Questo è andato avanti bene per un po' con delle variazioni, perché
le soglie di entrata sono sempre state modulate a seconda della
realtà valdostana, un po' più alte per la scuola e l'università,
giustamente perché avevamo bisogno di gente che andasse
all'università. La varietà dell'applicazione dell'ISEE sulle fasce
è sempre stata una realtà su cui noi abbiamo lavorato.
Il decreto del Consiglio dei ministri del novembre 2004 e
l'approvazione dal 1° gennaio 2015 del nuovo ISEE, anche se noi
abbiamo più volte fatto notare al Ministro come i tempi per
verificare l'applicazione di questo nuovo ISEE non ci fossero, è
stato comunque introdotto. Tutti coloro che hanno presentato l'ISEE
entro dicembre 2014 hanno mantenuto l'ISEE per tutto l'anno 2015,
quindi per una grande parte dei contribuenti nel 2015 non è
cambiato l'ISEE perché hanno sempre continuato a tenere l'IRSEE e
questo mi sembra che dovete almeno riconoscerlo. Il desiderio di
autonomia, e i rapporti con il Direttore generale del Ministero
Tangorra tenuti attraverso il nostro Dirigente Nuti hanno fatto sì
che noi potessimo nel 2015 mantenere sempre il nostro IRSEE per
tutte le persone che avevano fatto domanda. Per le nuove entrate
non era così, ma tutti quelli che erano nelle microcomunità da
tanto tempo hanno mantenuto l'IRSEE del 2014.
Da una parte, mi si dice che bisogna fare delle analisi
importanti e, dall'altra parte, si dice: "basta con il
monitoraggio". Abbiamo costruito un gruppo di lavoro importante -
ad un certo punto devo rispondere anche alla
question
della
dottoressa Morelli, che, come rappresentante della V Commissione,
ha partecipato - in cui si è discusso sulle difficoltà che c'erano
ad applicare il nuovo ISEE, proprio perché noi le invalidità le
carichiamo in Valle e invece non era possibile per l'INPS
caricarle, perché mancava un'interconnessione con i diversi sistemi
informativi di Roma. Anche se poi però il nuovo ISEE ha avuto la
possibilità di essere rivisto, e di essere cambiato negli ultimi
tre mesi.
Una difficoltà che aveva il vecchio ISEE è che, quando tu ce
l'avevi, te lo tenevi almeno per un anno, invece adesso se la tua
situazione economica cambia, lo si può modificare. Adesso - era una
domanda della Consigliera Morelli -, per esempio, cominciano ad
arrivare i dati. In precedenza avevamo una proiezione sul nuovo
ISEE, ma non potevamo averla su tutti quelli che presentassero un
nuovo ISEE. Nel 2015 un'alta percentuale di utenti usava il vecchio
IRSEE, e in questi primi tre mesi del 2016 cominciano ad arrivare i
dati. Abbiamo i dati di due-tre
Unités des Communes
molto
precisi, questa volta non c'è più nessuno che bara, e ci sono due
realtà importanti: la prima, che certe categorie con minori redditi
e con un ISEE minore pagano di meno, perché la delibera dell'anno
scorso lo prevedeva; la seconda, e che oggettivamente il patrimonio
in questi primi tre mesi - quello che diceva il Consigliere Nogara
- comincia ad essere significativo e importante per qualcuno. Ecco
che allora il problema è su questo, perché ci sono degli anziani,
che hanno un patrimonio che non dà reddito e secondo me un
correttivo va fatto. Soprattutto su questo sistema dell'ISEE, che
sembrava perfetto e che avevamo detto di avere poco tempo per
esaminare, sono piombate delle bombe, perché il Consiglio di Stato
ha disposto che nel calcolo non si computi più l'assegno di
accompagnamento, e poi bisogna vedere quando si utilizza l'ISEE
ristretto, cosa cambia radicalmente. Si parlava di soggiorni
marini, per i quali di solito i parenti contribuivano a seconda del
loro ISEE, ma, siccome chi va ai soggiorni marini è un disabile e
per il disabile non si può più caricare tali somme integrative,
l'ISEE è zero. Quindi è sostenibile? Chi poteva, se vuole, non
partecipa più perché ha un ISEE a zero. Il dottor Nuti ha parlato
al Ministero con il dottor Tangorra. Cosa facciamo? Si mette una
soglia di entrata per tutti uguale? Non si mette più l'ISEE? Oppure
non facciamo i soggiorni marini? È una problematica grossa, perché
dal 15 gennaio di quest'anno tutte le DSU presentate dai disabili,
a seguito di questo pronunciamento del Consiglio di Stato, vanno
tutte modificate.
Non solo, ma noi abbiamo dei quesiti importanti che abbiamo
presentato al Ministero già nel mese di febbraio: primo su tutti la
questione dell'estraneità affettiva, lo dicevo l'altro giorno, che
sta creando un problema sociale notevole. Noi non sappiamo come
rispondere, nel senso che di tre figli uno dice: "io non c'entro
più niente con mia papà e mia mamma, e non do più neanche un
soldo". L'assistente sociale fa una relazione, delle relazioni
dolorose perché dichiarare un'estraneità affettiva non è una cosa
semplice; poi deve intervenire il giudice, ma intanto come ci
comportiamo? Non solo, perché non è semplicissimo. Molti figli o
figlie si rendono irreperibili per la contribuzione essendo magari
all'estero. Ci sono poi dei casi specifici: per esempio, se il
figlio che abitava con la mamma, la quale è in micro, è
disoccupato, a chi carichiamo i costi dell'alloggio? C'è quindi
tutto un problema estremamente complesso. Stiamo analizzando con
estrema attenzione i dati che sono arrivati, però stiamo anche
attendendo la verifica di queste risposte che speriamo che il
Ministero ci dia presto. Sul patrimonio immobiliare che non dà
redditi, in questi primi tre mesi, proprio perché i dati sono
esaminati in modo corretto, sembra che questo dato influisca sul
5-7 percento delle persone, quindi se si andranno a fare dei
correttivi, non saranno estesi a molte persone.
Vengo al fatto delle linee regionali; chiaramente il fatto delle
impugnative è un fatto di tutti i giorni, ma il nuovo ISEE non
prevede che ci siano delle correzioni e su questo si è pronunciata
la Corte costituzionale con la delibera n. 297/2012, che dice che
l'ISEE è un livello di prestazioni essenziali e come tale
immodificabile da parte delle Regioni, cioè l'ISEE è legge dello
Stato italiano. Non è che non sia successo niente quando la
Provincia autonoma di Trento ha visto impugnata la sua legge
finanziaria nel 2014 proprio perché la normativa ISEE era
interpretata in modo diverso dalle norme nazionali che devono
essere uguali per tutti. L'ISEE quindi è uno strumento che in
questo momento è in fase di revisione anche al Ministero, sul quale
noi stiamo facendo delle attentissime valutazioni. Dall'altra parte
c'è anche un piccolo problema: che il sistema del
welfare
deve essere sostenibile, ma comunque stiamo facendo delle attente
valutazioni con il gruppo di lavoro, perché se l'ISEE è legge dello
Stato e non si può modificare perché è un livello essenziale; sulle
soglie di accesso si può sicuramente lavorare ed è una nostra
intenzione farlo appena i dati saranno precisi. Notate che le
soglie di accesso possono anche essere legate ad una tipologia di
utente particolare. Su questo quindi ci potrà essere un lavoro per
rendere il sistema ancora più equo appena risolti i quesiti del
Ministero, ma soprattutto appena avremo dei dati un po' più
consistenti nel tempo.
Voglio aggiungere un'altra cosa. Si parlava questa mattina di
famiglie bisognose, l'ISEE è stato il più grande strumento a favore
della famiglia, perché è la prima volta che la famiglia ha
cominciato a contribuire a seconda della propria composizione
reale, a seconda dei figli disabili, degli anziani, eccetera.
Leggetevi quello che dicono i vari documenti delle famiglie
numerose, tutti dicono: "da quando c'è l'ISEE", eccetera. Quando
introducemmo le prime volte l'ISEE, chi contribuiva 100 per i
soggiorni estivi, proprio per quest'indicatore che teneva conto
della situazione familiare, ha pagato il 30-40 percento in meno,
quindi una grande norma a seconda della famiglia.
L'ISEE è un indicatore, non è una legge o un presidio per il
contrasto della povertà. Altra cosa sono i contrasti della povertà.
Sono quello che dicevamo questa mattina: sono i 493 mila euro che
noi diamo per le famiglie per il sostegno di situazioni di
difficoltà economica e sono quelle situazioni in cui hanno anche
delle difficoltà a comprare i farmaci. Ad esempio 300 mila euro a
favore di persone indigenti, e quindi non lo fa solo la Regione
Lombardia. Queste sono tutte misure, saranno disordinate, le
vorremmo mettere a posto, le vorremmo rendere più efficienti, ma
sono tutte misure a favore della povertà.
Il ticket farmaceutico è una cosa, il ticket delle prestazioni
assistenziali è un'altra, noi siamo tra i sostenitori
dell'applicazione dell'ISEE anche per tutte le prestazioni
sanitarie e sull'ISEE sui farmaci, com'è stato detto anche qui in
risposta ad un'interrogazione di Fabbri, ci stiamo lavorando per
modificarlo a favore delle fasce più deboli. Proprio perché però
c'è una legge di sostegno alla povertà, non si può dire che per gli
asili nido una fascia più bassa paga. È vero, da 150 pagano 175
quelli che hanno un reddito più basso per rendere comunque il
valore della prestazione, ma è anche vero che chi non può pagare
non paga. Ci sono 30 madri che portano 30 figli in Valle d'Aosta,
in cui, proprio per questo sostegno alla povertà, non pagano
neanche una lira nel loro inserimento nell'asilo nido. Poi se si è
corretti, bisogna dire che comunque, da quando c'è questa
normativa, che è sperimentale, su cui potremmo tornare, una grande
percentuale di fasce medio basse che usavano questo strumento del
nido paga molto di meno. Questa comunque è una realtà che abbiamo
introdotto e conosciuto.
L'ISEE è una linea guida data dallo Stato, su cui possiamo
essere d'accordo o contrari, ma l'ISEE è l'ISEE e su questo bisogna
lavorare. Dietro un'analisi precisa e approfondita occorre lavorare
per modificare le soglie, su questo c'è non solo un desiderio, ma
c'è sicuramente anche una responsabilità e un lavoro che vogliamo
fare.
Dalle ore 18:08 assume la presidenza il Vicepresidente
Rosset
.
Rosset (Presidente)
- La parola al Consigliere
Donzel.
Donzel (PD-SIN.VDA) -
Collega Nogara, nessun gioco delle
tre carte, mi dispiace che lei non era presente in commissione
quando sono venuto a relazionare rispetto alla questione del
bon
chauffage
e dell'impostazione di quest'anno. L'applicazione
dell'ISEE al bon chauffage è prevista dalla norma finanziaria già
dell'anno scorso. Io ho ringraziato qui l'anno scorso tutti i
gruppi anche dell'opposizione che hanno capito l'esigenza di non
applicarlo l'anno scorso in relazione alle difficoltà dei CAF nel
produrre la mole di domande che sarebbero necessarie per
l'applicazione.
Per quanto riguarda quest'anno, come ho avuto modo di spiegare
in commissione, per tempo abbiamo iniziato una serie di incontri
con il Coordinamento CAF. Devo ringraziare per questo l'Assessorato
della sanità, che ha predisposto da anni un tavolo di lavoro
coordinato anche dal dottor Nuti, con i CAF non solo delle
organizzazioni sindacali CGIL, CISL E SAVT, a cui è presente anche
il CAF ACLI, con i quali è iniziato un confronto per capire le
tempistiche di applicazione di questa misura, che, come abbiamo
detto, prevede l'applicazione dell'ISEE. Non si discute ovviamente
di tutta quella partita complessa di cui ha parlato il collega
Gerandin, che in parte condivido, l'attenzione alle fasce più
deboli...ci mancherebbe, questa misura è un po' diversa, si colloca
per conto suo e ha per legge la necessità di vedere applicato
l'ISEE.
Non ho lo stesso avviso che ha lei rispetto al fatto che ci sia
un gioco delle tre carte che porta a ridurre le risorse, perché
proprio in questi giorni è passata una delibera che prevede, oltre
al bon chauffage, 3,5 milioni di euro a favore della
riqualificazione energetica degli edifici. L'obiettivo quindi non è
tanto quello di dare soldi a chi è in difficoltà per scaldarsi
durante l'inverno, ma è anche quello di andare in una logica di
abbattimento di questi costi e creare le condizioni per cui in una
realtà come la nostra si spenda sempre meno, per cui dentro
l'ambito più ampio non è che ci sono meno risorse, che sono anche
allocate su misure che, secondo me, sono di più ampio respiro:
quello di riqualificare gli edifici. In particolare, le misure
guardano anche a tutti quelli che vivono nei condomini, quindi c'è
un'attenzione anche alle fasce più deboli, che magari vivono
all'interno dei condomini e quindi si cerca di intervenire anche su
queste realtà più grosse, su cui servono anche dei finanziamenti di
un certo tipo. Il problema con il tavolo che ha visto anche la
partecipazione delle forze sociali quindi è quello di definire la
soglia minima su cui andare. Dopo tre incontri le dico che non è un
percorso così semplice, nel senso che anche le stesse forze sociali
hanno rilevato la difficoltà nell'individuare questa soglia, non è
così banale individuarla.
Vorrei però solo dirle di non banalizzare troppo questa
questione del valdostano che ha la casa rudere, perché
nell'applicazione dell'ISEE ci sono anche dei simulatori, vedrà che
per la prima casa, se non è una villa signorile, ci sono degli
abbattimenti fortissimi. Se la seconda casa è un rudere, incide
pochissimo nell'ambito del calcolo dell'ISEE. Se ci sono dei figli
a carico, e soprattutto dei figli invalidi, c'è un abbattimento
fortissimo dell'ISEE. L'ISEE quindi di per sé è un sistema equo,
che non spinge assolutamente le persone ad evadere e quant'altro,
anzi è un sistema capillare di controllo deciso in tutto il
territorio italiano proprio per evitare i furbetti del quartierino,
quelli che in passato ne approfittavano. Condivido quello che ha
detto lei: che c'era qualcuno che ne approfittava e proprio questo
strumento dovrebbe aiutarci ad evitare questa situazione.
Come prima esperienza di applicazione del livello ISEE
all'interno del bon chauffage, le ripeto, gli stessi CAF non si
sentono - almeno...adesso li incontrerò ancora - di fornire una
soglia e ho detto in commissione che naturalmente il Governo
regionale si prenderà comunque la responsabilità di formulare
un'indicazione. Abbiamo il dovere di erogare questa misura e lo
faremo. L'anno scorso - lei dice - ci siamo allontanati o meno
dalle misure? Sono a disposizione della commissione per far vedere
che su un'operazione da 5.600.000-5.700.000 euro sforare di
200.000-300.000 euro...sfido chiunque a fare un'operazione di
questo tipo. I numeri sono lì a parlare: 17.000 famiglie hanno
avuto il bon chauffage, noi riteniamo che sia una platea molto
significativa. Come ho detto in commissione, saremo sempre
naturalmente a disposizione per chiarire come e in che modalità
intendiamo procedere, ma lo facciamo in modo sereno e convinti di
dare una risposta corretta alle famiglie valdostane.
Rispetto ad un problema che lei ha sollevato, che è stato
discusso anche in passato: la questione dell'altitudine, vorrei
dire di non andare a suscitare false aspettative nei valdostani,
perché ci sono le popolazioni dell'
Envers
che le direbbero
che fa molto più freddo magari nella zona di Saint-Marcel o
Brissogne che non in una zona come Roisan che è situata più in
alto, perché quest'anno c'erano prati verdi da quella parte e c'era
la brina nella zona dell'Envers, poi ci sono delle vallate...lei,
avendo fatto la guardia forestale, conosce la Valle d'Aosta meglio
di me...nella Valtournenche Maën e Crépin non hanno la stessa
condizione di Losanche e Loz. Se però andiamo a "giocare" a dove ha
messo la casa: se la casa è all'ombra o al sole, e andiamo a fare
dei ragionamenti di questo tipo, penso che portiamo fuori strada
anche le famiglie valdostane, andiamo a suscitare un dibattito e
delle aspettative che non sono quelle legate all'erogazione di
questa misura, che è molto importante e che io riconosco.
L'anno scorso siamo stati in grado di erogare in tempi certi
grazie alla collaborazione di tutto il Consiglio regionale, spero
di averla anche quest'anno, perché applicare una misura che
coinvolge migliaia di persone che ci permetterà di avere un
database
regionale per l'ISEE
standard
su cui
riflettere anche nell'indicazione data dal collega Gerandin per le
misure in generale del
welfare
valdostano, è un'operazione
non semplice, non facile, su cui noi naturalmente siamo aperti al
confronto.
Presidente -
Possiamo proseguire con le repliche. Chi
chiede la parola? La parola alla Consigliera Morelli.
Morelli (ALPE) -
Noi abbiamo voluto tornare su un
argomento importante che è stato, ed è tuttora, causa di grande
preoccupazione, in particolare fra le famiglie degli utenti dei
servizi residenziali agli anziani, ma non solo. La preoccupazione
della sostenibilità del sistema non riguarda solo le famiglie
interessate, ma credo riguardi un po' tutta la società valdostana.
Voglio ricordare che nel novembre scorso in una proposta di
deliberazione la Giunta aveva paventato la concreta possibilità di
portare la contribuzione massima per gli anziani delle
microcomunità a 3600 euro al mese, cifra che era esorbitante,
inabbordabile per la quasi totalità delle famiglie e che sarebbe
stata sicuramente causa di un abbandono delle strutture pubbliche
da parte delle famiglie e magari proprio di quelle famiglie che
contribuiscono in misura proporzionale maggiore a mantenere in
piedi il sistema. La nostra proposta era stata di mantenere l'IRSEE
per un periodo che consentisse di fare le valutazioni che adesso si
stanno facendo per far sì che non ci fosse uno squilibrio, per far
sì che si riuscisse ad individuare le quote adeguate, giuste,
equilibrate.
Sul nuovo ISEE siamo d'accordo che, per certi versi, è un
indicatore più equo, in particolare cito, ad esempio, la media
annua dei depositi bancari, che prima erano molto spesso ritirati
dalle banche e poi versati nuovamente dando vita a degli abusi
inaccettabili, mentre ora con la media annua sicuramente la
situazione è più equa. Lo stesso numero dei componenti della
famiglia, la presenza di inabili, sicuramente questi elementi
rendono l'indicatore ISEE più equo. Per altri versi, l'ISEE grava
maggiormente sui figli. Per quanto riguarda gli anziani delle
microcomunità, i figli devono sostenere un peso maggiore e si
penalizzano - giustamente, è stato ricordato sia dall'Assessore
Fosson che dall'Assessore Donzel - le famiglie che possiedono dei
patrimoni immobiliari, ancorché con delle rendite minime, ma che
insomma ci sono, quindi di tutto questo bisogna tenere conto.
L'Assessore ci ha detto che ora cominciano ad arrivare i dati dalle
Unités
e, per quanto riguarda i redditi bassi, lei ha detto
che le quote non sono aumentate, che le quote addirittura sono
diminuite. Questo naturalmente ci fa piacere, facciamo attenzione
viceversa che le quote alte non aumentino troppo, che non ricadiamo
nel rischio di cui credo siamo tutti ben coscienti, il rischio che
facevamo presente già l'anno scorso. Bisogna veramente riuscire a
trovare delle soglie di accesso che siano eque ed equilibrate.
Prendiamo atto che state svolgendo le analisi in modo
approfondito, che fate tutte le verifiche con il Ministero, è
quello che noi chiedevamo già l'anno scorso, quando abbiamo
concordato sullo stop di quella delibera infelice ed è proprio
perché siamo ben consapevoli che non è facile riuscire a trovare
delle quote adeguate, che all'epoca avevamo voluto lanciare un
allarme che non era semplicemente voler fare del terrorismo, ma era
veramente sollevare dei problemi concreti alla cui risoluzione
vogliamo tendere tutti.
Presidente -
Per la replica, la parola al Consigliere
Gerandin.
Gerandin (UVP) -
Assessore, lei ha fatto una
ricostruzione storica delle modalità di contribuzione per quel che
riguardava i cittadini valdostani, di
welfare
di una volta.
Lei ha detto anche delle cose corrette dicendo che noi abbiamo
mantenuto per il 2015 l'IRSEE del 2014, ma chi ce l'aveva, perché
chi ha dovuto usufruire per il 2015 delle prestazioni ha fatto
l'ISEE. Per questo le dico, Assessore, che lei dei dati per
lavorare già ne era a conoscenza. Poi questi primi mesi stanno
veramente denotando tutto il disagio esistente, perché c'è un vero
disagio, perché è indubbio che ci siano magari degli incolti...non
contano, ma in questo momento che abbiamo degli immobili che non si
trovano neanche a locare, che mi gravano, sono dei costi, non dei
beni, che vanno ad incidere principalmente sui cittadini
valdostani.
Detto questo, indubbiamente l'ISEE è solo un indicatore e ci
sono delle sentenze che dicono che non si può prescindere
dall'ISEE, ma le leggo proprio: "posto che vi è l'obbligo di
utilizzare l'ISEE ogni qualvolta si debba determinare l'accesso ad
una prestazione agevolata, spetta esclusivamente all'ente erogatore
stabilire se determinate prestazioni siano da considerare agevolate
o invece destinate alla generalità dei soggetti senza essere
condizionati dalla situazione economica". Quello che le stiamo
chiedendo sulle linee guida è questo, perché ci sono in questo
momento delle applicazioni che stanno facendo dei macelli, che
stanno creando un grande disagio. Non possiamo aspettare più a
lungo, vanno bene i gruppi di lavoro, va bene tutto, ma non
possiamo aspettare in eterno.
Detto questo, lascerò un attimo anche al collega Bertschy che
magari vuole intervenire in quanto cofirmatario, volevo solo
concludere con la storia degli asili. Chi ha voluto scrivere la
soglia di 7 mila euro di ISEE per pagare 170 euro, abbiamo fatto
tre Consigli dicendo che era una follia. Adesso mi viene a dire che
sono 30 inserimenti, ma c'erano già prima questi inserimenti nei
nidi, ma erano il frutto delle relazioni degli assistenti sociali,
dove dicevano che c'era un disagio sociale. Non si è inventato
adesso l'acqua calda dicendo che ci sono adesso, questi ci sono
sempre stati! Quello che è inaccettabile - e lo dirò all'infinito -
è che chiediamo magari a qualcuno che ha 7 mila euro di ISEE, vale
a dire un reddito di 15 mila euro, di pagare 170 euro per un
inserimento in un asilo nido, il che è, a mio parere,
inaccettabile.
Presidente -
La parola al Consigliere Bertschy.
Bertschy (UVP) -
In maniera molto sintetica, anche perché
di dati ne abbiamo sentiti tantissimi, la risposta che ci
aspettavamo non era tanto una ricerca a chi lo sta dicendo meglio,
qui il problema è tutto politico. Questo strumento crea difficoltà
alla popolazione, la popolazione lo vive male e non c'è sicurezza
dell'assoluta trasparenza. Dobbiamo quindi fare un ragionamento con
calma, riaprire il tavolo di discussione e provare politicamente ad
approfondire ogni argomento, in un'interpellanza è difficile poi
entrare nel merito di tutto.
L'abbiamo sentita troppo in difesa. Capisco che dietro ogni
provvedimento c'è un lavoro, quindi si tende a difendere il lavoro
fatto, però il risultato è che oggi questo strumento non viene
ritenuto equo e il cittadino lo vive male rispetto alla situazione
sociale ed economica. Uno strumento può anche essere il migliore
del mondo, ma oggi viviamo in uno Stato dove portano via di tasse
sia agli imprenditori che ai dipendenti un sacco di soldi per
mantenere il sistema pubblico e dopo il sistema pubblico chiede
ancora un sacco di soldi alle famiglie per mantenere i servizi. C'è
qualcosa che non funziona. Non è colpa dell'Assessore Fosson, ma
dobbiamo arrivare in qualche maniera politicamente a dare una
risposta.
L'altra cosa che volevo dire è: facciamo attenzione a difendere
il sistema pubblico che è obbligato ad applicare tutte queste
normative rispetto al sistema privato, che a volte è anche
accreditato e convenzionato con il sistema pubblico. Nella
struttura degli anziani abbiamo dei posti in convenzione dove non
chiedono l'ISEE e noi nel sistema pubblico chiediamo l'ISEE per le
strutture. La riflessione è in questo senso, quindi la inviteremmo
e la vorremmo presente in un tavolo di lavoro, dove piano piano
riprendiamo l'argomento e cerchiamo di arrivare a dare risposte
migliori ai valdostani e soprattutto su quello che ci troviamo
giorno dopo giorno a provare a dare delle risposte un po' tutti
insieme.
Presidente -
La parola al Consigliere Nogara.
Nogara (UVP) -
Adesso parlare ancora di ISEE sarebbe
superfluo, perché ne hanno già parlato abbastanza i miei colleghi,
vorrei solo rispondere puntualmente a quanto mi ha fatto notare
l'Assessore Donzel. Assessore, quando lei ha parlato in commissione
del
bon de chauffage
, per esempio, non avevo partecipato ma
non tanto perché non era la mia commissione, sarei venuto
volentieri ma avevo un altro impegno. I miei colleghi mi hanno
informato su quanto ha detto, ma non c'era bisogno di venire in
commissione, perché quello che lei ha detto in commissione e quello
che è successo glielo avevo detto io quando avevo fatto
l'interpellanza, perché, con tutti i paletti che ha messo quando ha
fatto il nuovo ISEE 2015, si sapevano già i dati delle persone che
avrebbero potuto prendere questi soldi perché erano i dati degli
anni prima.
Mettendo quei paletti che avete messo, io le avevo detto - se
vuole, è anche scritto qua - che sarebbero stati erogati poco più
di 5 milioni di euro, questo è quanto. Io poi le ho parlato di
altri parametri perché mi ero andato a vedere le cose vecchie e su
un emendamento di ALPE mi sembra che anche il PD avesse votato a
favore su altri parametri calcolati sempre per il bon de chauffage
sulle valli laterali, poi se lei mi viene a dire che a 2000 metri
fa più caldo che a 600, va bene, se lei è uno specialista di queste
cose... I mutui che vengono dati per la riqualificazione delle case
e dei condomini sono mutui che devono essere restituiti tutti fino
alla fine. Nella situazione in cui siamo adesso, se qualcuno ha
bisogno del bon de chauffage, stia pur tranquillo che non ha i
soldi per fare un mutuo per mettersi a norma la casa o
l'appartamento. Non so se lei ragiona in un modo diverso, ma io non
vedo come possa fare una persona che ha bisogno del bon de
chauffage perché è un grande aiuto a fare un mutuo per mettere a
norma l'appartamento che ha in un condominio, io la vedo dura, poi
non so se lei la vede in un altro modo. Comunque, non mi dilungo
più, la morale è che alla fine i valdostani saranno i più
penalizzati per reperire questi contributi, perché sono quelli che,
grazie all'ISEE, se viene applicata com'è stata applicata finora,
saranno quelli che non avranno alcun aiuto.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK