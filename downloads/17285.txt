Consiglio Regionale della Valle d'Aosta - Oggetto del Consiglio n. 639 del 26 maggio 1999 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ISTRUZIONE PUBBLICA
Personale docente e non docente
Precedente
Successivo
Resoconto integrale del dibattito dell'aula
Oggetto del Consiglio n. 639 del 26 maggio 1999 - Resoconto
SÉANCE DU 26 MAI 1999 (MATIN)
OGGETTO N. 639/XI Notizie in merito all'emanazione dei bandi di
concorso per i docenti delle scuole di ogni ordine e grado.
(Interpellanza)
Interpellanza Preso atto che il 13 maggio 1999 scade il termine
per la presentazione delle domande di partecipazione ai concorsi
ordinari per i docenti delle scuole di ogni ordine e grado, indetti
dal Ministro della Pubblica Istruzione;
Constatato che alla scadenza di tale data non sono ancora stati
emanati gli analoghi bandi per i concorsi in Valle d'Aosta e che
tale situazione può danneggiare i docenti valdostani;
Constatato altresì che tale materia è disciplinata dall'art. 40
della legge n. 449 del 2 dicembre 1997, le cui disposizioni non si
applicano alla Regione Valle d'Aosta, che disciplina tale materia
nell'ambito delle sue competenze;
Preso atto che l'Assessorato non ha consultato le organizzazioni
sindacali della scuola nel momento preventivo alla predisposizione
dei bandi.
I sottoscritti Consiglieri regionali:
Interpellano
l'Assessore competente per conoscere
1. Quali sono i motivi di così grande ritardo nella emanazione
dei bandi di concorso;
2. Se non ritiene che tale ritardo abbia danneggiato i docenti
valdostani;
3. Per quali motivazioni non sono state consultate le
organizzazioni sindacali della scuola nel momento in cui si
definivano le scelte relative ai bandi di concorso.
F.to: Squarzino Secondina - Beneforti
Président La parole à la Conseillère Squarzino Secondina.
Squarzino (PVA-cU) Con quest'interpellanza il nostro gruppo
intende esaminare un po' più da vicino, quasi con una lente di
ingrandimento, come una zoomata, alcuni aspetti relativi ai
concorsi banditi proprio in questi giorni per i docenti delle
scuole medie, inferiori e superiori della Valle.
La normativa che regola questi concorsi prende avvio proprio
dalla legge finanziaria del 1998, la legge n. 449/97 in cui
all'articolo 40, comma 10, si indicano quali sono i nuovi elementi
che costituiranno i concorsi per la scuola in Italia e poi al comma
13, sempre di quest'articolo, viene precisato che "Le disposizioni
di cui al presente articolo non si applicano alla Regione Valle
d'Aosta e alle Province autonome di Trento e Bolzano che
disciplinano la materia nell'ambito delle competenze derivanti dai
rispettivi statuti e dalle norme di attuazione".
La legge dello Stato, che indica quali sono le caratteristiche
dei concorsi, sarà poi seguita da una serie di decreti attuativi di
questo comma 10 dell'articolo 40 della legge n. 449/97, in cui si
definiranno meglio le caratteristiche di questi concorsi.
Si dice che alla Regione Valle d'Aosta viene riconosciuta una
capacità di disciplinare tale regolamento, non solo, ma si precisa
che non si applicano tutti i contenuti di quest'articolo 40 alla
Regione Valle d'Aosta che deve disciplinare con norma propria. Così
è scritto.
Allora, la domanda è: come la Regione Valle d'Aosta esercita
questa sua competenza, come si comporta rispetto a questo spazio di
autonomia che il nostro Parlamentare a Roma ha voluto precisare in
finanziaria.
Questo è un emendamento che il Parlamentare Caveri ha chiesto di
introdurre perché c'era un progetto ben chiaro di creare spazi di
autonomia in cui la Regione Valle d'Aosta governa la scuola. Qui
come è esercitato questo spazio di autonomia? Può darsi che sia
solo una mia impressione e sarei contenta se l'Assessore mi
smentisse, ma la mia impressione è che il risultato di questo
spazio di autonomia sia il fatto che la Regione Valle d'Aosta ha
bandito i concorsi in ritardo rispetto ai concorsi che sono banditi
a livello nazionale. Questa è l'impressione che ho; ripeto, può
darsi che sia sbagliata e vorrei che quest'impressione sbagliata
fosse smentita dall'Assessore.
Mi sono chiesta come fosse possibile occupare questo spazio di
autonomia; credo che gli strumenti ci fossero. Intanto, era
sicuramente possibile un intervento dal punto di vista legislativo
perché qui si parla di disciplinare e, in genere, si disciplina con
una legge.
Non so se l'Assessore se ne è reso conto in quest'anno di
attività, ma la legislazione regionale in materia scolastica è
talmente complessa (si accavallano le une alle altre una serie di
leggi regionali che in parte si annullano reciprocamente, in parte
si integrano), per cui di fronte ad un problema non si sa mai quale
legge regionale attivare.
Sarebbe stato opportuno utilizzare questo spazio di autonomia
per mettere ordine in questa legislazione regionale, probabilmente
i tempi non c'erano, però ci si chiede se non era almeno possibile
fare una verifica di come questo spazio di autonomia va realizzato
in Valle, di fare una verifica proprio con il mondo della scuola
che è interessato. Una verifica, per esempio, in sede sindacale:
ora, con i sindacati che sono i rappresentanti del mondo della
scuola, non c'è stata una valutazione preventiva rispetto ai bandi
di concorso. I sindacati sono stati interpellati come
rappresentanti all'interno del Consiglio scolastico regionale, ma
solo per esaminare una bozza di bando di concorso già definita, con
le scelte già fatte, per cui i sindacati non sono stati coinvolti
nel momento in cui si andava a chiarire come si voleva disciplinare
la materia dei concorsi in Valle, al punto tale che addirittura le
informazioni arrivate alle scuole non sono neanche arrivate ai
sindacati.
La domanda che ci si pone è come mai non si è agito in questo
modo. Fra l'altro vorrei ricordare che ci sono alcuni temi che non
sono così facilmente risolvibili, che richiedevano un momento di
riflessione e faccio un esempio. Il bando a livello nazionale
stabilisce una serie di cattedre per cui vengono banditi i
concorsi; il concorso può essere fatto anche ai soli fini
abilitativi, anche soltanto per acquisire un'abilitazione che poi
consentirà di avere punteggi ulteriori per le supplenze e per gli
incarichi e di partecipare eventualmente ai concorsi riservati.
Cosa capita invece con il meccanismo posto in essere qui in
Valle con i nostri concorsi? Che sono state individuate come
cattedre da mettere a concorso solo quelle cattedre in cui non c'è
esubero di insegnanti. In questo modo, si dice, noi garantiamo
soltanto l'entrata in ruolo, il concorso soltanto ai docenti che
possono poi insegnare in questa Valle.
Il problema però era di vedere se non era possibile, come una
legge regionale precedentemente prevedeva, bandire i concorsi,
anche solo ai fini abilitativi, per tutte le discipline che vengono
insegnate in Valle d'Aosta, ad esempio, per il francese.
Semmai tornerò dopo su questo problema, comunque per il francese
credo che tutti noi abbiamo…, ma lo
posso fare anche adesso… credo che
tutti noi abbiamo letto con estremo interesse quell'articolo
apparso sul "Corriere della Valle" del 13 maggio, in cui viene
sottolineato il fatto che se è vero che da un punto di vista
formale è ineccepibile, rispetto alle scelte che sono state fatte,
che non sia bandito nessun concorso neanche ai fini abilitativi per
i docenti di francese nelle scuole medie inferiori e superiori, dal
punto di vista sostanziale sembra proprio strano che, da una parte,
la Regione incentivi gli studenti a frequentare corsi universitari
in cui si può conseguire una laurea di lingua francese e dall'altra
non faciliti l'ingresso nella scuola di tale personale.
Nell'articolo si dice che la situazione descritta costituisce
l'ennesimo paradosso nella politica scolastica regionale, in quanto
la Regione autonoma Valle d'Aosta finanzia generosamente gli studi
degli studenti universitari, con una profusione di denaro pubblico
per garantire la frequenza negli atenei dei Paesi francofoni da
parte degli studenti di lingue, con tutti i problemi che poi questo
solleva e che i colleghi di Forza Italia stamani hanno già messo in
luce, e contemporaneamente non prevede degli sbocchi
occupazionali.
Nel momento in cui diciamo che la lingua francese è importante,
che vogliamo sostenerla in tutti i modi, non offriamo neanche
questa possibilità agli studenti valdostani.
Fra l'altro vorrei ricordare all'Assessore, ad esempio, che non
può dire: "Ma noi non vogliamo essere posti di fronte alla
situazione in cui noi mettiamo a concorso questi posti di francese,
questi prendono l'abilitazione, poi non hanno posti in Valle
d'Aosta". Tenga conto, Assessore, ma lo saprà benissimo, che alcuni
docenti valdostani, cioè dei laureati valdostani, dei supplenti che
hanno le caratteristiche per accedere a un concorso, hanno chiesto
di partecipare al concorso fuori Valle proprio in lingua francese.
Questi si prenderanno sicuramente l'abilitazione, torneranno in
Valle d'Aosta e diranno: "Assessore, lei non voleva neanche che noi
potessimo prendere l'abilitazione qui in Valle d'Aosta, noi
l'abbiamo presa e anche noi siamo insegnanti che entrano insieme
agli altri nella lista degli abilitati". D'accordo, non avranno il
posto subito adesso, ma costituiscono quell'insieme di persone che
aspirano a entrare nel mondo della scuola e che sono disposti a
lavorare in modo consapevole, cosciente, preparato nel mondo della
scuola.
Mi sono soffermata su quest'aspetto per evidenziare un tema, uno
dei vari argomenti e dei vari temi che potevano essere oggetto di
riflessione concordata con i soggetti della scuola; ma, ripeto
neanche questo è stato fatto.
Chiediamo pertanto quali sono i motivi del ritardo
nell'emanazione dei bandi di concorso. Se non è stato "perso" tempo
per discutere con i sindacati e con la scuola rispetto a questo
problema, perché questo confronto non c'è stato, come mai questo
grande ritardo? Non lo si capisce. Questo ritardo, fra l'altro a
nostro avviso, ha danneggiato i docenti valdostani, nel senso che i
docenti valdostani hanno saputo soltanto il 6 maggio, quando il
termine di scadenza delle domande era il 13 maggio, delle cattedre
i cui concorsi sarebbero stati banditi in Valle d'Aosta, per cui
hanno dovuto in pochi giorni prendere informazioni dove c'erano dei
posti disponibili rispetto alla loro cattedra nelle altre zone del
Paese, preparare i documenti, fare
domanda…
Président … Mme la Conseillère, je
vous prie de conclure l'illustration de
l'interpellation…
Squarzino (PVA-cU) … quindi credo
che in qualche modo questo ritardo abbia danneggiato i docenti
valdostani.
Con la terza domanda chiediamo per quale motivo non c'è stato
quest'incontro con i sindacati.
Président La parole à l'Assesseur à l'éducation et à la culture,
Pastoret.
Pastoret (UV) Ci sono dei momenti in cui mi chiedo se l'Ufficio
di Presidenza trasmetta all'Assessore un'esatta copia delle
interpellanze che vengono presentate rispetto agli argomenti che
sono contenuti sulla copia che io ho e quelli che vengono
esplicitati in quest'aula.
Presidente Ci atteniamo per quanto possibile al testo
originale.
Pastoret (UV) Può darsi che ci siano dei problemi di
comunicazione oppure può darsi che a mia insaputa la modifica del
Regolamento del Consiglio sia già avvenuta e la "question time" sia
già operante in quest'Assemblea. Prendo atto di questo tipo di
situazione e cercherò di rispondere alla Consigliera Squarzino
rilevando peraltro che oggi abbiamo anche assistito all'evento di
pubblicizzazione di una testata giornalistica locale, che già non è
male, all'interno di questo Consiglio.
Prima di fornire risposte puntuali ai tre quesiti ai quali ha
fatto riferimento la Consigliera Squarzino e nei quali si articola
l'interpellanza presentata, occorre evidenziare in premessa che i
presupposti su cui si basa l'interpellanza, quella che ho avuto per
iscritto, così come descritti nelle premesse e in parte citati, in
parte molto ridotta, risultano erronei e privi di fondamento.
In primo luogo si sostiene che il termine per la presentazione
delle domande di partecipazione ai concorsi ordinari indetti dal
Ministero, quindi facendo riferimento a quelli, per i docenti delle
scuole di ogni ordine e grado, scadrebbe il 13 maggio 1999; ciò
intanto non corrisponde al vero in quanto i concorsi nazionali sono
stati pubblicati in "Gazzetta ufficiale" in tempi differenti a
seconda del grado di istruzione a cui si riferiscono. A costo di
essere pedante, li cito: "Gazzetta ufficiale" del 13 aprile 1999
per l'istruzione secondaria, "Gazzetta ufficiale" del 20 aprile
1999 per la scuola elementare, "Gazzetta ufficiale" del 27 aprile
1999 per la scuola materna. Questi bandi prevedono quindi scadenze
diversificate che corrispondono rispettivamente al 13 maggio, ma
non solo al 13 maggio, ma al 20 e al 27 maggio rispettivamente.
Si dice, prendendo quindi a pretesto questa data del 13 maggio,
che alla suddetta data in Valle d'Aosta i bandi regionali relativi
agli analoghi concorsi non erano stati banditi.
I concorsi regionali in questione sono stati banditi per tutti i
gradi di istruzione in data 19 maggio 1999 con scadenza del termine
di presentazione delle domande al 18 giugno 1999 e questo,
Consigliera Squarzino, conformemente a quanto appositamente
concordato al riguardo con le organizzazioni sindacali e
scolastiche della Regione e adesso citerò tempi, modi e date.
Va infatti precisato che nel corso di due incontri, non di uno,
svoltisi rispettivamente il 15 e il 22 aprile 1999, finalizzati
all'esame delle proposte per la definizione degli organici di
diritto per l'anno scolastico 1999-2000, è stato riservato più che
ampio spazio alla trattazione e alla discussione dell'argomento
relativo all'indizione dei concorsi ordinari, questo fra la
competente direzione del personale scolastico e i rappresentanti
sindacali di cui non citerò i nomi, ma le sigle: SNALS, CGIL,
SINASCEL, SISM-CISL e SAVT. Ed è stato in quella sede, fra l'altro,
convenuto di individuare, tenuto anche conto dei margini temporali
esistenti e fisiologicamente intercorrenti fra le date di
pubblicazione delle gazzette ufficiali e quelli della loro
effettiva disponibilità da parte degli uffici - elemento che credo
possa e debba essere considerato - quale termine ottimale ed unico,
a differenza di quanto ha fatto lo Stato, di scadenza delle domande
per tutti i gradi di istruzione una data che si collocasse attorno
al 20 giugno 1999.
Si è quindi conseguentemente prevista l'emanazione dei relativi
bandi regionali nella data corrispondente al trentesimo giorno
antecedente quello del suddetto termine perciò intorno al 20 maggio
1999.
Quanto poi all'affermazione che l'emanazione dei bandi regionali
in data successiva ad una delle scadenze ministeriali potrebbe
danneggiare i docenti valdostani, va intanto detto che, fermo
restando che all'esistenza di un tale rischio le organizzazioni
sindacali in quelle stesse sedute non hanno fatto accenno - e può
darsi che a loro sia sfuggito e sia stato invece ritenuto dalla
Consigliera Squarzino in modo più puntuale -, non risulta peraltro
sufficientemente chiaro, nonostante anche l'esposizione che è stata
fatta in questa sala, in cosa consisterebbero i presunti danni
potenziali a cui gli interpellanti fanno riferimento.
L'unico inconveniente che la situazione descritta potrebbe
comportare sembrerebbe - uso dei condizionali - quello connesso
all'eventualità che la mancata indizione del concorso regionale per
un determinato insegnamento, se resa nota al momento
dell'emanazione del bando regionale, determini per i soggetti
interessati l'oggettiva impossibilità, causa l'avvenuta scadenza
del termine di presentazione delle domande, di concorrere in altra
provincia o regione italiana dove il concorso sia invece stato
bandito.
Ma va detto, e qui va dato atto sia alle organizzazioni
sindacali sia a chi ha organizzato l'incontro, che tale eventualità
è stata preventivamente individuata e rimossa e questo mediante un
intervento di informazione che subito dopo la definizione delle
vacanze di organico ha visto la consegna alle organizzazioni
sindacali in data 5 maggio del prospetto analitico dei concorsi da
indire e delle relative disponibilità e la trasmissione via fax a
tutte le istituzioni scolastiche di ogni ordine e grado di
specifica circolare, protocollo n. 19.656 del 6 maggio 1999 recante
l'elenco dei concorsi banditi in Valle d'Aosta e l'invito alla
massima diffusione fra il personale docente.
La Consigliera Squarzino afferma in seguito che la materia
concorsuale sarebbe disciplinata dall'articolo 40 della legge n.
449 del 2 dicembre 1997 - in realtà la legge di riferimento è del
27 dicembre - le cui disposizioni non si applicano alla Regione
Valle d'Aosta che disciplina tale materia nell'ambito delle sue
competenze. Al riguardo però è stata fatta un'affermazione sia
nell'interpellanza, sia qui in sala, della quale si deve rilevare
l'infondatezza perché l'articolo 40 della legge n. 449 del 27
dicembre 1997, finanziaria per il 1998, non disciplina affatto la
materia concorsuale relativa al reclutamento del personale ma si
limita, contrariamente invece a quanto è stato detto, al comma 10 a
prevedere, per le sole scuole secondarie, la possibilità di indire,
laddove vi sia maggior fabbisogno, concorsi a cattedre per ambiti
disciplinari comprensivi di diversi insegnamenti riferiti anche a
scuole di ordine e grado diversi ai quali si acceda con lo stesso
titolo di studio anziché bandire come prescritto precedentemente i
concorsi con stretto riferimento alle singole classi di concorso.
Questo era per chiarire questa situazione che non era esatta.
Gli interpellanti sostengono infine che l'assessorato non
avrebbe consultato le organizzazioni sindacali della scuola nel
momento preventivo alla predisposizione di bandi.
Devo di nuovo dire che tale affermazione non risponde al vero e
viene già smentita da quanto ho detto precedentemente circa le
intese raggiunte sull'argomento negli incontri del 14 e del 22
aprile 1999.
Nel corso di detti incontri si è peraltro discusso anche
dell'accertamento preliminare della piena conoscenza della lingua
francese che costituisce unitamente alla fissazione del termine di
scadenza delle domande l'unico aspetto organizzativo procedurale
disciplinabile a livello regionale in modo autonomo e parzialmente
discrezionale. Su quest'argomento non sono state formulate, con
riferimento ai concorsi ordinari, indicazioni o proposte innovative
rispetto alle modalità utilizzate nei precedenti concorsi.
Sempre a questo proposito appare opportuno sottolineare un altro
elemento perché la procedura seguita, ancorché attuata nell'ambito
di incontri finalizzati all'esame di una materia diversa - e ci si
può forse imputare il fatto che non è stata fatta una trasmissione
scritta dicendo che si sarebbe anche discusso di quest'argomento -,
ha sostanzialmente configurato non un'informazione alle
organizzazioni sindacali, ma una vera e propria concertazione che
rappresenta una forma di partecipazione sindacale di valenza
sicuramente superiore a quella più riduttiva dell'informazione,
informazione che è prescritta per la materia in questione in forza
del contratto collettivo nazionale di lavoro.
Pertanto, fatte tutte queste premesse che mi sembravano
necessarie, scusandomi con i colleghi per la lunghezza, per quanto
concerne il primo punto dell'interpellanza rispondo che non vi è
stato alcun ritardo riferito all'emanazione dei bandi regionali
relativi all'indizione dei concorsi ordinari perché questi sono
stati emanati tra l'altro con anticipo rispetto a quanto è stato
concordato con le organizzazioni sindacali.
Per quanto riguarda il secondo punto, se il danno presunto si
riferisce all'emanazione in data successiva a quella della scadenza
di parte dei bandi nazionali, peraltro espressamente concertata con
i rappresentanti sindacali, lo stesso deve ritenersi inesistente
perché, come ho detto prima, comunque i docenti sono stati posti
nelle condizioni di essere informati e di produrre nei termini le
domande per altre regioni.
Infine sul terzo punto, ripeto e risottolineo che le
organizzazioni sindacali sono state consultate - e non solo
informate come sarebbe previsto dal contratto collettivo nazionale
di lavoro - in due incontri preliminari, le cui date ho citato
prima, alla stesura dei bandi nei quali sono stati discussi e
convenuti tutti gli elementi suscettibili di dare luogo ad una
scelta a livello regionale. Questa è la risposta, Consigliera
Squarzino, all'interpellanza che lei ha presentato.
Président La parole à la Conseillère Squarzino Secondina.
Squarzino (PVA-cU) Assessore, a me spiace che lei ogni volta
rimproveri la sottoscritta di non attenersi rigorosamente al testo
dell'interpellanza. Non siamo chiamati qui a rileggere ad alta voce
il testo dell'interpellanza, ma siamo chiamati ad illustrarne i
contenuti; allora, si illustra anche il contesto in cui un elemento
si inserisce, diversamente l'elemento in sé non sta né in cielo né
in terra. Non si capisce il senso di un fatto, se non si individua
il contesto in cui si inserisce, quindi le ho parlato di problemi
che sono attinenti alla normativa in questione.
La fonte di questa normativa è costituita dai vari decreti che
sono una conseguenza del comma 10 dell'articolo 40 della legge n.
449/97.
Tale comma è importante non per la scuola materna elementare, ma
per la scuola media inferiore e qui accetto il rilievo
dell'Assessore circa il fatto che non sono stata sufficientemente
precisa nel formulare l'interpellanza, nel senso che dovevo
indicare i docenti di scuola media inferiore e superiore.
Lo davo un po' per scontato rispetto all'argomento, ma non sono
stata chiara e gliene do atto; ma se prendiamo i concorsi della
scuola media inferiore e superiore, proprio perché si basano
sull'accorpamento in ambiti disciplinari, tutti questi bandi di
concorso trovano la loro ragione in quest'articolo 40. Non solo, ma
se vogliamo proprio essere pignoli come lei, Assessore, ha cercato
di esserlo, il comma 10 individua come criterio per bandire i
concorsi un ampio criterio di discrezionalità: a sua discrezione,
il ministero ha deciso quali sono le materie da mettere a concorso,
e quali no, nelle scuole superiori e nelle medie. In Valle è stato
deciso di seguire il criterio della presenza di un posto vacante: è
un criterio più oggettivo, meno discrezionale, per certi aspetti.
Ma, perché insisto su questa discrezionalità? Perché tanto per
essere chiari, accettare il criterio della discrezionalità nella
decisione avrebbe consentito a questa Regione di bandire i concorsi
anche per le cattedre di francese.
È vero, Assessore, lei ha formulato una parte della sua risposta
parlando di scuole elementari che non avevo indicato
nell'interpellanza e che avevo dato per non importanti nel senso
che l'ho tutta imperniata sulla scuola media. La scelta di una data
unica mi può stare bene, ma quello che volevo sottolineare è che
qui c'è stato un ritardo rispetto al livello nazionale.
Lei, Assessore, ha ricordato la circolare; certo, anch'io nella
mia presentazione l'avevo ricordata quest'informazione arrivata
alle scuole ed avevo sottolineato che era arrivata un po' a ridosso
della data del 13 maggio per quanto riguarda la scuola media
inferiore e superiore.
Può darsi che non ci siano danni rispetto a questo e infatti, se
lei nota, la prima domanda con "se non ritiene" è più un'opinione,
mentre le altre domande erano più precise. Lei dice che non c'è
stato nessun danno per gli insegnanti per il ritardo; io posso
anche accettare tale opinione, anche se, ripeto, il délai di tempo
lasciato agli insegnanti era proprio minimo per la scuola media
inferiore e superiore.
Rispetto poi alla terza domanda dei rapporti con i sindacati,
forse parliamo di cose diverse o abbiamo interlocutori diversi
perché, è vero che la circolare del 6 maggio di cui lei parla, in
indirizzo, riporta i presidi delle scuole secondarie e artistiche
della Regione, le scuole coordinate e poi per conoscenza è
indirizzata anche ai sindacati, ma a questi ultimi non è arrivata,
tant'è vero che alcuni sindacati che cito: le Organizzazioni
scolastiche SISM-CISL, SINASCEL-CISL, CGIL scuola primaria, CGIL
scuola secondaria e SNALS - quindi le firme ci sono - proprio
recentemente, quindi dopo la mia interpellanza, hanno ribadito che
intendono manifestare il proprio stupore e rincrescimento per non
aver ricevuto la nota protocollo, cioè quella del 6 maggio, pur
figurando fra i destinatari della nota stessa.
Effettivamente i sindacati si lamentano, non solo, ma fanno
altresì presente che, pur non essendo più formalmente operante la
Commissione sindacale ex articolo 20, sarebbe forse stato opportuno
fornire un'informazione preventiva alle organizzazioni scolastiche
in ordine alle modifiche da introdurre nei bandi di concorso
ordinari recentemente emanate dall'Amministrazione. Queste non sono
le parole di Dina Squarzino, Consigliera regionale; Dina Squarzino
legge una lettera che le organizzazioni sindacali della scuola - e
le ripeto: CISL-SISM e SINASCEL, CGIL primaria e secondaria e SNALS
- formulano. Prendo atto che degli stessi fatti c'è una lettura
contrapposta, totalmente diversa, fra l'Assessore e i sindacati.
Abbiamo appena sentito dire dall'Assessore che i sindacati sono
stati ascoltati; probabilmente lui è convinto di aver fatto il
massimo, però probabilmente il massimo che quest'assessorato fa
rispetto ai sindacati della scuola è considerato non solo il
minimo, ma sotto il livello di accettabilità dei sindacati di
scuola, quindi c'è qualcosa che non va, Assessore.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK