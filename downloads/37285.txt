Consiglio Regionale della Valle d'Aosta - Oggetto del Consiglio n. 1104 del 25 marzo 2015 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Ordinamento degli uffici e del personale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1104 del 25 marzo 2015 - Resoconto
OGGETTO N. 1104/XIV - Interpellanza: "Implicazioni derivanti
dall'inapplicabilità della norma della legge finanziaria sulla
sospensione del salario di risultato dei dirigenti".
Presidente
- Per l'illustrazione, ha chiesto la parola il
Consigliere Donzel, ne ha la facoltà.
Donzel (PD-SIN.VDA) -
Grazie Presidente.
Torniamo per un attimo indietro nel tempo alla legge finanziaria
che ha visto un confronto acceso in quest'aula e, nonostante questo
confronto acceso, ho visto anche momenti in cui ci sono state delle
sensibilità che hanno cominciato a confrontarsi e a trovare dei
riscontri. Sicuramente il tema più delicato è quello che, a fronte
della riduzione di risorse pubbliche, bisogna in qualche modo tutti
concorrere a fare dei sacrifici. Allora, visto che diciamo che noi
Consiglieri regionali siamo i primi esposti in questa trincea - ne
parleremo magari più avanti discutendo di leggi che tagliano i
compensi agli Amministratori locali -, avremmo dovuto essere quelli
che in quella sede davano per primi l'esempio. Ci sono state delle
proposte da parte di alcuni Consiglieri regionali che non sono
andate a buon fine, ma sicuramente l'idea è quella che, partendo da
noi, bisogna comunque estendere questi sacrifici ad altri pezzi
dell'Amministrazione pubblica, per quanto ci riguarda, con un
obiettivo ben preciso: quello di non andare ad incidere soprattutto
sulle fasce più deboli, cioè quella parte di precariato, quella
parte di lavoro stagionale, di lavoro a chiamata che è veramente
ridotta all'osso in questo momento.
Tra le proposte che ha fatto l'Amministrazione regionale in
quest'ottica di razionalizzare e ridurre i costi della spesa
pubblica c'è stato il tentativo di inserire al comma 4
dell'articolo 8 la possibilità di disporre attraverso l'indizione
di un tavolo di concertazione...questo è molto importante
precisarlo, cioè l'Amministrazione non in modo unilaterale, ma
dicendo: "chiamo ad un tavolo i sindacati e dico: insieme alle
parti sociali cerco di sospendere per il 2016 l'erogazione del
salario di risultato dei dirigenti del comparto unico e
dell'Azienda USL"...quindi un'azione che doveva passare attraverso
il tavolo della contrattazione. Dalla lettera che il Presidente
della Regione ha trasmesso al Presidente del Consiglio e che è
stata distribuita apprendo che la risposta è picche, che non si può
fare: non si può fare però con due sfumature diverse: la prima
sfumatura è che, per quanto riguarda il contratto dell'Azienda USL,
si dice: "è un comparto nazionale", quindi i sindacati non possono
contrattare questo compenso, mi viene però da suggerire una
cosa...se questo non si può fare, quale altra soluzione si può
mettere in campo? Io ne ho una: è la riduzione del numero dei
dirigenti, perché se non posso ridurre gli stipendi, posso ridurre
il numero dei dirigenti. Qui forse qualcuno in Valle d'Aosta non ha
capito che a fare questo "giochino" abbiamo due esempi clamorosi:
uno è l'esempio Casinò, "per colpa sua", "per colpa dell'altro", "è
colpa di Frigerio", "e colpa di Tizio", "e colpa di Caio", non si
tocca niente, si continua a vivere come se nulla fosse e qui
chiuderemo la baracca se non si interverremo. Vi è poi l'altro
esempio: l'esempio del Don Bosco, che ci si mette attorno ad un
tavolo e si discute insieme come ridurre gli stipendi e non si
licenziano le persone, si salvano i posti di lavoro. Allora,
l'Amministrazione regionale, dipendenti tutti, dirigenti che dicono
e ci scrivono: "tagliatevi lo stipendio Consiglieri regionali",
beh, non scrivetelo a noi del PD, alla minoranza dell'ALPE, ai
Cinque Stelle, che sono arrivati dopo, all'UVP, perché siamo qui
con delle proposte da anni, scrivete queste lettere ai Signori
della maggioranza che si decidano a tagliare lo stipendio! Noi però
siamo in quest'indirizzo, però vi diciamo anche a voi dirigenti:
cosa volete? La riduzione del numero delle dirigenze o facciamo un
ragionamento tutti insieme per ridurre i costi dell'Amministrazione
pubblica e salvare i posti di lavoro con una disoccupazione che in
Valle d'Aosta ha sfondato le due cifre? Qual è il percorso che si
vuole fare come comunità? Siamo 120 mila abitanti, non è che siamo
la Cina o gli Stati Uniti, siamo 120 mila abitanti, ci conosciamo
tutti, ci incontriamo per le strade: l'operaio, il dipendente
comunale, il dirigente, siamo una famiglia, decidiamo come gestire
questa famiglia, perché se io mi sento scrivere: "qui non si può
fare nulla", dico: ma qual è la controproposta? Allora, in USL c'è
il contratto nazionale, quindi lì o si riducono i posti o niente.
Per il comparto unico si dice: "ah ma questo...", la definizione
precisa e puntuale...hanno evidenziato che la materia inerente al
trattamento economico è riservata alla contrattazione collettiva di
comparto non essendo pertanto possibile intervenire in riduzione
senza questa contrattazione di comparto. Benissimo, appunto la
legge dice: "si faccia un tavolo di concertazione", questo dice la
legge. In quel tavolo di concertazione si può dire: "ma no, non
sospendiamolo tutto, sospendiamo il 20 percento, sospendiamo il 30,
facciamo una trattativa...", cioè mettiamo in campo una trattativa
di buon senso. Io stamattina ho sentito un collega che diceva che
addirittura ci sono dei dirigenti che, nonostante abbiano avuto dei
problemi, hanno comunque avuto i compensi, ma allora dico: ma i
sindacati che ruolo hanno in questo tavolo? Neanche alle persone
che hanno avuto dei problemi si può ridurre lo stipendio, cioè ci
stiamo rendendo conto che la Valle d'Aosta va a fondo? Che non
possiamo mantenere questo
status quo
, questa situazione di
immobilismo assoluto, sennò a pagare saranno i più deboli? È da
mesi che faccio interpellanze affinché partano questi benedetti
"lavoretti" per quelli delle mostre e dei castelli, per questi
disperati che riescono a lavorare sei-sette mesi all'anno...la
risposta è: "non ci sono i soldi". Dall'altra parte il mondo
imprenditoriale dice: "io ho bisogno di fondi per far ripartire
l'attività", e anche lì ci vogliono i soldi e nessuno rinuncia ad
un pezzo del suo modo di essere...della sua retribuzione.
Io quindi trovo che questo modo di porsi non possa essere
accettato e allora mi chiedo: di fronte ad una situazione di questo
tipo in cui l'ARSS dice: "beh, qui non si può far niente", che cosa
fa l'Amministrazione regionale, che invece in legge aveva messo
questo provvedimento? Se l'ha messo in legge, suppongo che abbia
fatto i calcoli di quanto comporta quel risparmio e, avendo dedotto
quel risparmio, abbia immaginato di collocarlo o negli investimenti
per le imprese, o nel sociale, o, come sostengo da tempo, nella
difesa di quei pochi posti di lavoro, perché forse questo
pomeriggio affronteremo anche il tema di quei precari del settore
della forestazione, gli impiegati della forestazione, e il nodo di
tutti i nodi, oltre a "stabilizzazione sì", "stabilizzazione no",
"si può", "non si può", è: ma ci sono i quattrini per pagarli?
Questo è il punto. Allora, questa è l'interrogazione che faccio al
Governo regionale e dico: quanto costa, cioè, non avendo operato
quest'operazione qui, per pagare quei dirigenti del 2016 a chi si
toglie? Agli anziani, ai deboli, a chi? A chi andiamo a togliere?
Chi lasciamo a casa? Dei precari per poter garantire questa
retribuzione? Questa è la domanda e bisognerà che prima che prima o
poi qua dentro quest'aula, al di là delle nostre
bagarre
, si
prenda una decisione in qualche direzione, perché altrimenti così
facendo questa Regione non va da nessuna parte! Magari poi c'è
qualcuno che vive sulle nuvole, chiede di ridiscutere i contratti,
aumenti contrattuali, eccetera, mentre c'è la gente che non ha un
lavoro. La priorità per il Partito Democratico è non ridurre
ulteriormente gli stipendi ai più deboli che non permettono alle
famiglie di arrivare a fine mese, perché poi dobbiamo integrare
l'affitto, dobbiamo correre ai ripari con contributi di sostegno
alle famiglie e quant'altro. Allora è inutile intervenire sugli
stipendi più bassi, perché più giù di lì poi dobbiamo cercare i
soldi da un'altra parte, ma, laddove ci sia la possibilità di fare
un ragionamento, bisogna provare a farlo, perché altrimenti qui i
conti non tornano e i numeri dei disoccupati in Valle d'Aosta vanno
alle stelle.
Presidente -
Grazie. Per la risposta, ha chiesto la
parola il Presidente della Regione, ne ha la facoltà.
Rollandin (UV) -
Sì, grazie Presidente.
Nell'interpellanza il collega ha ripercorso quello che è
avvenuto nel momento in cui c'è stata la discussione sulla
finanziaria. Voglio ricordare che c'era un emendamento che non era
stato accolto, perché parlava del 2015, allora si è modificato
quest'emendamento che era dichiarato inammissibile, portando al
2016...ora, proprio perché era un emendamento che andava in una
certa direzione, che era anche comprensibile...poi 2016, quindi
diveniva accoglibile e l'abbiamo votato, il riferimento è a
quello...ora, quell'emendamento non era stato oggetto di un
approfondimento sulla riduzione dei costi legati all'effetto
indotto sia per l'USL che per...questo solo per dire che non c'era
questo calcolo.
Tenendo conto che logicamente nel bilancio che abbiamo
presentato, approvato nel 2015 questa parte contrattuale, che fa
parte dei premi di risultato sia per gli uni che per gli altri,
tiene conto di una percentuale che è stata messa proprio in
funzione di questo: retribuire chi raggiunge quegli obiettivi,
questo era un po' il punto... In quel momento appunto si è detto:
"se vogliamo dare un segnale..." e abbiamo votato
quell'emendamento; poi, in conseguenza di quest'emendamento, noi
abbiamo organizzato queste riunioni, dove abbiamo detto quali erano
gli intendimenti. È emerso quello che ho raccolto nella lettera che
lei ha evidenziato, per quanto riguarda l'USL, il discorso dei
medici, hanno fatto presente che c'è un contratto nazionale, che
quindi come tale non è soggetto ad una discussione che in qualche
modo vada a toccarlo in questa fase, ecco, voglio solo dire
che...lei ha detto: "ma, allora, qual è la soluzione?". La
soluzione della riduzione dei dirigenti è in fase avanzata di
discussione all'USL, questo...la riorganizzazione dell'USL passa
anche attraverso la riduzione dei dirigenti e quindi di una serie
di riorganizzazioni che vanno nella direzione auspicata, quindi
questo lo si sta facendo; adesso io non so ancora dire quale sarà
il risultato economico di questa fase, però è in atto. Per quanto
riguarda invece la parte riferita...poi le risponderò puntualmente,
ma è solo legato al ragionamento che lei ha fatto e che ha una sua
logica...per quanto riguarda il discorso della predisposizione a
livello regionale, anche qui la riorganizzazione come ha visto sia
nel bilancio, e lì è stato quantificato il risparmio...si sta
facendo con quella logica che lei ha appena ricordato, quindi su
questo c'è una differenza tra USL e Regione come impostazione già
in atto e come fase avanzata.
Venendo alle domande puntuali:
"quali oneri aggiuntivi
comporti la mancata possibilità di applicare..."
, allora, in
primo luogo va chiarito che gli uffici non hanno espresso alcun
parere legale a conforto della norma in argomento, su cui vi è
stato semplicemente un parere di contabilità dal punto di vista
finanziario rispetto ad una prima versione che, come le ho detto,
si riferiva al 2015. In ogni caso l'impossibilità di applicare la
norma in questione non comporta alcun onere aggiuntivo, in quanto
la sospensione, peraltro temporanea, che era prevista in
quest'emendamento della retribuzione di risultato della dirigenza
del comparto unico e dell'Azienda USL sarebbe stata destinata al
finanziamento di un nuovo fondo diretto ad incentivare la mobilità
e il distacco del personale del comparto per l'Azienda USL e le
società partecipate e controllate. Pertanto l'applicazione della
norma stessa non avrebbe comportato alcuna economia di bilancio
regionale, né tanto meno di spesa del personale.
Per quanto riguarda il secondo punto:
"affrontare la
questione della riduzione della spesa a fronte del rischio di
riduzione dei tempi di assunzione o della non assunzione del
personale precario..."
, sul discorso del personale
precario...di questo ne parlo sia in funzione...credo intenda dire
sia per l'USL che per la Regione. Nell'ambito dell'USL c'è stato un
piano che tiene conto di quelle che sono le carenze di organico e
quelle che sono quindi le esigenze di far fronte con il personale
precario. Per quanto riguarda la Regione, come lei sa, lo stiamo
facendo a livello di Amministrazione, noi non
abbiamo...Amministrazione regionale, eh...qui precari non ce ne
sono più, abbiamo dei precari legati ad attività stagionali o ad
attività che comunque non sono continuative durante l'anno e che
quindi tengono conto di questa situazione specifica. La Giunta
quindi ha già affrontato la questione della riduzione della spesa
del personale in applicazione degli altri commi dell'articolo 8
della legge finanziaria approvando il 20 febbraio scorso il piano
di riduzione della dotazione organica, che a regime consentirà dal
2017 in avanti un risparmio strutturale di circa 2.300.000 euro
annui. Questi risparmi, peraltro, non si traducono in possibilità
occupazionali, da un lato, perché ciò sarebbe in contraddizione con
la necessità di razionalizzazione degli organici e della relativa
spesa a cui sono confrontate tutte le pubbliche amministrazioni;
dall'altro perché vi sono precise limitazioni normative alle
possibilità di assumere nuovo personale, perché, come lei ricorda,
ci sono gli "scivoli" che sono previsti che possono permettere il
pensionamento anticipato, però dove si dichiara l'eccedenza non è
più possibile riassumere, perché è una delle condizioni perché si
accetti, si certifichi - tra virgolette - "l'eccedenza", quindi
questo è un po' il limite.
La tematica quindi del precariato deve sicuramente cercare delle
soluzioni adesso anche a livello di quelle che sono le norme
nazionali da...cioè il fatto di premiare a livello di aziende non
tanto nel pubblico, ma nel privato questo credo che stia avendo i
primi risultati anche in Valle da quello che ci viene detto, quindi
sicuramente è un dibattito aperto, che deve essere sicuramente
oggetto di un confronto vedendo un po' le singole azioni che
possiamo portare avanti. Ha ricordato anche quelli che sono gli
investimenti nei singoli settori, quello...si è cercato un primo
passo, chiaramente credo che non basti, com'è stato detto
stamattina, credo che bisognerà tornarci per vedere quali azioni e
come soprattutto affidarle per rendere compatibile l'investimento
con l'occupazione, perché non dimentichiamo che noi i grandi
investimenti li abbiamo fatti e, com'è stato detto anche qui, i
grandi investimenti, perché in alcuni casi necessari, non hanno
portato proporzionalmente grande occupazione, perché sono stati
comunque vinti gli appalti da ditte che sono fuori Valle, che,
mentre prima sub-appaltavano, adesso non sub-appaltano nemmeno più,
si portano direttamente gli operai, vengono qui, lavorano qui,
gente che viene da fuori e non credo che ci sia...mentre quello che
anche lei aveva ricordato in altra occasione: il discorso di
arrivare a degli appalti più piccoli, cioè a dei lavori compatibili
con la nostra predisposizione ad un tipo artigianale o piccole
aziende, porta a dei contratti che possono essere anche attivati
con cottimo fiduciario e quindi avere la possibilità di
accompagnare l'investimento con l'occupazione, che non è sempre
scontato. Ecco, questo credo che sia un po' l'argomento che ci
troverà di nuovo fra qualche tempo a confrontarci per riuscire a
trovare delle soluzioni che concordiamo devono essere trovate.
Presidente -
Grazie Presidente. Per la replica, ha
chiesto la parola il Consigliere Donzel, ne ha la facoltà.
Donzel (PD-SIN.VDA) -
Grazie Presidente.
Vede, Presidente Rollandin, è chiaro l'imbarazzo di aver scritto
e votato una norma...dico non l'imbarazzo suo, ma di tutta la
maggioranza, di aver scritto e votato una norma inapplicabile e una
norma in cui si cerca di dire: ma i conti sostanzialmente sono
quelli che non c'era né un vantaggio, né uno svantaggio, io le dico
dai conti che invece faccio io leggendo il comma 4 che lo
svantaggio c'è eccome, perché, al fine di ridurre la spesa
complessiva del personale e creare un fondo...però il fondo era per
utilizzare e incentivare la mobilità e il distacco del personale
del comparto, quindi alleggerire la macchina regionale verso
l'Azienda USL e le società partecipate e controllate, quindi
determinare di fatto un risparmio, perché l'USL e le partecipate
sono sempre comunque la stessa... È inutile quindi che mi si dica
che la norma adesso l'avete buttata lì a casaccio, no, la norma
aveva un suo senso, però è risultata inapplicabile e questo è un
problema perché ogni giorno ci confrontiamo con una situazione di
sostanziale
status quo
, di immobilismo, non si riesce a
smuovere una virgola, non si riesce a ridurre di 10 euro un
incentivo, non si riesce a modificare nulla! Poi, utilizzando in
modo restrittivo, giustamente, la parola "precario" per quanto
riguarda l'Amministrazione pubblica, mi dice: "qui di precari non
se ne vedono", certo li abbiamo spostati nella Società dei Servizi,
però lì quelli che lei ha chiamato "stagionali" sono gli ex precari
dell'Amministrazione pubblica...
(interruzione del Presidente della Regione, fuori
microfono)
...no, ma è solo una questione linguistica, mica le muovo un
rimprovero, è solo perché magari chi ci ascolta e non è abile
nell'usare il linguaggio, allora non capisce..."cosa vuole dire?
Precario...ma Donzel non si è espresso bene". No, mi sono espresso
proprio bene, precario sintetizza tutto quel mondo che oggi è
spostato di là e che ogni giorno noi sappiamo gli riduciamo di
un'ora, gli riduciamo di una settimana, eh, questi qui non c'è
sindacato che li difende! Questi qui non sono come i Consiglieri
regionali che si autovotano lo stipendio, questi non hanno il
sindacato che dice loro: "inapplicabile, intoccabile", non si può
far niente come i dirigenti, questi qui ogni anno hanno un bilancio
regionale che prevede una cifra e ogni anno quel bilancio dice che
ci sono meno risorse e stanno a casa: questo è quello che succede.
Allora bisogna in questa situazione di immobilismo che si decida da
che parte si va, si decide che quelli che stanno bene stanno bene,
costruiamo questa società dei pochi e chi ha avuto fortuna in
passato, è salito sul treno giusto se la cava e chi è sfortunato ed
è caduto o perché per un anno non ha fatto la domanda, è nato sei
giorni dopo nell'anno successivo...non c'è, quello lì sta a casa.
Secondo me, questa è una cosa che negli anni a venire dovremo in
qualche modo rivedere, perché se la logica è quella di difendere lo
status quo
, io penso che la Valle d'Aosta andrà incontro a
delle grossissime difficoltà e diseguaglianze, che non è
l'obiettivo per cui noi sediamo in questo Consiglio regionale.
Presidente -
Grazie. Punto 26 all'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK