Consiglio Regionale della Valle d'Aosta - Oggetto del Consiglio n. 1162 del 13 gennaio 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ISTRUZIONE PUBBLICA
Istituzioni scolastiche
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1162 del 13 gennaio 2022 - Resoconto
OGGETTO N. 1162/XVI - Interpellanza: "Intendimenti in merito
al mantenimento di sedi scolastiche secondarie al di fuori dei poli
scolastici di Aosta e Verrès".
Bertin (Presidente) -
Alla presenza di 34
Consiglieri possiamo riprendere l'analisi dell'ordine del giorno.
Siamo all'interpellanza iscritta al punto n. 32 dell'ordine del
giorno. Illustra il consigliere Perron.
Perron (LEGA VDA) -
Iniziamo oggi con un tema che
riguarda la scuola e del quale si è già parlato e l'abbiamo letto
sui giornali, già dibattuto, tra l'altro, in un Consiglio comunale.
Parliamo del turistico di Saint-Vincent, l'ISILTP, ovvero
l'istituzione liceale tecnica e professionale, che è un po'
un'istituzione abbastanza gloriosa per la Media Valle di lungo
corso. Nelle istituzioni associate, che in genere consentono numeri
più bassi e un clima di lavoro più raccolto, posso dire per
esperienza personale - tra l'altro, io ci ho lavorato tre anni fa -
che si lavora decisamente bene sotto tutti i punti di vista, sia
quello didattico, sia quello educativo. Inoltre, l'indirizzo si
sposa perfettamente con quella che è, inutile ricordarlo, la
vocazione turistica della nostra Regione e ricordo, tra l'altro,
collaborazioni con vari Enti sul territorio da ADAVA a "Turismo
Okay", nonché le visite e le strutture ricettive e turistiche della
zona con una sinergia con il territorio che è sempre stata
decisamente importante, sinergia che poi veniva, diciamo,
amplificata e implementata con l'alternanza scuola-lavoro, che
permetteva a molti studenti di trovare un lavoro
post
diploma.
Ovviamente, parlando di sedi associate, per capirci sono quelle
periferiche, ci si riferisce a oggi, perché negli anni Novanta e
fino ai primi anni Duemila, quindi a cavallo tra la generazione X,
cioè la mia, dal 1965 più o meno al 1980, e poi quella dei
Millenian
, quella che va fino al 2000, per non parlare di
quella ancora precedente, quella del
baby-boom
ovviamente,
il livello demografico della fascia di età scolastica era
decisamente più alto. Sia Saint-Vincent che Châtillon quindi
vantavano un'utenza importante ed erano essi stessi dei poli
studenteschi, non avevamo certamente questo problema. Negli anni
così si sono perse varie sedi importanti e storiche per Châtillon e
Saint-Vincent: quelle di indirizzo se vogliamo più generalista, con
la sede dei geometri e ragionieri del Panorama e il Liceo
scientifico poi. Segno dei tempi sicuramente - e non è il caso di
rimarcare la questione della crisi demografica -, spirito del
mondo, potremmo hegelianamente definirlo. Su questo quindi abbiamo
poco da dire, sono fenomeni a grandissima scala e su quelli è molto
difficile intervenire.
Da una breve ricerca - e qui apro una brevissima parentesi -,
abbiamo visto come all'epoca della chiusura dello scientifico, che
era nel 2015, si attribuiva la colpa al passaggio del numero di
alunni minimo per formare le classi prime da 10 a 20 alunni, a
seguito di una delibera di Giunta del febbraio 2010. Non ho fatto
ulteriori approfondimenti, ma anche questo numero minimo credo sia
un tema interessante su cui si potrà dibattere; mi pare che oggi
sia nuovamente sotto i 20, ma credo che potremmo valutarlo o
parlarne perché, ovviamente, in vista dei problemi della crisi
demografica, dei suoi sviluppi e del numero delle classi anche
sovraffollate che in alcuni casi abbiamo, sia un numero su cui
potremmo ancora discutere. Avere classi più piccole è un indubbio
vantaggio, ovviamente non troppo piccole, ma classi più piccole è
un vantaggio.
Spiace decisamente quindi vedere che nella lista delle scuole
che non appartengono più, o non apparteranno più al territorio di
Châtillon e Saint-Vincent dovremo aggiungere a breve anche il
turistico di Saint-Vincent, perché se l'indirizzo in sé verrà
mantenuto e le classi attuali saranno mantenute in loco fino al
loro esaurimento nel 2026, saranno le prossime classi prime che
verranno portate nella sede principale di Verrès, che già dal 2016
- anche qui per una scelta pregressa, politica anche questa,
probabilmente discutibile - è stata scelta come polo scolastico per
l'istruzione liceale, tecnica e professionale, tanto che la sua
struttura ospita già oltre mille alunni  - mi pare siano 1300
addirittura oggi - ed è pari per grandezza a quella di Aosta; su
Aosta faccio riferimento al Gex. In questo caso quindi la vera
questione riguarda non l'esistenza dell'indirizzo del turistico in
sé, ma l'impatto sul territorio della presenza delle scuole;
ovviamente parlo delle scuole secondarie di secondo grado, per
usare i termini vecchi che erano decisamente migliori, le classiche
care e vecchie superiori, perché sono proprio gli studenti di
quella fascia di età che impattano poi su un indotto del
territorio. Sicuramente Verrès ha giovato di questo come polo unico
studentesco, è difficile da quantificare, ma basta farsi due passi
nell'ora di pausa pranzo nei giorni con rientro pomeridiano a
Verrès per capire che differenza ci sia con altri territori nei
quali le scuole superiori non ci sono più e sicuramente
Saint-Vincent, quindi Châtillon e anche la questione della
struttura del Gervasone rientrano in questa visione. Hanno perso da
un travaso...da questa visione dei grandi poli su Aosta e Verrès,
che, ripeto, mi pare sia a partire dal 2016.
Chiediamo, quindi, quali motivazioni abbiano portato alla
decisione dello spostamento del turistico di Saint-Vincent, anche
se, ovviamente, abbiamo già letto nella delibera riguardo alle
considerazioni fatte dal Dirigente di Verrès, quindi verranno
immagino riproposte le stesse considerazioni, in parte le
conosciamo, ma crediamo che sia questa la sede opportuna per
discutere anche a grandi linee su questi argomenti, che sono
decisamente delicati, partendo dal contingente del turistico di
Saint-Vincent.
Presidente -
Risponde l'assessore Caveri.
Caveri (AV-VdA Unie) -
È interessante il ragionamento che
lei ha fatto anche rispetto alle diverse generazioni. Io appartengo
alle generazioni del
baby-boom
e viaggiavamo tutti, cioè nel
periodo in cui c'erano più numeri per aprire scuole un po'
dappertutto, noi viaggiavamo e devo dire per esperienza personale
che la ritengo anche una cosa salutare, nel senso che viaggiare in
treno, viaggiare in pullman, muoversi era qualche cosa che ci ha
arricchito. Io ricordo il passaggio da bambino verrezziese a
studente della Quarta Ginnasio a Aosta: fu una di quelle scosse
salutari dal punto di vista della maturazione, ma questo c'entra
poco, era una valutazione personale.
Qualche mese fa siamo stati contattati dall'Istituzione
scolastica di Verrès, da cui dipende anche Saint-Vincent, in
particolare dagli organi collegiali, quindi dall'insieme di persone
che fanno parte, secondo i vecchi decreti delegati, delle diverse
rappresentanze, quindi insegnanti, studenti e genitori. Sono stato
due volte alla Brambilla di Verrès a una riunione a cui hanno preso
parte anche i rappresentanti di Saint-Vincent e ci siamo messi al
capezzale di questa scuola e delle difficoltà che oramai da molti
anni ci sono state per raggiungere il numero minimo di studenti.
Oggi ci sono quattro classi, due delle quali in realtà sono rimaste
viventi con le deroghe legate alle vicende del Covid. Di fatto,
quindi è una scuola che è rimasta piccolissima, con pochi studenti
e il ragionamento che ci è stato proposto è quello che lei ha
illustrato e cioè trasferire l'indirizzo da Saint-Vincent a Verrès
anche per accrescere il bacino di utenza, che potrebbe essere
interessato al percorso di studi con gli alunni delle vallate della
Bassa Valle.
Tenuto conto di quello che lei ha ricordato - noi a breve avremo
finalmente questo studio che ho già evocato alcune volte da parte
di questo famoso demografo dell'Università di Milano -, tenuto
conto del progressivo calo demografico, l'Amministrazione ha
accolto favorevolmente dal punto di vista veramente tecnico, cioè
non è stata una decisione brutalmente politica ma è stata
un'analisi che è stata oggetto di lunghe discussioni anche dal
punto di vista dell'approccio pedagogico, favorevolmente la
richiesta di trasferimento del suddetto indirizzo presso il polo di
Verrès. Poi in Consiglio comunale a Saint-Vincent io sono diventato
un cattivo cittadino di Saint-Vincent che pensa solo al proprio
Paese di origine Verrès, perché ogni tanto si brutalizza la realtà
in una logica campanilistica. In realtà, credo che è vero che
quello di Verrès oggi è un polo molto popolato, però credo che
questo polo vada consolidato per evitare di concentrare tutti i
percorsi esclusivamente a Aosta e soprattutto per evitare la fuga
verso Ivrea, che è una realtà in Bassa Valle abbastanza assodata e
che in qualche maniera priverebbe nel tempo di studenti la scuola
valdostana, anche con delle ripercussioni sull'organizzazione
scolastica. Come lei ha ricordato, dall'anno scolastico 2022-2023
l'offerta formativa dell'indirizzo turismo sarà proposta presso la
sede principale di Verrès, quindi lo è già in questi giorni in cui
i primini possono iscriversi, fermo restando la prosecuzione a
esaurimento, come lei ha ricordato, delle classi prime, seconde e
quarte, già funzionanti a Saint-Vincent nel corrente anno
scolastico. La sede associata di Saint-Vincent sarà soppressa nel
2026-2027, quando non ci saranno più classi funzionanti. A partire
dal prossimo anno scolastico sarà assegnato un organico funzionale
all'istituzione scolastica affinché l'istituzione scolastica possa
disporre l'assegnazione dei docenti alle classi residuali di
Saint-Vincent in seguito a un'apposita contrattazione di istituto;
essendo lei del ramo, sa che questo incardinamento eviterà in
futuro la dispersione degli insegnanti, che era uno dei temi di
preoccupazione.
Noi oggi, oltre a Verrès e Aosta, abbiamo una situazione in
Media Valle - soprattutto su Châtillon - che credo assolutamente
soddisfacente, perché ancora di recente abbiamo confermato con una
spesa di oltre 20 milioni di euro la presenza del Don Bosco, che è
una realtà importante. Nella Media Valle si concentra l'istruzione
turistica che passa attraverso la Fondazione turistica e l'IPRA,
che sono comunque due istituzioni molto importanti, con centinaia
di studenti. Giustamente lei ha anche rimarcato un ruolo rispetto
al quale stiamo facendo degli approfondimenti; il ruolo del
Gervasone, che, come lei sa, è comunque un'istituzione antica e
importante che crea anche una situazione significativa nella zona
tra Châtillon e Saint-Vincent, in particolare per Châtillon, perché
consente ai ragazzi soprattutto delle scuole medie di poter avere
dei pomeriggi, che è la stessa cosa che assicura il Don Bosco. Da
un certo punto di vista, va detto che i bambini che frequentano
quest'istituzione hanno comunque il vantaggio di poter avere più
ore di istruzione o comunque di doposcuola.
Esiste poi un'altra scuola paritaria che si sta sviluppando con
la costruzione, oramai imminente, di un nuovo immobile: il liceo
linguistico di Courmayeur, quindi è indubbio che l'Amministrazione
intenda mantenere queste istituzioni. Naturalmente c'è tutta una
riflessione che dobbiamo fare con i due Comuni, quindi con
Châtillon e con Saint-Vincent, in particolare, la settimana
prossima, ci sarà un incontro con il Comune di Saint-Vincent, sia
maggioranza che opposizione, alla presenza della Sovrintendente e
del Dirigente scolastico, per spiegare meglio cosa capiterà nei
prossimi anni. Certo che ci sarà - e questa è la terza domanda che
lei pone - una riflessione che riguardi l'utilizzo degli immobili.
La situazione scolastica di Saint-Vincent a me è ben nota - tra
l'altro, i miei tre figli tutti hanno fatto le scuole Saint-Vincent
- è una situazione abbastanza complicata rispetto al calo
demografico. Noi già quest'anno abbiamo dovuto chiudere le scuole
materne regionali per mancanza di bambini; esistono però altre due
scuole materne: una è la scuola di Moron, che attualmente si svolge
nel capoluogo perché la scuola di Moron è in fase di
ristrutturazione e speriamo che possa essere disponibile per il
prossimo anno scolastico. Le due istituzioni primarie, quindi Moron
e Saint-Vincent, sono oggi nello stesso immobile. Il prossimo anno
la scuola media di Saint-Vincent verrà sottoposta a una radicale
ristrutturazione sia dal punto di vista sismico che energetico,
quindi lo spostamento di quasi tutte le classi delle medie in una
parte che era attualmente vuota dell'IPR dove c'era il liceo
scientifico una volta, è comunque un utilizzo ottimale. Tra
l'altro, va detto che quella struttura è molto bella: è una delle
scuole costruite con un certo criterio in anni in cui altre scuole
in Valle non sono costruite con la stessa efficacia ed efficienza.
È chiaro quindi che si porrà negli anni a venire un interrogativo
sull'utilizzo di questa scuola; questo non sarà nel breve perché
nel breve quella parte di scuole medie che non è ancora stata
trasferita verrà comunque trasferita nell'IPR e ci sarà una
convivenza con quello che resta dell'IPR turistica.
Ora, è chiaro che qualche cosa andrà fatto e credo possa essere
qualcosa in collaborazione con l'Università della Valle d'Aosta,
che comunque ha bisogno di spazi in attesa dell'apertura del nuovo
Campus. Un'altra riflessione può essere fatta nel settore
professionalizzante: la presenza in zona di CVA potrebbe essere
particolarmente significativa per la nascita di corsi appositi nel
settore elettrico perché, come lei sa, il settore elettrico sulla
Brambilla non sta funzionando in maniera molto efficace e, come
ricorda spesso il collega Bertschy, invece c'è una richiesta
notevole delle aziende della Basse Valle, quindi quella scuola
potrebbe in qualche maniera diventare un punto di riferimento
interessante.
Ribadisco che la scelta deriva da proposte serie delle
istituzioni scolastiche; non è stata un'imposizione della politica
sulle istituzioni scolastiche e sicuramente con i due Comuni. È
stata anche una richiesta delle opposizioni in Comune di Châtillon
e di Saint-Vincent di aprire una riflessione più complessiva su
quella zona della nostra Valle e saremo disponibili a confrontarci
su queste prospettive future.
Dalle ore 09:22 assume la Presidenza il vicepresidente
Marguerettaz.
Marguerettaz (Presidente) -
Per la replica, ha chiesto la
parola il collega Perron, ne ha facoltà.
Perron (LEGA VDA) -
Quello che lei ci ha detto è, a
grandi linee, quello che già noi conoscevamo e quindi riprenderei
alcuni suoi discorsi. Ovviamente il calo demografico è assodato,
attendiamo, giustamente, tutti questo studio che potrà indicarci le
vie più precise nello specifico. Allo stesso tempo però io credo
che, come lei ha citato - io non l'ho detto in premessa, sapevo che
l'avrebbe detto lei -, la presenza sul territorio della Media Valle
di scuole che hanno - usando un termine di
marketing
che in
effetti nelle scuole non è neanche tanto bello... - un
brand
ben definito, cioè il Don Bosco e l'IPRA... sono settori che sono
attrattivi in sé, mentre qualcosa di più generalista probabilmente
è destinato a perdersi. Su questo quindi io credo che a questo
punto noi dobbiamo fare una seria riflessione, come lei diceva, noi
abbiamo delle idee specifiche anche in merito da aggiungere sul
piatto di queste valutazioni. In particolare - comincio a
introdurre il tema, poi ne parleremo ancora - dirò, ad esempio, che
da nostre ricerche abbiamo visto - poi mi corregga se sbaglio,
faccia anche lei i suoi approfondimenti - la Valle d'Aosta risulta
essere l'unica che in Italia non ha un liceo scientifico di tipo
sportivo. C'è la parte su Courmayeur che sono, però, scuole legate
alla FISI, sono state fatte delle cose (ad esempio le
Classes de
neige
), eccetera, però un liceo scientifico sportivo la Valle
d'Aosta non ce l'ha e mi riferisco a quello legato al decreto del
Presidente della Repubblica del 2013, che istituiva già a livello
nazionale la possibilità di fare questi licei.
Ora, noi abbiamo maturato un'idea e gliela porteremo sul tavolo
tra poco con una risoluzione; io penso che nel piatto delle
alternative e anche nell'ottica di una certa riqualifica, un altro
brand che potrebbe essere forte sul territorio potrebbe essere
quello di valutare la possibilità di avere nei territori di
Saint-Vincent e Châtillon - c'è anche la sede dei geometri e
ragionieri, eccetera, potenzialmente nel futuro - di questa zona di
Media Valle un potenziale polo per giovani sportivi studenti e
anche per coloro che vogliono intraprendere le professioni del
mondo dello sport in futuro. Ripeto: la Valle d'Aosta in questo
caso non ha un liceo di questo tipo. Parlando della fuga verso
Ivrea, a cui lei ha già accennato, le posso dire, tra l'altro, che
io conosco persone che avrebbero voluto far fare ai loro figli un
percorso di questo tipo e qua non c'è, quindi hanno provato a
Ivrea; mi pare che il Piemonte abbia undici indirizzi di quel tipo.
Tanto per fare un esempio, anche Regioni piccole come la Basilicata
ne ha due, il Molise ne ha due, mentre noi ne siamo sprovvisti. Io
credo che potrebbe essere il momento per fare una lotta, diciamo,
non più di retroguardia nel mantenere qualcosa di più generico che
rischiamo di perdere, ma qualcosa di specifico che possa anche dare
una nuova visione su un territorio che è ricco di palestre e di
strutture (piscine, eccetera) che possono servire per questo. Ci
ritorneremo quindi a breve, intanto la ringrazio per la
risposta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK