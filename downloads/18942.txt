Consiglio Regionale della Valle d'Aosta - Oggetto del Consiglio n. 2066 del 20 giugno 2001 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
DEMANIO E PATRIMONIO REGIONALE
Precedente
Successivo
Resoconto integrale del dibattito dell'aula
Oggetto del Consiglio n. 2066 del 20 giugno 2001 - Resoconto
OGGETTO N. 2066/XI Acquisto di un immobile da parte della
Regione a Pont-Saint-Martin da concedere in locazione alla
"Acroservizi S.p.A.". (Interrogazione)
Interrogazione Premesso:
- che la Giunta regionale ha incaricato Finaosta di acquistare
un immobile in Pont-Saint-Martin, al fine di concederlo in
locazione alla società "Acroservizi S.p.A." o ad apposita società
da questa costituita;
- che per tale azienda è già stata autorizzata
l’erogazione di finanziamenti regionali;
- che in tali spazi dovrebbe essere attivato un "call center"
"che dovrebbe comportare l’assunzione di circa 30/40
addetti in fase di avvio e 160 persone a regime con fatturato annuo
di circa 10 miliardi";
- che l’Assessore all’Industria
nel rispondere ad una interpellanza sull’argomento
presentata dal Gruppo di Forza Italia ha affermato che la
"Acroservizi S.p.A." ha in forza "800 dipendenti nella sede di
Sesto San Giovanni";
Rilevato che dalla visura rilasciata dall’Ufficio
Registro Imprese la "Acroservizi S.p.A." risulta chiusa dal 14
novembre 2000;
i sottoscritti Consiglieri regionali
Interrogano
l’Assessore all’Industria per
sapere:
1) se conferma i dati forniti relativamente alla sede di Sesto
San Giovanni ed in caso affermativo per quali motivi non sono stati
recepiti negli archivi dell’Ufficio Registro
Imprese;
2) quali garanzie sono state offerte a copertura dei
finanziamenti di cui in premessa.
F.to: Frassy - Tibaldi - Lattanzi
Président
La parole à l’Assesseur à
l’industrie, à l’artisanat et à
l’énergie, Ferraris.
Ferraris (GV-DS-PSE)
Credo che di questa interrogazione si
possano dare due letture. Una lettura che allude al fatto che nella
passata riunione del Consiglio regionale siano stati forniti dei
dati non attendibili e quindi inesatti, oppure una seconda lettura
che manifesta invece una volontà di approfondire alcuni elementi di
conoscenza, ed io propendo per questo secondo tipo di lettura.
L'interrogazione chiede innanzitutto se si confermano
"i dati
forniti relativamente alla sede di Sesto S. Giovanni"
dell’Acroservizi e per quali motivi questi dati non
siano stati recepiti negli archivi dell’Ufficio
registro imprese. È chiaro che nel momento in cui confermo i dati,
confermo quelli che ho detto in Consiglio e che sono recepiti nella
versione non ancora corretta del resoconto consiliare.
Nella riunione del 6 giugno avevo detto, riferendomi all'unità
di Sesto S. Giovanni, che tale unità era dotata di 800 metri
quadrati di superficie e di 80 operatori, quindi il fatto che
nell'interrogazione si dica che l’Acroservizi ha in
forza 800 dipendenti nella sede di S. Giovanni è una dichiarazione
che non ho mai fatto, quindi non posso da questo punto di vista
confermare un'affermazione che non ho mai fatto.
Sempre riguardo al personale presso la sede di Milano, via Marco
d’Aviano 5, al mese di maggio 2001, come si può
rilevare dai moduli DM 10 dell’INPS che il
Consigliere Frassy conosce bene, risultano in forza 168 lavoratori
dipendenti. A questi si aggiungono le collaborazioni occasionali e
le collaborazioni coordinate e continuative, e i rapporti di lavoro
interinale, che portano la forza totale di questa sede di
Acroservizi ad un totale di 250 unità.
Stesso discorso va fatto per la sede di Sesto S. Giovanni,
piazza Don Mapelli 75, dove al mese di maggio 2001, sempre dai
moduli DM 10 dell’INPS, risultano in forza 15
lavoratori dipendenti. Il completamento rispetto agli 80 operatori
è rappresentato da collaborazioni occasionali, collaborazioni
coordinate e continuative e rapporti di lavoro interinali, come per
la sede precedente.
Si precisa che, secondo informazioni fornite
dall’azienda per vie brevi, dati relativi alle
collaborazioni temporanee sono da considerarsi in ulteriore
sviluppo; si tenga conto che l’azienda in questo
periodo ha acquisito ulteriori clienti nel settore bancario. Sul
fatto che dalla visura camerale non risultino i dipendenti che ho
ora citato, dovrebbe essere interpellata la Camera di Commercio di
Milano, che detiene il Registro imprese di quella provincia.
Il Registro imprese della Valle d’Aosta, che
dipende dall’Assessorato
all’industria, non cura ovviamente
l’inserimento delle notizie e delle informazioni
riguardo alle società non insediate nella regione. È possibile
dagli uffici accedere agli archivi del Registro imprese, ma questi
non sono dati che vengono inseriti in Regione.
Sempre per quanto attiene alla visura camerale, nella premessa
dell'interrogazione si sostiene che da essa risulta la chiusura
dell’Acroservizi in data 14 novembre 2000. Le
informazioni contenute nella visura camerale vanno lette
complessivamente e da un'analisi più attenta si desume che il 14
novembre la società ha denunciato la chiusura non della società
stessa, ma di una propria unità locale, quella situata in piazza
Don Mapelli 1, a Sesto S. Giovanni.
Questa era la sede storica della società, dalla quale, come
indicato nella visura camerale, Acroservizi si era trasferita in
altri locali situati sempre nella stessa piazza, ma al numero 75.
Ora, sul perché dopo essersi trasferiti nella nuova sede abbiano
tenuta aperta quella precedente, queste sono questioni che
riguardano la società e credo che interessino poco a questo
Consiglio.
In merito all’ultima questione,
"quali
garanzie sono state offerte a copertura dei finanziamenti di cui in
premessa",
l’erogazione di finanziamenti in
favore dell’Acroservizi attualmente è stata
approvata con delibera di Giunta n. 1338 del 30 aprile.
Con tale delibera è stato approvato il conferimento
dell’incarico a Finaosta di concedere un contributo
in conto capitale pari al 40 percento delle spese sostenute per
l’adeguamento dei locali, fino a un massimo di 400
milioni di lire e sulla base della spesa documentata, oltre al
recupero delle spese non eccedenti il contributo in conto capitale
attraverso la deduzione delle stesse dai canoni di locazione, fino
a un massimo di 600 milioni di lire.
È evidente che, non avendo la società ancora proceduto alla
realizzazione dei lavori, i finanziamenti non sono stati finora
erogati. Così come per la questione riguardante i canoni di
locazione, la società si è dichiarata disponibile a concedere la
garanzia bancaria a copertura dell’affitto
dell’immobile in questione, e questo avverrà non
appena sarà stipulato il contratto di locazione.
In conclusione si può dire che ad oggi non è stata definita
alcuna forma di finanziamento in favore della sopraccitata società,
c’è un impegno, ma non c’è alcuna
erogazione.
Président
La parole au Conseiller Frassy.
Frassy (FI) Assessore, prendiamo atto che nello scorso Consiglio
probabilmente ci sono stati degli zeri che sono rotolati in eccesso
e che hanno portato da 80 a 800, e devo dire che comunque ho la
convinzione di avere inteso un "800", lei mi dice che 800 era
riferito ai metri quadri, non possiamo che prendere atto di questa
precisazione che lei fa a seguito di questo ulteriore nostro
approfondimento.
Rimane comunque evidente che su questa azienda, ma non su questa
azienda perché è questa azienda, ma che su queste aziende molte
volte non vengono fatti quegli approfondimenti che sarebbe
opportuno fare prima di aprire quel credito politico, prima ancora
che finanziario.
Il fatto che lei ci risponda che le garanzie le dovrà vagliare
Finaosta in base a quella delibera di Giunta citata, che è la
delibera sulla quale avevamo già incentrato la precedente
iniziativa, non è che ci tranquillizzi più di tanto, perché è
sempre il meccanismo che ha fatto sì che Akerlund, una volta chiuso
i battenti, abbia lasciato 12 miliardi non coperti da fideiussione.
O meglio, i 12 miliardi, che erano coperti da fideiussione, sono
risultati alla fine non garantiti. Ed è questo il motivo per il
quale abbiamo chiesto quali siano le garanzie offerte a copertura
di quelli che saranno i finanziamenti.
Lei ci risponde che sarà Finaosta ad attivare le procedure, noi
ci auguriamo che non siano quelle procedure ormai troppo abituali
che alla fine non danno "la garanzia della garanzia", è un
bisticcio di parole che però forse rende chiaro qual è la nostra
preoccupazione.
Detto questo, ci auguriamo che l’Acroservizi
possa quanto prima insediarsi in quei locali e che possa quanto
prima cogliere dei risultati operativi sostanziali. Diciamo
semplicemente che su questa azienda abbiamo cercato di far capire
all’Assessore, come responsabile politico, che forse
bisogna cambiare il metro per valutare in sicurezza e garanzia
quelli che sono gli insediamenti che intendiamo portare in questa
regione.
Ci auguriamo che questa particolare attenzione, che casualmente
si è incentrata su questa azienda, possa essere servita ad attivare
maggiori attenzioni anche nell’ambito degli uffici
di Finaosta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK