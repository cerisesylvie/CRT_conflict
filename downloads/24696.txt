Consiglio Regionale della Valle d'Aosta - Oggetto del Consiglio n. 81 del 25 settembre 2008 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
INFORMAZIONE
Radiotelecomunicazioni
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 81 del 25 settembre 2008 - Resoconto
OGGETTO N. 81/XIII - Interpellanza: "Interventi per
migliorare la funzionalità del sistema del digitale
terrestre".
Interpellanza
Preso atto che il passaggio dalla televisione tradizionale al
digitale terrestre in Valle d'Aosta non avverrà entro il primo
ottobre 2008, come precedentemente annunciato dall'Assessore
competente del Bilancio, Finanze, Programmazione e Partecipazioni
regionali nella precedente legislatura;
Constatato che la politica degli annunci si protrae ormai da
due anni e che si sono indicate le date di marzo 2008 prima e di
ottobre 2008 poi, ed ora non si è neppure più in grado di fissare
una data ipotetica, procedendo ad un antipatico gioco dei ruoli
volto a scaricare le responsabilità;
Appurato che ora la responsabilità del Dipartimento Sistema
Informativo è stata attribuita alla Presidenza della
Regione;
Acclarato che una grande opportunità di innovazione
tecnologica e di immagine del nostro sistema Regione Valle d'Aosta
rischia di diventare un'occasione perduta e dà l'impressione di
inefficienza;
Visto che, i cittadini valdostani, seguendo le indicazioni
dell'Amministrazione regionale, hanno investito delle risorse -
solo parzialmente e in alcuni casi rimborsate - in decoder o in
nuovi apparecchi televisivi ed ora si trovano ad avere un servizio
che è ben lontano da quello che era stato promesso, in particolare
per i programmi francofoni e germanofoni;
Rilevato che lo stesso Presidente ha dichiaro a La Stampa del
21 agosto 2008, la necessità e l'urgenza di definire con chiarezza
un piano e di prospettare interventi tecnico-strutturali per
migliorare il servizio;
i sottoscritti consiglieri regionali
Interpellano
il Presidente della Regione per sapere:
1) come si intenda procedere al fine di rimuovere gli
ostacoli che si frappongono alla piena funzionalità del sistema del
digitale terrestre per non incorrere in una fase sperimentale senza
sbocchi;
2) se non si renda necessaria, come per il piano di sviluppo
del sistema informativo regionale, una accurata programmazione che
garantisca al Dipartimento Sistema Informativo la capacità di
realizzare un sistema all'avanguardia in stretta connessione con
l'importanza che ciò assume nel favorire lo sviluppo dell'economia
locale.
F.to: Donzel - Fontana Carmela
Président
- La parole au Conseiller Donzel.
Donzel (PD)
- Presidente, colleghi, in questa giornata di
incontro dei gruppi di minoranza con il Presidente della giunta che
la incarna ormai, visto che il numero legale è "latitato" spesso,
(quindi non era solo un piccolo ritardo), vorrei precisare che nel
momento della stesura della interpellanza depositata il 12
settembre, non potevo certo prevedere che un dibattito che poi è
apparso sui giornali, avrebbe sollecitato una risposta dello stesso
Presidente su La Stampa in data 21 settembre 2008. Questo significa
che l'interpellanza e il dibattito su questa questione, che non è
nuova in Consiglio, era sentito ed era una esigenza doverosa. Do
atto di aver già riconosciuto finalmente disagi e difficoltà,
legate anche alla particolare caratteristica della nostra regione
di montagna.
Nel merito due considerazioni. Innanzitutto una riflessione che
già ho tentato di fare una volta, ma che ribadisco: per evitare che
il dibattito del Consiglio nasca già vecchio, sarebbe opportuno
anche ipotizzare meccanismi concordati fra maggioranza e minoranza
su procedure per snellire i lavori ed evitarne una eccessiva
burocratizzazione, scaricando sui dirigenti e dipendenti regionali
la fatica di redigere continuamente documenti in risposta a
domande, che potrebbero avere più facile soluzione. La seconda:
spero che il fatto di essere una realtà di montagna non si scopra
sempre e solo a valle delle iniziative, ma che lo si consideri già
a monte quando vengono lanciate certe ipotesi di lavoro.
La natura dell'interpellanza ha lo scopo non certo di negare
l'importanza di un servizio, che giudichiamo importante per
favorire l'accesso di tutti i cittadini a un imprescindibile
sistema di comunicazione come quello televisivo. La tivù, al di là
delle sue brutture, è ormai uno strumento indispensabile per
accedere a numerosissime informazioni e a fenomeni culturali e
sociali che sono fondamentali.
Ma veniamo ai fatti. La vicenda ha inizio nel 2005, non si è
ancora conclusa e si protrae, da qui la questione dei tempi lunghi;
è chiaro che siamo abituati a non vedere mai realizzare con
facilità delle opere, ma se immaginiamo una tratta ferroviaria o un
ponte, possiamo immaginare che ci si mette tanto tempo a
costruirlo, ma poi questo servirà. Questo non è così quando si
parla di nuove tecnologie: i tempi per le nuove tecnologie sono più
stringenti. Ricordo quando negli anni '80 scesi a Torino con la
mitica Olivetti Lettera 33 e dovetti poi redigere la tesi di laurea
con un computer, perché i tempi delle nuove tecnologie sono più
rapidi; figurarsi adesso, a oltre 20 anni di distanza, come sia
ancora più efficace essere più tempestivi riguardo alle nuove
tecnologie!
Quello che preoccupa è questo fallimento della politica come
attività alle volte di propaganda, ancor più grave se poi la
propaganda è pre-elettorale. Bisogna sforzarsi di lavorare di più e
promettere di meno, soprattutto in questo terreno importante delle
nuove tecnologie - per un territorio montano come il nostro, che
soffre di un problema che abbiamo sempre cercato di combattere: la
difficoltà di comunicazione sia fisica che virtuale - essere
attrezzati il più possibile per dare risposte puntuali.
Président
- La parole au Président de la Région,
Rollandin.
Rollandin (UV)
- Ringrazio i colleghi che mi danno
l'opportunità di fare brevemente un aggiornamento del tema, che è
sicuramente molto importante. Condivido e sottoscrivo quanto è
stato detto sulla politica dell'annuncio: è meglio annunciare ad
opere fatte, piuttosto che ad opere in fieri.
Vorrei dire qualcosa nel merito della giusta illustrazione che è
stata fatta di un problema, che ha visto la Valle d'Aosta e la
Sardegna anticipare l'iter di un processo, che comunque è in fase
di attivazione su tutto il territorio nazionale e che in altri
stati è già molto più avanti. È comunque una esigenza sempre più
sentita a tutti i livelli e lo è ancora di più nelle situazioni
che, da un punto di vista geografico, comportano dei problemi
legati al recepimento del segnale, che è il problema cardine. Fare
lo
switch off
in pianura è relativamente facile, ma farlo
nella nostra regione ha tutto quell'iter difficile che conosciamo.
É anche corretto dire: ma quando lo si programma si dovrebbe già
sapere che lo si fa in una situazione come questa.
Voglio dire che ad oggi, ad essere passati dall'analogico al
digitale, in proporzione c'è già il 64%, il che è un dato da
leggere in modo attento, perché questo, considerata la
concentrazione in Aosta e comuni vicini, non significa che la
copertura è positiva in tutte le valli, ma significa che c'è un
dato importante rispetto ad esempio alla Sardegna che ha già fatto
lo
switch off
e che è al 60%.
Entrando nel merito delle risposte e avvalendomi del fatto che
c'è stato ieri un incontro con il sottosegretario Romani, che ha
permesso assieme ai propri uffici di fare la messa a punto della
procedura da adesso all'anno prossimo su quello che si fa, vorrei
ricordare che la digitalizzazione del segnale televisivo procede
secondo un piano gestito dal Ministero delle comunicazioni e che,
anche a seguito delle elezioni politiche nazionali, si sono
registrati purtroppo alcuni ritardi nella definizione di aspetti
fondamentali, fra i quali il piano delle frequenze che riguarderà
la Valle d'Aosta, con la conseguenza di una revisione dei tempi
attuativi.
Ribadisco che l'Amministrazione regionale ha da tempo
individuato nel passaggio dalla televisione analogica al digitale
terrestre un'opportunità per portare dovunque un buon segnale
televisivo e per affrontare le situazioni di inferiorità tecnica e
tecnologica presenti sul territorio regionale, al fine di creare i
presupposti per un'efficace azione di crescita e di arricchimento
anche culturale e superare i rischi reali di emarginazione
tecnologica.
La task force che governa il piano di
switch off
per la
Valle d'Aosta ha ripreso i lavori di coordinamento e
pianificazione, finalizzate a raggiungere l'obiettivo di portare il
segnale digitale nelle case dei valdostani nei tempi stabiliti,
ovvero entro il primo semestre 2009, come indicato dal decreto del
Ministro dello sviluppo economico del 15 settembre scorso. A questo
proposito, come ho detto, nella giornata di ieri, la riunione a cui
erano presenti anche gli operatori televisivi ha permesso di
riavviare le procedure del piano nazionale di digitalizzazione e,
per quanto ci riguarda, di concordare i seguenti passaggi per
arrivare allo
swicth off
, minimizzando l'impatto sugli
utenti. Leggo solo la tempistica modulata: entro novembre Regione e
Ministero concorderanno la data dello
switch off
- che deve
essere fissata entro 90 giorni dall'entrata in vigore del decreto
ministeriale del 15 settembre - che sarà individuata nel primo
semestre 2009; la tempistica operativa sarà impostata prevedendo
due fasi: una prima fase in cui sarà coinvolta la vallata
principale della regione e una seconda fase in cui ci si riferirà
alle vallate laterali; a monte ci sarà una ricognizione preventiva
delle ancora residuali problematiche tecniche e operative con
particolare riferimento al segnale nelle valli laterali; nei primi
giorni di ottobre riceveremo dal Ministero le indagini riguardanti
la diffusione e la penetrazione in Valle d'Aosta di decoder e
televisori con sintonizzatore digitale integrato; in linea con
quanto sta avvenendo in Sardegna, saranno finanziate e attivate,
anche nell'ambito della Task Force Valle d'Aosta e con l'ausilio
del Consorzio Valle d'Aosta Digitale, iniziative di comunicazione,
informazione e sostegno alla popolazione, con un'attenzione
particolare verso le fasce deboli, in particolare come tutti
sappiamo il discorso degli anziani, quelli che più guardano la
televisione e che possono trovarsi in difficoltà.
La nostra attenzione, quella dell'Amministrazione regionale e di
tutti i soggetti coinvolti nel processo, sarà quindi nei prossimi
mesi rivolta alla soluzione degli eventuali problemi tecnologici ed
operativi legati alla trasmissione e alla ricezione del segnale
digitale. Il che significa, nell'ambito della programmazione già
esistente, garantire da un lato le iniziative necessarie alla
copertura ottimale di un territorio morfologicamente complesso come
il nostro, dall'altro attuare le iniziative di informazione e di
assistenza ai cittadini, compresa l'eventuale assistenza a
domicilio per le operazioni di installazione e configurazione degli
apparati necessari alla ricezione del segnale. Si sta facendo una
ricognizione puntuale in accordo con i comuni, per evidenziare dove
sono le zone di maggiore impatto, cercando di rendere disponibile
zona per zona una presenza di tecnici che possano intervenire nel
caso in cui le famiglie siano in difficoltà, soprattutto gli
anziani, con un numero facilitato e che permetta di superare questa
impasse.
In sintesi, quindi, la sperimentazione del sistema del digitale
terrestre sta terminando e nei tempi stabiliti a livello nazionale
si passerà alla digitalizzazione del segnale televisivo. La
programmazione a tal fine è già definita e nei prossimi mesi
saranno affrontate tutte le problematiche dello
switch off
.
Il fatto di farla in due tempi significherà che si passerà al
digitale con lo
switch off
non contemporaneamente su tutta
la valle, ma si darà un ulteriore tempo (2-3 mesi) per risolvere i
problemi residuali che possono esserci nelle valli laterali,
soprattutto relativi al segnale, quindi a ripetitori che dovranno
essere inseriti a complemento di quelli esistenti per avere la
copertura totale della valle.
Questi sono i tempi che si prevedono, quindi entro il primo
semestre 2009. Quello che vorremmo fare è avere, con il supporto
tecnico, una data ipotizzabile da suggerire al Ministero, per
iniziare la prima fase per la valle centrale entro la primavera
2009 e poi completarla prima dell'estate 2009.
Président
- La parole au Conseiller Donzel.
Donzel (PD)
- Innanzitutto mi fa piacere che si prenda
atto che difficoltà ve ne sono state, che forse si è esagerato
nell'entusiasmo rispetto a questa avventura tecnologica che,
ribadisco, è indispensabile. Prendiamo atto delle nuove date e
spero che l'impegno sia massimo.
Visto che lei ha evidenziato il problema delle fasce più deboli,
le faccio notare - mi scuso se non era nell'interpellanza - che
comunque è stato ridotto il contributo per l'acquisto dei decoder
da 70 a 50 euro, cosa che in alcuni casi obbliga a fare valutazioni
di cambio del televisore, eccetera: non è proprio nella linea di
andare a tutelare le fasce più deboli. Ma questo non è il problema
centrale...
(Interruzione del Presidente della Regione, fuori
microfono)
...non è rivolto a lei. Lei ha introdotto questo concetto. Le
facevo notare questo dettaglio, che per alcune persone non è
propriamente un dettaglio.
Presidente
- Prima di passare al punto 31, voglio
richiamare il fatto che per la seconda volta ci è stato fatto
presente che in aula manca la maggioranza. Vorrei sollecitare i
capigruppo di maggioranza di farsi parte istante nei confronti dei
colleghi, perché siano presenti, perché la maggioranza sia
presente. A maggior ragione se ci sono dei colleghi che sono
istituzionalmente impegnati fuori sede, lo chiederei a quelli che
sono qui, perché vediamo che... Chiedo questo perché non vorrei più
essere sollecitato da parte della minoranza sulla mancanza dei
consiglieri di maggioranza.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK