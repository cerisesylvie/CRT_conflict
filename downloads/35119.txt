Consiglio Regionale della Valle d'Aosta - Oggetto del Consiglio n. 2686 del 15 novembre 2012 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
BILANCIO E CONTABILITA' REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2686 del 15 novembre 2012 - Resoconto
OGGETTO N. 2686/XIII - Inizio della votazione del disegno di
legge: "Disposizioni per la formazione del bilancio annuale e
pluriennale della Regione autonoma Valle d'Aosta/Vallée d'Aoste.
Legge finanziaria per gli anni 2013/2015. Modificazioni di leggi
regionali". (Reiezione di quattro ordini del giorno, approvazione
di un ordine del giorno e ritiro di un altro ordine del
giorno)
CAPO I
AGEVOLAZIONI PER IL SOSTEGNO DELLE IMPRESE E DELLE
FAMIGLIE
Articolo 1
(Sospensione delle rate di mutui agevolati previsti da leggi
regionali)
1. Gli interventi di cui all'articolo 3 della legge regionale
23 gennaio 2009, n. 1 (Misure regionali straordinarie ed urgenti in
funzione anti-crisi per il sostegno alle famiglie e alle imprese),
sono prorogati per l'anno 2013, limitatamente alla prima rata in
scadenza nel periodo di cui al comma 2, per i mutui agevolati con
rate semestrali e limitatamente ad un periodo di sei mesi, per i
mutui agevolati con rate annuali con conseguente variazione delle
scadenze delle rate successive, a valere sulle seguenti leggi
regionali:
a) 8 ottobre 1973, n. 33 (Costituzione di fondi di rotazione
regionali per la promozione di iniziative economiche nel territorio
della Valle d'Aosta), limitatamente al capo I (Provvidenze per il
recupero di centri e nuclei abitati);
b) 28 giugno 1982, n. 16 (Costituzione della società
finanziaria regionale per lo sviluppo economico della Regione Valle
d'Aosta);
c) 30 dicembre 1982, n. 101 (Costituzione di fondi di
rotazione per l'artigianato, il commercio e la
cooperazione);
d) 28 dicembre 1984, n. 76 (Costituzione di fondi di
rotazione per la ripresa dell'industria edilizia);
e) 15 luglio 1985, n. 46 (Concessione di incentivi per la
realizzazione di impianti di risalita e di connesse strutture di
servizio);
f) 28 novembre 1986, n. 56 (Norme per la concessione di
finanziamenti agevolati a favore delle cooperative
edilizie);
g) 13 maggio 1993, n. 33 (Norme in materia di turismo
equestre);
h) 24 dicembre 1996, n. 43 (Costituzione di un fondo di
rotazione per la realizzazione di opere di miglioramento fondiario
in agricoltura);
i) 27 febbraio 1998, n. 8 (Interventi regionali per lo
sviluppo di impianti a fune e di connesse strutture di
servizio);
j) 26 maggio 1998, n. 38 (Interventi regionali a favore del
settore termale);
k) 4 settembre 2001, n. 19 (Interventi regionali a sostegno
delle attività turistico-ricettive e commerciali);
l) 24 giugno 2002, n. 11 (Disciplina degli interventi e degli
strumenti diretti alla delocalizzazione degli immobili siti in zone
a rischio idrogeologico);
m) 31 marzo 2003, n. 6 (Interventi regionali per lo sviluppo
delle imprese industriali e artigiane);
n) 8 giugno 2004, n. 7 (Interventi regionali a sostegno delle
imprese artigiane ed industriali operanti nel settore della
trasformazione dei prodotti agricoli);
o) 16 marzo 2006, n. 7 (Nuove disposizioni concernenti la
società finanziaria regionale FINAOSTA S.p.A.. Abrogazione della
legge regionale 28 giugno 1982, n. 16);
p) 4 dicembre 2006, n. 29 (Nuova disciplina dell'agriturismo.
Abrogazione della legge regionale 24 luglio 1995, n. 27, e del
regolamento regionale 14 aprile 1998, n. 1).
q) 23 dicembre 2009, n. 52 (Interventi regionali per
l'accesso al credito sociale).
2. La sospensione si applica alle rate dei mutui stipulati al
31 dicembre 2012 in scadenza dal 1° marzo 2013 al 28 febbraio
2014.
3. La sospensione si applica anche ai mutuatari inadempienti
alla data del 31 dicembre 2012 rispetto a rate di mutuo scadute, a
condizione che non sia già iniziato il procedimento esecutivo per
l'escussione delle garanzie.
4. I mutuatari possono richiedere la sospensione del
pagamento delle rate di mutuo ai sensi del presente articolo con
apposita domanda da presentare alla società finanziaria regionale
FINAOSTA S.p.A. o alle banche convenzionate, entro il 22 febbraio
2013, per le rate in scadenza nei mesi di marzo ed aprile 2013 ed
entro il 26 aprile 2013, per le rate con scadenza
successiva.
Articolo 2
(Sospensione delle quote capitali su mutui con contributo in
conto interessi della Regione)
1. Le disposizioni di cui all'articolo 2 della legge
regionale 18 gennaio 2010, n. 2 (Proroga, per l'anno 2010, delle
misure straordinarie ed urgenti in funzione anti-crisi per il
sostegno alle famiglie e alle imprese di cui alla legge regionale
23 gennaio 2009, n. 1, ed altri interventi), per la sospensione
delle quote capitali sui mutui con contributo in conto interessi
della Regione sono prorogate, limitatamente alla prima rata in
scadenza nel periodo di cui al comma 2, per i mutui agevolati con
rate semestrali e limitatamente ad un periodo di sei mesi, per i
mutui agevolati con rate annuali con conseguente variazione delle
scadenze delle rate successive.
2. La sospensione si applica alle rate dei mutui stipulati al
31 dicembre 2012 in scadenza dal 1° marzo 2013 al 28 febbraio
2014.
3. L'onere derivante dall'applicazione del comma 1, stimato
per il triennio 2013/2015 in complessivi euro 300.000, è finanziato
con le disponibilità presenti sul fondo di gestione speciale di
FINAOSTA S.p.A. ai sensi dell'articolo 6 della l.r. 7/2006.
Articolo 3
(Interventi a sostegno delle famiglie meno abbienti. Bonus
energia)
1. Gli interventi di cui all'articolo 6 della l.r. 1/2009
sono prorogati, alle condizioni ivi previste, per l'anno
2013.
2. L'onere derivante dall'applicazione del comma 1, stimato
per l'anno 2013 in complessivi euro 1.500.000, è finanziato
mediante le risorse del Fondo regionale per le politiche sociali di
cui alla legge regionale 4 settembre 2001, n. 18 (Approvazione del
piano socio-sanitario regionale per il triennio 2002/2004) (UPB
1.4.2.11 Interventi correnti di finanza locale con vincolo di
destinazione nel settore delle politiche sociali - parz.).
CAPO II
MISURE DI CONTENIMENTO DELLA SPESA
Articolo 4
(Disposizioni in materia di personale regionale)
1. Per l'anno 2013, l'Amministrazione regionale può ricoprire
a tempo indeterminato, compatibilmente con le risorse finanziarie
disponibili, non oltre il 20 per cento dei posti della dotazione
organica vacanti al 1° gennaio 2013 e non oltre il 20 per cento dei
posti che si renderanno vacanti nell'anno 2013.
Articolo 5
(Disposizioni per il contenimento della spesa per iniziative
turistiche e culturali)
1. Le disposizioni di cui all'articolo 10 della legge
regionale 13 dicembre 2011, n. 30 (Disposizioni per la formazione
del bilancio annuale e pluriennale della Regione autonoma Valle
d'Aosta/
Vallée
d'Aoste (Legge finanziaria per
gli anni 2012/2014), concernenti le limitazioni alla spesa a carico
del bilancio regionale per le iniziative turistiche e culturali,
continuano a trovare applicazione anche per il triennio
2013/2015.
Articolo 6
(Concorso degli enti locali al riequilibrio della finanza
pubblica)
1. Sino alla completa definizione delle funzioni comunali da
esercitare in forma associata e dei relativi fabbisogni di
personale e, comunque, per l'anno 2013, è fatto divieto agli enti
locali di procedere ad assunzioni a tempo indeterminato. Per le
assunzioni a tempo determinato, si applicano, anche per il 2013, le
limitazioni stabilite con la deliberazione della Giunta regionale
adottata ai sensi dell'articolo 11, comma 1, della l.r.
30/2011.
CAPO III
DISPOSIZIONI IN MATERIA DI PERSONALE
Articolo 7
(Disposizioni in materia di personale regionale)
1. Ai sensi dell'articolo 6, comma 2, della legge regionale
23 luglio 2010, n. 22 (Nuova disciplina dell'organizzazione
dell'Amministrazione regionale e degli enti del comparto unico
della Valle d'Aosta. Abrogazione della legge regionale 23 ottobre
1995, n. 45, e di altre leggi in materia di personale), la
dotazione organica della struttura regionale è definita in 84 unità
di personale assegnate all'organico del Consiglio regionale, di cui
9 unità con qualifica di dirigente e 2865 unità di personale di cui
141 unità con qualifica di dirigente così distribuite nei seguenti
organici:
a) Giunta regionale: 2070 unità di personale, di cui 137
unità con qualifica di dirigente;
b) istituzioni scolastiche ed educative dipendenti dalla
Regione: 396 unità di personale;
c) Corpo forestale della Valle d'Aosta: 167 unità di
personale, di cui 2 unità con qualifica di dirigente;
d) personale professionista del Corpo valdostano dei vigili
del fuoco: 232 unità di personale, di cui 2 unità con qualifica di
dirigente.
2. Ai sensi dell'articolo 12, comma 2, della l.r. 22/2010, i
segretari particolari, definiti in 10 unità di personale di cui 1
unità assegnata all'organico del Consiglio regionale, sono
collocati al di fuori della dotazione organica. La spesa è
autorizzata per l'anno 2013, per euro 860.000 (UPB 1.02.01.12 Altri
interventi per il personale regionale - parz.) e per euro 90.000
(UPB 1.01.01.10 Consiglio regionale - parz.).
3. Il contingente di personale con qualifica di dirigente di
cui al comma 1 è comprensivo di quello di cui agli articoli 8,
comma 2, 9, comma 1, 11, commi 1 e 2bis, della l.r. 22/2010, nonché
di quello i cui incarichi possono essere conferiti ai sensi degli
articoli 21, comma 2, e 22, comma 4, della medesima legge.
4. Per le finalità di cui all'articolo 6 della l.r. 22/2010,
i limiti di spesa relativi alla dotazione organica di cui al comma
1 sono definiti in euro 128.742.464 per retribuzioni, indennità
accessorie e oneri di legge a carico del datore di lavoro, ivi
comprese le assunzioni a tempo determinato, di cui:
a) euro 124.790.504 per il personale amministrato dalla
Giunta regionale (UPB 1.2.1.10 Trattamento economico del personale
regionale), suddivisi in euro 124.052.604 per il personale
assegnato agli organici facenti capo alla Giunta regionale, ivi
compresi euro 150.000 per l'attribuzione dell'indennità di
trasferta al personale professionista del Corpo valdostano dei
vigili del fuoco per gli anni 2009, 2010, 2011 e 2012, ed euro
737.900 per il personale dell'ex Direzione Agenzia regionale del
lavoro assunto con contratto di diritto privato;
b) euro 3.951.960 per il personale assegnato all'organico del
Consiglio regionale (UPB 1.1.1.10 Consiglio regionale -
parz.).
5. Le risorse finanziarie destinate annualmente al Fondo
unico aziendale del personale regionale e del personale dell'ex
Direzione Agenzia regionale del lavoro non utilizzate al termine di
ciascun esercizio finanziario sono portate in aumento delle risorse
dell'esercizio finanziario successivo.
6. Le risorse finanziarie destinate al Fondo per la quarta
progressione orizzontale ai sensi dell'articolo 141 del contratto
collettivo regionale di lavoro del 13 dicembre 2010 che risultino
in eccesso a seguito dell'erogazione della medesima al personale
avente diritto costituiscono economia di spesa.
7. Per le finalità di cui agli articoli 14 e 15 della l.r.
22/2010, la spesa degli addetti alle attività giornalistiche e di
informazione è autorizzata, per l'anno 2013, per euro 255.000 (UPB
1.02.01.12 Altri interventi per il personale regionale - parz.) a
carico dell'Amministrazione regionale e per euro 225.000 a carico
della Presidenza del Consiglio regionale (UPB 1.01.01.10 Consiglio
regionale - parz.).
8. Per le finalità di cui agli articoli 11 e 14, comma 2,
lettera b), della l.r. 22/2010, la spesa dei collaboratori di
supporto è autorizzata, per l'anno 2013, per euro 50.000 a carico
dell'Amministrazione regionale (UPB 1.01.01.11 Giunta regionale e
Presidente della Regione - parz.) e per euro 50.000 a carico della
Presidenza del Consiglio regionale (UPB 1.01.01.10 Consiglio
regionale - parz.).
9. Per le finalità di cui all'articolo 53 della l.r. 22/2010,
è autorizzata la spesa per l'importo di euro 200.000 a decorrere
dall'anno 2013 (UPB 1.01.01.12 Istituzioni diverse -
parz.).
10. La spesa relativa alla gestione e al funzionamento della
Commissione indipendente di valutazione della performance di cui
all'articolo 36 della l.r. 22/2010 è autorizzata nel limite di euro
180.000 a decorrere dall'anno 2013 (UPB 1.03.01.11 - Comitati e
commissioni - parz.).
11. Per le finalità di cui agli articoli 29 e 66 della l.r.
22/2010 e 8 della legge regionale 18 aprile 2008, n 16
(Disposizioni in materia di telelavoro), è autorizzata la spesa per
complessivi euro 18.000 a decorrere dall'anno 2013 (UPB 1.03.01.11
Comitati e commissioni - parz.).
12. La Giunta regionale è autorizzata ad apportare le
occorrenti variazioni per la riproposizione nel bilancio dell'anno
successivo degli importi di cui al comma 5 non utilizzati al
termine di ciascun esercizio finanziario. Fino a quando non sia
approvato il rendiconto di tale ultimo esercizio, delle predette
spese non si tiene conto ai fini del calcolo dell'eventuale
differenza di cui all'articolo 7, comma 1, della l.r.
30/2009.
13. La spesa relativa alle pari opportunità e il benessere
organizzativo dei lavoratori del Comparto unico regionale di cui
all'articolo 66 della l.r. 22/2010 è autorizzata nel limite di euro
58.000 a decorrere dall'anno 2013 (UPB 1.02.01.12 Altri interventi
per il personale regionale - parz).
14. Per le finalità di cui all'articolo 56 della l.r.
22/2010, come disciplinato dall'articolo 15, comma 2, del C.C.R.L.
del 13/01/2012, è autorizzata la spesa per l'importo di euro
200.000 a decorrere dall'anno 2013 (UPB 1.01.01.12 Istituzioni
diverse - parz).
CAPO IV
INTERVENTI IN MATERIA DI FINANZA E CONTABILITÀ DEGLI ENTI
LOCALI
Articolo 8
(Determinazione delle risorse destinate alla finanza
locale)
1. L'ammontare delle risorse finanziarie da destinare agli
interventi in materia di finanza locale è determinato, ai sensi
dell'articolo 6, comma 1, della legge regionale 20 novembre 1995,
n. 48 (Interventi regionali in materia di finanza locale), in euro
234.811.259 per l'anno 2013.
2. Per l'anno 2013, le risorse di cui al comma 1 sono
ripartite e destinate con le modalità di cui ai commi 3, 4 e 5,
anche in deroga alla l.r. 48/1995, in relazione agli impatti sulla
finanza regionale e locale derivanti dalla partecipazione della
Regione agli obiettivi complessivi di finanza pubblica, nonché a
quelli di perequazione e di solidarietà e dell'esercizio dei
diritti e dei doveri dagli stessi derivanti.
3. Per l'anno 2013, la somma di cui al comma 1 è ripartita
fra gli interventi finanziari di cui all'articolo 5 della l.r.
48/1995 nel modo seguente:
a) trasferimenti finanziari agli enti locali senza vincolo
settoriale di destinazione, euro 95.170.000 (Area omogenea 1.4.1
Trasferimenti di Finanza locale senza vincolo di
destinazione);
b) interventi per programmi di investimento, euro 11.434.005
(Area omogenea 1.4.3 Speciali programmi di investimento) da
utilizzare:
1) quanto ad euro 9.000.000, per il finanziamento dei
programmi del Fondo per speciali programmi di investimento (FoSPI)
di cui al capo II del titolo IV della l.r. 48/1995;
2) quanto ad euro 2.434.005, per gli interventi previsti
dalla legge regionale 30 maggio 1994, n. 21 (Interventi regionali
per favorire l'accesso al credito degli enti locali e degli enti ad
essi strumentali dotati di personalità giuridica);
c) trasferimenti finanziari con vincolo settoriale di
destinazione, euro 128.207.254 ripartiti ed autorizzati nelle
misure indicate nell'allegato A, ai sensi dell'articolo 27 della
l.r. 48/1995 (Area omogenea 1.4.2 Trasferimenti di Finanza locale
con vincolo settoriale di destinazione; UPB 1.15.1.10 Oneri per
interessi - parz. e UPB 1.15.1.30 Quote capitale per ammortamento
mutui - parz.).
4. Per l'anno 2013, le risorse finanziarie di cui al comma 3,
lettera a), sono destinate:
a) per euro 4.441.529, al finanziamento dei Comuni, ripartiti
secondo il criterio di cui all'articolo 6, comma 2bis, della legge
regionale 17 dicembre 1997, n. 41 (Legge finanziaria per gli anni
1998/2000);
b) per euro 85.978.471, al finanziamento dei Comuni;
c) per euro 3.750.000, al finanziamento delle Comunità
montane;
d) per euro 1.000.000, al Comune di Aosta quale ulteriore
trasferimento finanziario senza vincolo settoriale di
destinazione.
5. Per l'anno 2013, una quota delle risorse finanziarie di
cui al comma 4, lettera b), è destinata:
a) per euro 3.220.000, a spese d'investimento;
b) per euro 4.173.560, a spese per gli interventi di politica
sociale, secondo i criteri di riparto determinati con deliberazione
della Giunta regionale, previo parere del Consiglio permanente
degli enti locali.
6. Salvo quanto previsto dalla presente legge, gli enti
locali si fanno carico degli oneri per la realizzazione degli
interventi previsti nell'allegato A per quanto eccedente gli
stanziamenti iscritti nei pertinenti capitoli di spesa del bilancio
di previsione della Regione.
7. I Comuni concorrono al finanziamento delle Comunità
montane di appartenenza, al fine di garantirne un adeguato
funzionamento. In caso di mancato accordo, ogni Comune contribuisce
al finanziamento della Comunità montana in base alla spesa di
riferimento determinata ai sensi dell'articolo 11 della l.r.
48/1995.
8. Gli enti locali concorrono, per quanto di rispettiva
competenza, al finanziamento dei servizi erogati ai propri
cittadini.
9. Per l'anno 2013, le risorse disponibili derivanti dai
sovracanoni idroelettrici, destinate dal Consorzio dei Comuni della
Valle d'Aosta ricadenti nel Bacino imbrifero montano della Dora
Baltea (BIM) ai Comuni valdostani, sono determinate in un importo
pari a quello delle risorse ripartite tra i medesimi Comuni
nell'anno 2009; le ulteriori risorse disponibili sono accantonate
in un fondo vincolato costituito presso il BIM per il finanziamento
di specifici interventi in materia assistenziale e
sanitaria.
Articolo 9
(Fondo per Speciali programmi di investimento -
FoSPI)
1. Ai fini del finanziamento dei progetti esecutivi relativi
alle opere inserite nel programma FoSPI 2011/2013 la spesa
complessiva di euro 38.722.139, già determinata ai sensi
dell'articolo 14, comma 1, della legge regionale 10 dicembre 2010,
n. 40 (Legge finanziaria per gli anni 2011/2013), è rideterminata
in euro 36.868.721 (U.P.B. 1.4.3.20) e ripartita nel quadriennio
2011/2014 ed è così suddivisa per gli anni 2013 e2014:
a) anno 2013 euro 9.000.000;
b) anno 2014 euro 7.385.831.
2. Il comma 2 dell'articolo 19 della l.r. 30/2011 è
abrogato.
3. Ai fini dell'approvazione e del finanziamento dei progetti
esecutivi relativi alle opere inserite nel programma FoSPI
2012/2014, la spesa complessiva di euro 17.894.132, già
rideterminata ai sensi dell'articolo 19, comma 1, della l.r.
30/2011, è ulteriormente rideterminata in euro 17.862.504 (U.P.B.
1.4.3.20) e ripartita nel quinquennio 2012/2016 ed è così suddivisa
per gli anni 2014 e 2015:
a) anno 2014 euro 1.614.169;
b) anno 2015 euro 9.000.000.
All'autorizzazione della spesa residua di euro 7.222.826, si
provvederà con legge finanziaria per il triennio 2014/2016.
4. L'approvazione e il finanziamento dei progetti esecutivi
relativi alle opere inserite nel programma FoSPI 2012/2014 sono
rinviati all'anno 2014, ad eccezione dei progetti già presentati
alla data del 1° agosto 2012 e per i quali la relativa spesa sia
già stata approvata e impegnata.
5. Ai fini dell'approvazione e del finanziamento dei progetti
esecutivi relativi alle opere inserite nel programma FoSPI
2013/2015, la spesa complessiva di euro 15.000.000, già
rideterminata ai sensi dell'articolo 19, comma 3, della l.r.
30/2011, è ulteriormente rideterminata in euro 13.444.327. La
realizzazione delle opere inserite nel programma FoSPI 2013/2015 è
posticipata al triennio 2016/2018 e l'approvazione e il
finanziamento dei progetti esecutivi sono rinviati all'anno 2016.
Il termine di cui all'articolo 20, comma 3, della l.r. 48/1995 per
la presentazione dei progetti esecutivi relativi al programma FoSPI
2013/2015 è posticipato di un anno.
6. L'attuazione del programma FoSPI 2014/2016 è posticipata
al triennio 2017/2019. Ai fini dell'approvazione del programma
FoSPI 2014/2016 i termini previsti dall'articolo 20, commi 1, 2 e
3, della l.r. 48/1995 sono posticipati di un anno. La relativa
spesa di riferimento, già determinata in euro 15.000.000 ai sensi
dell'articolo 19, comma 4, della l.r. 30/2011, è rideterminata in
euro 9.000.000. All'autorizzazione della spesa e alla sua
articolazione per annualità, ai fini dell'approvazione e del
finanziamento dei progetti esecutivi relativi alle opere inserite
nel programma, si provvederà con legge finanziaria per il triennio
2017/2019.
7. In deroga alla l.r. 48/1995, le eventuali economie
realizzate dalla gestione dei residui e dalla gestione della
competenza nell'ambito dell'U.P.B. 1.4.3.20 sono destinate in sede
di assestamento del bilancio alla medesima U.P.B..
8. Dopo il comma 3 dell'articolo 20 della l.r. 48/1995, è
inserito il seguente:
"3bis. In deroga a quanto stabilito dal comma 3, lettera b),
n. 2), i progetti esecutivi possono essere ammessi a finanziamento
anche se comportano modificazioni rispetto al progetto preliminare
a condizione che vi sia un risparmio nei costi di investimento,
rimangano inalterate le funzionalità principali del progetto
preliminare e sia dimostrata la perdurante convenienza economica
dell'opera modificata.".
Articolo 10
(Fondo regionale per le politiche sociali. Modificazioni alla
legge regionale 4 settembre 2001, n. 18)
1. Al comma 2 dell'articolo 3 della legge regionale 4
settembre 2001, n. 18 (Approvazione del piano socio-sanitario
regionale per il triennio 2002/2004), le parole: "di quelli
ricompresi nella finanza locale" sono soppresse.
2. Dopo il comma 2 dell'articolo 3 della l.r. 18/2001, è
inserito il seguente:
"2bis. A decorrere dall'anno 2013, al finanziamento del Fondo
si provvede mediante risorse derivanti da trasferimenti con vincolo
settoriale di destinazione di cui al titolo V della legge regionale
20 novembre 1995, n. 48 (Interventi regionali in materia di finanza
locale), in deroga a quanto disposto dalla medesima legge,
integrate da eventuali risorse aggiuntive di finanza regionale o
derivanti da finanziamenti statali ed europei.".
3. L'autorizzazione di spesa del Fondo regionale per le
politiche sociali è determinata, per l'anno 2013, in euro
18.070.000 (UPB 1.4.2.11 Interventi correnti di finanza locale con
vincolo di destinazione nel settore delle politiche sociali - parz;
UPB 1.4.2.22 Interventi d'investimento di finanza locale con
vincolo di destinazione per strutture destinate all'assistenza
sociale - parz.). Per gli anni successivi, gli stanziamenti di
finanza locale sono individuati secondo le modalità di cui
all'articolo 25, comma 3, della l.r. 48/1995. L'autorizzazione di
spesa comprende le spese concernenti la partecipazione della
Regione a reti e progetti europei in materia di politiche
sociali.
Articolo 11
(Finanziamento degli interventi per la riqualificazione di
Aosta quale moderno capoluogo regionale)
1. L'autorizzazione di spesa di cui all'articolo 4 della
legge regionale 2 marzo 1992, n. 3 (Interventi per la
riqualificazione di Aosta quale moderno capoluogo regionale), è
determinata, per il triennio 2013/2015, in euro 3.257.522 per
l'anno 2013, euro 1.953.785 per l'anno 2014 ed euro 2.200.634 per
l'anno 2015 (UPB 1.4.4.20 Interventi per altri investimenti di
finanza locale - parz.).
2. Per gli importi e per i periodi di cui al comma 1, la
Giunta regionale è autorizzata a contrarre mutui passivi (Parte
Entrata - UPB 1.5.1.10 Accensione di prestiti a medio e lungo
termine - parz.).
Articolo 12
(Piani di edilizia scolastica)
1. Al comma 1 dell'articolo 7 della legge regionale 11
dicembre 2009, n. 47 (Legge finanziaria per gli anni 2010/2012), le
parole: "2010, 2011 e 2012" sono sostituite dalle seguenti: "2010,
2011, 2012 e 2013".
2. L'onere per l'applicazione del comma 1 è determinato in
complessivi euro 1.000.000 per l'anno 2013 (UPB 1.4.2.25 Interventi
d'investimento di finanza locale con vincolo di destinazione per
strutture destinate all'istruzione e alla cultura - parz).
Articolo 13
(Modificazione alla legge regionale 27 maggio 1994, n.
18)
1. L'articolo 12 della legge regionale 27 maggio 1994, n. 18
(Deleghe ai Comuni della Valle d'Aosta di funzioni amministrative
in materia di tutela del paesaggio), è abrogato.
CAPO V
INTERVENTI IN MATERIA DI SANITÀ
Articolo 14
(Finanziamento della spesa sanitaria regionale di parte
corrente e per investimenti)
1. La spesa sanitaria di parte corrente oggetto di
trasferimento annuale all'Azienda regionale sanitaria USL della
Valle d'Aosta (Azienda USL) è determinata per il triennio 2013/2015
in euro 277.877.670 per l'anno 2013, in euro 272.657.670 per l'anno
2014 e in euro 265.657.670 per l'anno 2015 ed è ripartita
in:
a) finanziamento ordinario corrente per la garanzia dei
livelli essenziali di assistenza (LEA)
b) finanziamento aggiuntivo corrente per livelli di
assistenza superiori ai LEA.
2. Il finanziamento di cui al comma 1 lettera a) è
determinato in euro 276.027.670 per l'anno 2013, euro 270.807.670
per l'anno 2014 ed euro 263.807.670 per l'anno 2015, di cui annui
euro 12.972.000 per il saldo della mobilità sanitaria (Area
Omogenea 1.9.1. Servizio sanitario regionale - Finanziamento
ordinario corrente per la garanzia dei LEA).
3. Il finanziamento di cui al comma 1, lettera b) è
determinato in annui euro 1.850.000 per il triennio 2013-2015 (Area
Omogenea 1.9.2. Servizio sanitario regionale - Finanziamento
aggiuntivo corrente per livelli di assistenza superiore ai
LEA).
4. La spesa per investimenti in ambito sanitario è
determinata, per il triennio 2013/2015, in euro 2.150.000 per
l'anno 2013, in euro 1.650.000 per l'anno 2014 ed euro 1.150.000
per l'anno 2015. Tali somme sono trasferite annualmente all'Azienda
USL (U.P.B. 01.09.05.20 Spesa per gli investimenti in ambito
sanitario) che deve predisporre un piano di interventi da
sottoporre all'approvazione della Giunta regionale nell'ambito
dell'accordo di programma di cui all'articolo 7 della legge
regionale 25 gennaio 2000, n. 5 (Norme per la razionalizzazione
dell'organizzazione del Servizio socio-sanitario regionale e per il
miglioramento della qualità e dell'appropriatezza delle prestazioni
sanitarie, socio-sanitarie e socio-assistenziali prodotte ed
erogate nella Regione).
5. A decorrere dall'anno 2013, gli oneri per la mobilità
sanitaria sono sostenuti dall'Azienda USL che vi provvede con le
risorse appositamente trasferite nell'ambito del finanziamento di
cui al comma 2.
6 La Regione può trasferire all'Azienda USL le somme versate
dallo Stato, da enti o da aziende in attuazione di disposizioni
statali finalizzate al contenimento della spesa sanitaria o al
finanziamento di specifiche iniziative e attività. A tal fine, la
Giunta regionale è autorizzata ad apportare, con propria
deliberazione, su proposta dell'assessore regionale competente in
materia di bilancio, le occorrenti variazioni di bilancio.
7. Per la spesa di personale, resta fermo quanto stabilito
dall'articolo 46, comma 5, della l.r. 30/2011.
8. Gli oneri per gli accertamenti medico-legali sui
dipendenti della Regione, degli enti del comparto unico regionale e
delle istituzioni scolastiche ed educative dipendenti dalla Regione
assenti dal servizio per malattia sono posti a carico dell'Azienda
USL che vi provvede con le risorse trasferite nell'ambito del
finanziamento ordinario dei LEA.
CAPO VI
INTERVENTI PER LO SVILUPPO ECONOMICO
Articolo 15
(Interventi in materia di politica del lavoro)
1. L'autorizzazione di spesa per l'attuazione del piano
triennale degli interventi di politica del lavoro, delle azioni di
formazione professionale, di orientamento e sviluppo delle azioni
per favorire l'impiego e l'occupazione, approvato con deliberazione
del Consiglio regionale 2493/XIII del 21 giugno 2012, è
rideterminata per il triennio 2013/2015 in complessivi euro
17.736.500, annualmente così suddivisa:
anno 2013
euro 6.019.900;
anno 2014
euro 5.858.300;
anno 2015
euro 5.858.300
(UPB 01.11.08.20 Fondo per le politiche del lavoro e la
formazione professionale; UPB 01.11.08.10 Interventi di politica
del lavoro a valere sul fondo per le politiche del lavoro - parte
corrente; UPB 01.11.08.11 Interventi di formazione professionale a
valere sul fondo per le politiche del lavoro).
2. Il finanziamento degli interventi del piano di cui al
comma 1 può essere oggetto di spesa da parte del programma
obiettivo n. 2 occupazione per il periodo 2007/2013.
Articolo 16
(Contributi per i lavoratori disabili. Modificazione alla
legge regionale 28 dicembre 1983, n. 89)
1. L'articolo 2 della legge regionale 28 dicembre 1983, n. 89
(Norme integrative alla legge regionale 11 agosto 1981, n. 54,
concernente: interventi per favorire l'inserimento lavorativo di
cittadini portatori di handicap), è sostituito dal
seguente:
"Articolo 2
1. Alle cooperative che abbiano come soci o dipendenti
soggetti portatori di handicap, come individuati dalla legge
regionale 11 agosto 1981, n. 54 (Interventi per favorire
l'inserimento lavorativo di cittadini portatori di handicap), il
contributo può essere concesso, a scelta del beneficiario:
a) nel rispetto delle condizioni di cui all'articolo 41 del
regolamento (CE) n. 800/2008 della Commissione, del 6 agosto 2008,
che dichiara alcune categorie di aiuti compatibili con il mercato
comune in applicazione degli articoli 87 e 88 del trattato;
b) in regime de minimis, ai sensi della normativa europea
vigente.
2. Possono inoltre essere riconosciuti, nella determinazione
dell'ammontare dei contributi, alle condizioni di cui all'articolo
42 del regolamento (CE) n. 800/2008, i costi totali o parziali
relativi al tempo impiegato per l'affiancamento di personale di
sostegno ai soggetti portatori di handicap.
3. La Giunta regionale stabilisce, con propria deliberazione,
i criteri e le modalità, anche procedimentali, per la concessione
dei contributi di cui al presente articolo. La predetta
deliberazione è pubblicata nel Bollettino ufficiale della
Regione.".
Articolo 17
(Programmi di investimento oggetto di cofinanziamento europeo
e statale)
1. La Regione attua, nel periodo 2007/2015, gli investimenti
definiti nell'ambito del Programma operativo Competitività
regionale 2007/2013, cofinanziato dal Fondo europeo di sviluppo
regionale (FESR) e dal Fondo di rotazione statale previsto dal
regolamento (CE) n. 1080/2006 del Parlamento europeo e del
Consiglio, del 5 luglio 2006, relativo al Fondo europeo di sviluppo
regionale e recante abrogazione del regolamento (CE) n. 1783/1999 e
dal regolamento (CE) n. 1083/2006 del Consiglio, dell'11 luglio
2006, recante disposizioni generali sul Fondo europeo di sviluppo
regionale, sul Fondo sociale europeo e sul Fondo di coesione e che
abroga il regolamento (CE) n. 1260/1999.
2. In relazione all'approvazione, con decisione della
Commissione europea 2007/3867/CE, del 7 agosto 2007, del Programma
operativo Competitività regionale 2007/2013, gli investimenti di
cui al comma 1 sono attuati anche mediante l'utilizzo delle risorse
finanziarie che l'Unione europea e lo Stato italiano rendono
disponibili, in applicazione del regolamento (CE) n. 1083/2006 e
della legge 16 aprile 1987, n. 183 (Coordinamento delle politiche
riguardanti l'appartenenza dell'Italia alle Comunità europee ed
adeguamento dell'ordinamento interno agli atti normativi
comunitari).
3. Per le finalità di cui al comma 1, è autorizzata, per il
periodo 2007/2015, la quota, a carico della Regione, di euro
34.639.235, così suddivisa:
a) euro 8.785.913, quale quota di cofinanziamento a carico
della Regione prevista dal piano finanziario del Programma
operativo, che viene determinata complessivamente per il triennio
2013/2015 in euro 1.330.910 interamente assegnata alla competenza
2013;
b) euro 25.853.322, di cui euro 16.355.301 già autorizzati
nelle annualità 2010, 2011 e 2012, quale quota aggiuntiva di
risorse regionali per il periodo 2007/2015 e che viene determinata
complessivamente per il triennio 2013/2015 in euro 9.498.021,
annualmente così suddivisa:
anno 2013
euro
3.721.370;
anno 2014
euro
5.676.651;
anno 2015
euro
100.000
(UPB 01.11.09.20 Programma Competitività regionale 2007/2013
parz.).
4. La Regione attua, nel periodo 2007/2015, gli investimenti
definiti nell'ambito del Programma Valle d'Aosta oggetto di
contributo del Fondo per le aree sottoutilizzate (FAS).
5. Per le finalità di cui al comma 4, è autorizzata, per il
periodo 2007/2015, la spesa complessiva, a carico della Regione, di
euro 35.869.443, così suddivisa:
a) euro 21.401.469 quale quota di cofinanziamento a carico
della Regione, che viene determinata complessivamente, per il
triennio 2013/2015, in euro 3.819.055 annualmente così
suddivisa:
anno 2013
euro
3.655.055;
anno 2014
euro
82.000;
anno 2015
euro
82.000;
b) euro 14.467.974 quale quota aggiuntiva di risorse
regionali che, per il triennio 2013/2015, viene annualmente così
suddivisa:
anno 2013
euro
2.293.323;
anno 2014
euro
6.174.651
anno 2015
euro
6.000.000;
(UPB 01.11.09.22 Programma Valle d'Aosta 2007/2013 oggetto di
cofinanziamento FAS).
6. Gli oneri a carico della Regione per l'attuazione, nel
periodo 2007/2015, dei Programmi di cooperazione territoriale
2007/2013, cofinanziati dal Fondo europeo di sviluppo regionale
(FESR) e dal Fondo di rotazione statale, sono determinati, per il
periodo 2013/2015, in complessivi euro 3.177.131, annualmente così
suddivisi:
anno 2013
euro
1.137.131;
anno 2014
euro
1.020.000;
anno 2015
euro
1.020.000.;
(UPB 01.11.09.21 Programmi cooperazione territoriale
2007/2013 - parz.).
7. Le spese per interventi coerenti con i Programmi di cui al
presente articolo, già finanziate nell'ambito di Unità previsionali
di base diverse da quelle indicate ai commi 3, 5 e 6 possono essere
rendicontate dalla Regione, a valere sui medesimi Programmi, purché
rispondenti ai criteri di ammissibilità previsti dalla normativa
vigente.
8. La Regione attua, nel periodo 2007/2013, gli interventi
definiti nell'ambito del programma obiettivo n. 2 occupazione
previsto dal regolamento (CE) n. 1081/2006 del Parlamento europeo e
del Consiglio, del 5 luglio 2006, relativo al Fondo sociale europeo
e recante abrogazione del regolamento (CE) n. 1784/1999 e dal
regolamento (CE) n. 1083/2006.
9. Per le finalità di cui al comma 8, è autorizzata, per il
periodo 2013/2015, la quota di cofinanziamento a carico del
bilancio regionale di euro 2.674.610 interamente assegnate
all'annualità 2013. (UPB 01.11.09.11 Programma occupazione
2007/2013 - parz.).
Articolo 18
(Programma di sviluppo rurale 2007/2013)
1. La Regione attua gli interventi definiti nell'ambito del
Programma di sviluppo rurale 2007/2013, approvato con Decisione C
(2008) 734 del 18 febbraio 2008 e con deliberazione del Consiglio
regionale 3399/XII del 20 marzo 2008, in applicazione del
regolamento (CE) n. 1698/2005, sul sostegno allo sviluppo rurale da
parte del Fondo europeo agricolo per lo sviluppo rurale
(FEASR).
2. Per le finalità di cui al comma 1, è autorizzata, per il
periodo 2013/2015, una spesa a carico della Regione di euro
18.000.000 (U.P.B. 1.11.09.23 Programma di sviluppo rurale
2007/2013), così suddivisa:
a) euro 860.000 quale quota di cofinanziamento a carico della
Regione per l'anno 2013;
b) euro 17.140.000 quale quota aggiuntiva di risorse
regionali, come definita dal capitolo 8 del Programma di sviluppo
rurale 2007/2013 per la piena realizzazione del programma stesso,
annualmente così suddivisa:
anno 2013
euro
7.140.000;
anno 2014
euro
5.000.000;
anno 2015
euro
5.000.000.
3. L'autorizzazione di spesa per la gestione e la valutazione
del Programma di sviluppo rurale 2007/2013 è determinata, per il
triennio 2013/2015, in euro 1.050.000 (UPB 01.11.09.10 Programma
sviluppo rurale 2007/2013 - spese correnti), ed è ripartita in
annui euro 350.000.
Articolo 19
(Fondo di gestione speciale di Finaosta S.p.A.. L.r.
7/2006)
1. Per gli interventi da effettuarsi tramite la gestione
speciale di FINAOSTA S.p.A. ai sensi dell'articolo 6 della l.r.
7/2006, è autorizzata, per il triennio 2013/2015, la spesa annua di
euro 5.912.000 (UPB 1.11.01.21 Partecipazioni azionarie e
conferimenti - parz.; UPB 1.9.5.10 Spesa corrente relativa ad
investimenti sanitari; UPB 1.6.3.10 Interventi nell'ambito delle
strutture universitarie - parte corrente - parz.; UPB 1.15.2.21
Altri interventi di investimento non ripartibili - parz.).
Articolo 20
(Contributo alla società Autoporto S.p.A. per il concorso
nell'ammortamento di mutui per la realizzazione di interventi di
investimento di interesse regionale. Modificazione alla l.r.
30/2011)
1. Al comma 1 dell'articolo 53 della l.r. 30/2011, è
aggiunto, in fine, il seguente periodo: "La ripartizione del
predetto contributo, ai fini dell'imputazione al bilancio della
società Autoporto S.p.A., nella quota in conto capitale per la
realizzazione delle opere e in conto interessi a copertura degli
oneri finanziari connessi all'intervento è determinata nell'ambito
di apposita convenzione.".
Articolo 21
(Finanziamento della Chambre valdôtaine des entreprises et
des activités libérales.
Modificazione alla legge regionale
n. 7/2002)
1. Il comma 3 dell'articolo 12 della legge regionale 20
maggio 2002, n. 7 (Riordino dei servizi camerali della Valle
d'Aosta), è sostituito dal seguente:
"3. Per l'esercizio delle funzioni di cui all'articolo 1, ivi
compresa la gestione dell'Albo regionale delle imprese artigiane di
cui alla l.r. 34/2001, la Regione eroga un finanziamento annuale
alla
Chambre
determinato annualmente con legge di
bilancio.".
2. Il comma 3bis dell'articolo 12 della l.r. 7/2002 è
abrogato.
CAPO VII
INTERVENTI IN MATERIA DI GESTIONE DEL TERRITORIO E TUTELA
DELL'AMBIENTE
Articolo 22
(Agenzia regionale per la protezione dell'ambiente. Legge
regionale 4 settembre 1995, n. 41)
1. Il trasferimento annuale all'Agenzia regionale per la
protezione dell'ambiente (ARPA), istituita con legge regionale 4
settembre 1995, n. 41 (Istituzione dell'Agenzia regionale per la
protezione dell'ambiente (ARPA) e creazione, nell'ambito dell'Unità
sanitaria locale della Valle d'Aosta, del Dipartimento di
prevenzione e dell'Unità operativa di microbiologia), è
autorizzato, per l'anno 2013, in euro 5.100.000 (UPB 01.14.1.10
Interventi per la tutela, recupero, valorizzazione dell'ambiente e
del paesaggio - parz.).
2. L'autorizzazione di spesa disposta ai sensi dell'articolo
15, comma 2, della legge regionale 15 dicembre 2003, n. 21 (Legge
finanziaria per gli anni 2004/2006), è prorogata fino al 31
dicembre 2015 ed è rideterminata in annui euro 200.000 per il
triennio 2013/2015 (UPB 01.14.1.20 Investimenti per la tutela,
recupero, valorizzazione dell'ambiente e del paesaggio -
parz.).
3. Per la spesa di personale, resta fermo quanto stabilito
dall'articolo 57, comma 3, della l.r. 30/2011.
Articolo 23
(Parco naturale del Mont Avic. Leggi regionali 10 agosto
2004, n. 16, e 7 aprile 1992, n. 18)
1. Il trasferimento annuale all'ente gestore per il
funzionamento del Parco naturale del Mont Avic di cui alla legge
regionale 10 agosto 2004, n. 16 (Nuove disposizioni in materia di
gestione e funzionamento del parco naturale Mont Avic. Abrogazione
delle leggi regionali 19 ottobre 1989, n. 66, 30 luglio 1991, n.
31, e 16 agosto 2001, n. 16), è autorizzato, per l'anno 2013, in
euro 1.100.000 (UPB 01.14.02.10 Interventi per la tutela dei parchi
e delle riserve naturali - parz.).
2. L'autorizzazione di spesa per la realizzazione delle
infrastrutture tecniche per il Parco naturale del Mont Avic di cui
alla legge regionale 7 aprile 1992, n. 18 (Finanziamento dei lavori
di costruzione di infrastrutture di servizio per il Parco del Mont
Avic), è rideterminata, per il triennio 2013/2015 in annui euro
70.000 (UPB 01.14.02.20 Investimenti per i parchi e le riserve
naturali - parz.).
3. Per gli importi e i periodi di cui al comma 2, la Giunta
regionale è autorizzata a contrarre mutui passivi (Parte Entrata -
UPB 01.05.01.10 Accensione di prestiti a medio e lungo termine -
parz.).
Articolo 24
(Disposizioni in materia di gestione dei rifiuti.
Modificazioni alla legge regionale 3 dicembre 2007, n. 31)
1. Al comma 4bis dell'articolo 24 della legge regionale 3
dicembre 2007, n. 31 (Nuove disposizioni in materia di gestione dei
rifiuti), dopo le parole "Al finanziamento" sono introdotte le
seguenti: "per la gestione e".
CAPO VIII
DISPOSIZIONI FINALI
Articolo 25
(Determinazione di autorizzazioni di spesa recate da leggi
regionali)
1. Le autorizzazioni di spesa recate dalle leggi regionali
elencate nell'allegato B e dalle leggi regionali modificative delle
stesse sono determinate, ai sensi dell'articolo 24 della l.r.
30/2009, nelle misure indicate nel medesimo allegato B.
2. Le spese autorizzate dalla presente legge trovano
copertura nelle risorse iscritte nello stato di previsione
dell'entrata del bilancio pluriennale 2013/2015.
Articolo 26
(Entrata in vigore)
1. La presente legge sarà pubblicata nel Bollettino ufficiale
della Regione ed entrerà in vigore il 1° gennaio 2013.
Allegati A e B
(omissis)
Presidente
- Passiamo all'esame del disegno di legge n.
210, con l'analisi prima degli ordini del giorno presentati
ieri.
La parola al Consigliere Louvin.
Louvin (ALPE)
- Pensavo fossero ordinati dalla Presidenza
secondo un ordine preciso, se ci lasciate il privilegio della
scelta, cominceremo dall'ordine del giorno che riguarda la
riduzione dei contributi. È una tematica che abbiamo affrontato
all'inizio di questo Consiglio in un'interpellanza discussa con
l'Assessore La Torre e che riprendiamo in questo ordine del giorno,
perché non solo sono emerse delle diversità di approccio per quanto
riguarda questa problematica complessa, che riguarda erogazioni per
oltre un centinaio di milioni di euro e che ha subito un intervento
in qualche modo meccanico con un approccio matematico di riduzione
di 10 punti percentuali di contributo rispetto alla percentuale
massima fissata dalle singole leggi... Qui abbiamo una situazione
molto articolata, abbiamo già espresso martedì tutta la nostra
perplessità sul fatto che si vada a tagliare in questo modo; se
c'era un contributo previsto, dal 90 percento scende all'80, se
c'era un contributo previsto al 10 percento, viene praticamente
azzerato. È un approccio che non consente di individuare delle
modalità più ragionevoli che distribuiscano in modo meno impattante
questa sofferenza che viene imposta in modo generalizzato. C'è poi
la questione delle tipologie di contributo; Assessore, lei ci ha
precisato in commissione che si tratta di interventi finanziari a
sostegno di enti pubblici, interventi vitali, interventi a sostegno
dell'economia e delle famiglie, della salute, di tanti altri
fattori, allora generalizzare in modo così uniforme il trattamento,
capiamo - anche se non condividiamo del tutto - che potesse essere
un approccio terapeutico nell'immediato, ma non può essere la
medicina definitiva. Qui si deve andare ad una rivisitazione
complessiva, ad una proposta che chiamiamo di razionalizzazione e
semplificazione del sistema contributivo regionale. Su questo
dobbiamo essere chiari: o lo facciamo e ci mettiamo a lavorarci
adesso e all'inizio del prossimo anno siamo in grado come Consiglio
di questa legislatura di dare un quadro normalizzato della
situazione, oppure voi alzate le braccia e dite è un lavoro troppo
pesante, ci interessa arrivare alla chiusura della legislatura e
rimandiamo il tutto alla prossima legislatura. Noi siamo pagati per
lavorare, saremo pagati se non ci saranno cataclismi fino al 30
giugno 2013, riteniamo sia nostro dovere lavorare ogni giorno fino
a quella data e a noi non sembra essere un lavoro così
impossibile.
Certo è complesso, una ricognizione si fa in una settimana di
tutte le leggi, abbiamo quattro giuristi che lavorano all'Ufficio
legislativo del Consiglio regionale, ci sono da sentire tutti i
servizi interessati, c'è da prendere una decisione politica, ma
rendere questo servizio vuol dire permettere a chi governerà dopo
di avere il tavolo sgombro rispetto a tale problema molto grave,
sappiamo che una Giunta neo insediata e un nuovo esecutivo hanno
bisogno di alcuni mesi per prendere le leve in mano, noi dobbiamo
lasciare un lavoro chiuso per questa legislatura. Verificare
insieme quindi lo possiamo fare - il Presidente Rosset presiede una
commissione che sta lavorando - l'esistenza di situazioni di
particolare problematicità legata all'immediata applicazione della
delibera n. 1952/2012, quella del taglio generalizzato...e in
conseguenza di investimenti già effettuati nella concreta
aspettativa di contribuzioni essenziali.
Assessore, la notizia che non ci siano più soldi a sufficienza
per le borse di studio universitarie è una notizia che si è diffusa
ieri, è stata registrata dai siti internet e dalle agenzie di
stampa ed è una cosa che sta preoccupando centinaia di persone. La
risposta data dal responsabile del servizio sta mettendo in
allarme: si parla di rinvio, si parla di possibile riduzione, i
servizi non capiscono cosa stia succedendo (adesso le metterò a
disposizione la notizia, è su un'agenzia di stampa
on line
regionale, la può trovare facilmente digitando: "borse di studio,
Valle d'Aosta"). Non facciamo pubblicità qui all'una o all'altra;
fra l'altro, non ricordo quale delle due principali agenzie fosse
ad avere dato questa informazione, ma stiamo parlando di una
problematica che è urgente definire. Lei ha preso con il Governo
dei provvedimenti difficili, di urgenza, non siamo a criticare che
si stia riducendo il volume complessivo, perché sappiamo che questa
è una necessità, ma il come va negoziato e definito consensualmente
all'interno della commissione, perché ci sia una visione
equilibrata e non procedendo settore per settore, assessorato per
assessorato con dei risultati molto diversificati. Noi questa
nostra attenzione non la lasceremo, quale che sia il risultato su
questa risoluzione, perché andiamo a toccare gli interessi di
migliaia di persone, di famiglie e di aziende. Grazie.
Presidente
- La parola all'Assessore al bilancio, finanze
e patrimonio, La Torre.
La Torre (FA)
- Premesso che le borse di studio non
c'entrano niente con l'argomento della riduzione dei 10 punti, lo
dico per chiarezza, altrimenti si crea confusione, le dinamiche
sono tutt'altre e verificheremo la notizia che lei mi dà, questo
ordine del giorno non è accoglibile e parte della risposta del
perché non è accoglibile l'ha data lei nella presentazione
dell'ordine del giorno: intanto perché questo è un argomento di cui
è la maggioranza che si sta facendo portatrice, siamo noi che
abbiamo preso la decisione di ridurre di 10 punti. Ricordo che 10
punti sono stati ridotti sul massimo dell'erogazione che era sempre
stato dato e che oggi non è più possibile dare perché le risorse
diminuiscono. È stata fatta una scelta di questo tipo per poter
continuare a dare i contributi, per dare quelle risposte che i
cittadini si aspettano, per non fare le graduatorie, per non
inserire dei criteri selettivi che avrebbero lasciato molti
cittadini nell'impossibilità di avere i contributi, sono questi i
motivi, che abbiamo anche già affrontato in commissione. Siamo
quindi a conoscenza che l'argomento è trattato anche in commissione
e anche per rispetto della commissione, che ha una sua autonomia,
che è libera di operare proprio sull'impulso della maggioranza che
sta razionalizzando - cito solo la n. 19 che è in corso di
discussione -, non mi sembra corretto accogliere il vostro ordine
del giorno quasi come un sollecito, o un impegno che voi ci date di
una cosa che stiamo facendo con piena responsabilità. A mio avviso,
quindi, il vostro ordine del giorno non è accettabile.
Président
- La parole à l'Assesseur à l'éducation et à la
culture, Laurent Viérin.
Viérin L. (UV)
- Solo per una precisazione in quanto
invece alla questione comunicazioni inerenti alle borse di studio,
come abbiamo prontamente cercato di diramare ieri attraverso gli
organi di informazione che ce lo hanno chiesto e, fra l'altro, è
stato anche smentito dagli uffici, nessuno ha detto dagli uffici
che per la prima volta non erano stati sufficienti i fondi per
coprire le borse di studio. Per le borse di studio, come è stato
riportato oggi in modo corretto dal quotidiano
La Stampa
,
esiste una graduatoria e vorrei ricordare che, in base alle
domande, a fondi assegnati in modo uguale, se aumentano le domande,
non si possono soddisfare tutte le domande, ma la graduatoria viene
fatta in base al reddito.
Ricordo che questo Consiglio si era confrontato su questo
argomento e noi, unica realtà in Italia, non applichiamo in ambito
scolastico l'ISE a circa 19.600 euro, ma abbiamo il reddito: più di
45.000 con l'abbattimento del 40 percento. Su questo sono pronto a
confrontarmi in commissione, perché per il futuro bisognerà fare
dei ragionamenti, in quanto con la crisi che c'è e i redditi che si
abbassano, aumentano le domande e, a parità di fondi destinati, non
possiamo soddisfare tutte le graduatorie. Come quest'anno, è
successo anche in altri anni, abbiamo già discusso di questo sui
rimborsi, sulla cancelleria, dove lo Stato ha progressivamente
ridotto tutti gli importi e la Regione li ha più che triplicati, ma
noi, se aumentano le domande, non possiamo continuare a soddisfare
indistintamente il tutto. Di questo abbiamo parlato anche nel
Consiglio scolastico, questo solo per non creare allarmismi, quindi
l'invito è anche per gli organi di informazione di non veicolare da
un punto di vista di notizie certi argomenti che sono delicati,
altrimenti sembra che siano stati sacrificati il diritto allo
studio, piuttosto che altre questioni inerenti il sostegno alle
famiglie. Su questo continuiamo ad avere un impegno, il
ragionamento per il futuro, essendo che noi eroghiamo somme
importanti sulle borse di studio, è che ce ne sono diverse, dai
2.600 in su, 4.500 si può arrivare, il totale per quest'anno è
900.000 euro, ma questo per dire che magari in futuro si potrebbe
ragionare sulla diminuzione anche solo di 100 euro per ogni borsa
di studio per arrivare a soddisfare più domande e aumentando anche
il merito. Questo lo abbiamo fatto quest'anno, perché non possiamo
continuare a dare degli aiuti in modo indistinto, al di là delle
risorse finanziarie, su questo stiamo ragionando. Per questa parte
di notizie siamo ancora riferiti al 2012, quindi non si parla di
2013, perché il bando è stato approvato a luglio, le dotazioni
sono...anzi anche con la
spending review
sono state
mantenute le borse di studio, perché, anche quando è arrivata la
notizia di quanto si poteva spendere fino alla fine dell'anno, la
priorità è stata per le borse di studio, sacrificando anche altri
settori nella scelta delle priorità.
Inviterei su questo a fare una riflessione in V Commissione nei
prossimi mesi per ragionare sulla futura impostazione, ma ad oggi
questa impostazione è frutto di una risoluzione adottata
all'unanimità dal Consiglio, per non applicare l'ISE, per avere
questi criteri e avere tale impostazione. Non possiamo sapere in
anticipo quante saranno le domande, quindi, una volta fissati i
criteri, si fanno delle simulazioni. Le domande...tant'è vero che
sugli alloggi è solo una la domanda che è stata esclusa, il che non
era mai successo, anche qui abbiamo evaso tutte le domande di
contributo sull'alloggio, quest'anno una domanda è stata esclusa
perché sono aumentate le domande. Ci sarà da ragionare sul merito,
sulla questione di valutare la riduzione progressiva magari non
drastica, ma limitata su ogni borsa di studio per riuscire ad
accontentare più utenti.
È stata più che altro una questione di comunicazione, ma su un
bando che era fatto e sul quale si può intervenire integrando, ma
non avrebbe in questo senso una logica se non ragionando su un
discorso più complessivo delle borse di studio e degli aiuti alle
famiglie, che sono contributo per l'università, alloggio,
cancelleria, rimborso della rata universitaria e poi magari
riusciamo a fare un ragionamento complessivo su tutto ciò che viene
sostenuto.
Presidente
- La parola al Vicepresidente Chatrian.
Chatrian (ALPE)
- Grazie Presidente. Mi spiace che
l'Assessore La Torre non abbia accolto il nostro ordine del
giorno.
Due riflessioni: la prima, solo per correttezza faccio un
esempio, prima l'Assessore La Torre ci diceva tutte le leggi di
finanziamento sono al massimo. La smentisco subito, le faccio un
esempio che è importante: energia alternativa, fotovoltaico, lo
scorso anno avevamo presentato un emendamento che andava in una
direzione alternativa, che era quella dell'aiuto, poi possiamo
discutere se l'aiuto è troppo oppure poco, ma l'aiuto è del 20
percento. A livello nazionale potevamo arrivare al 30, il Governo
regionale ha deciso di mantenere il 20, quindi non è vero che tutte
le leggi sono al massimo, tant'è vero che con questi 10 punti
percentuali sempre su questo esempio la riduzione è del 50 percento
secco, quindi l'aiuto va al 10 quando il tetto massimo non era al
20, ma era al 30. Capisce che i pesi sono diversi e gli ordini di
grandezza e l'impatto sono completamente diversi, quindi la
riprendo per dire che non è così, le ho fatto un esempio, ma
potremmo citarne tanti altri: ecco perché si chiedeva di rivedere
razionalizzando il tutto e poter rimettere in moto la riduzione. Ho
fatto una riflessione a voce alta.
Per quanto riguarda il secondo punto, nel nostro ordine del
giorno avevamo chiesto di verificare l'esistenza di situazioni di
particolare problematicità legate all'immediata applicazione della
delibera, soprattutto - e già in commissione ci eravamo confrontati
- su investimenti già fatti. Io una riflessione la farei su cosa
stiamo parlando a livello di ordini di grandezza, di ricaduta e di
impatto. Mi spiace perché capisco nel momento in cui il Governo
regionale ha deciso dal 5 ottobre di prendere una linea...ma fare
una piccola analisi per capire cosa è successo prima, soprattutto
per tutti quelli che hanno già fatto l'investimento, avremmo
gradito questo impegno per poterlo approfondire, ma per capire di
cosa stiamo parlando: se stiamo parlando di 200.000 euro o di
4.000.000 di euro. Avremmo gradito questo confronto e penso che non
solo noi lo avremmo gradito, ma anche tanti altri. Grazie.
Président -
La parole au Conseiller Secrétaire Rigo.
Rigo (PD)
- Grazie Presidente.
Due parole per spiegare il nostro voto su questo ordine del
giorno. Anche se non coglie appieno la nostra idea sulla
razionalizzazione per noi necessaria in merito alla politica dei
contributi economici erogati dalla Regione, esprimiamo voto
favorevole per tre ragioni: la prima, il tema in oggetto richiama
quello da noi presentato ancora prima dell'approvazione da parte
della Giunta della deliberazione più volte citata, e ricordo che
nel passato Consiglio abbiamo ritirato la mozione perché il Governo
regionale aveva promesso una verifica rimandando il confronto in
commissione su come operare una razionalizzazione degli interventi
regionali; la seconda, il tema ci interessa, e da sempre abbiamo
chiesto al Governo regionale di fare una riflessione complessiva su
questa tematica; la terza, perché crediamo necessario subito porre
mano ad una razionalizzazione con raziocinio. Ci sono interventi
molto variegati e diversi, secondo noi per alcuni interventi
potrebbe essere azzerato il contributo che viene dato, per altri
invece potrebbe essere anche aumentato il contributo massimo
concesso. Dobbiamo fare una verifica sulla valutazione dell'impatto
che questi contributi possono avere sul piano economico e sociale
della nostra regione. Per questi motivi votiamo a favore
dell'ordine del giorno.
Presidente
- La parola al Consigliere Louvin.
Louvin (ALPE)
- Mi rincresce che l'Assessore abbia
manifestato resistenza e quasi si sia sentito piccato di aver fatto
noi un'iniziativa che è assolutamente in linea con quello che ci
siamo detti nella giornata di martedì. Siamo di fronte ad uno dei
principali problemi che avremo davanti a noi nei prossimi mesi, qui
è tutto il sistema di intervento pubblico regionale ad essere
toccato da questa decisione che ha un carattere di taglio lineare.
Sono sicuro che in sede amministrativa vi troverete a dover fare i
conti con questa decisione, non è possibile che non vi sorgano
centinaia di situazioni diversificate. La disponibilità che dà
l'opposizione speravamo che potesse essere colta anche dai colleghi
di maggioranza, che poi vengono anche loro a bussare alle porte dei
dirigenti per sapere: "perché fate in questo modo", eccetera, è di
andare a rivedere serenamente e in modo convinto tutto questo
sistema. Lo ha detto molto bene il collega Rigo: qui siamo di
fronte a delle questioni che richiedono una grande attenzione e
ponderazione. C'è una rimodulazione, sarà anche possibile che in
qualche caso ci si debba sganciare da questo limite perché non
sostenibile, o che lo si debba aumentare, o perché non togliere
determinati contributi? Ma qui o si fa questa operazione
adesso...salvo che voi la stiate già facendo e preferiate venire -
questa è un'interpretazione magari maliziosa - e buttare sul tavolo
l'operazione già fatta, ma vi stiamo offrendo una disponibilità di
fare un lavoro concorde che vada nell'interesse della minor
tensione e conflittualità in questa regione.
Ha ragione l'Assessore Laurent Viérin nel sottolineare che,
rispetto a questa problematica, stiamo fuori al momento per le
borse di studio, perché sono ancora le logiche a sportello, quelle
di cui parlavamo ieri con riferimento al settore dell'energia, ma è
necessario fare i conti con questa tipologia di situazione e non
mettere soltanto sul tavolo un limite di risorse e dire: "finché ce
n'è, le diamo, poi chi viene dietro in graduatoria...". Non va bene
neanche questo, perché crediamo sia opportuno che tutti possano
rientrare magari riducendo un poco la percentuale, che si debba
graduare in base al merito, ma l'azzeramento nel caso delle
problematiche che hanno evidenziato per i settori dell'energia e
dell'istruzione sono da affrontare in modo molto più approfondito.
Secondo noi, è un errore che voi respingiate questo tipo di impegno
che noi ci proponevamo di assumere concordemente con noi. Una carta
come questa non è una carta da spendere come un risultato
elettorale: questo è un impegno che prendevamo nell'interesse della
Regione, peccato! Andremo ad avere una moltiplicazione nei prossimi
mesi di questioni sollevate puntualmente con riferimento alle
singole questioni. Perderemo più tempo di quanto non ne avremmo
perso, magari in piccolo gruppo di 7-8 componenti della commissione
per approfondire questo e fare un lavoro ben fatto. Con questo
l'ordine del giorno è mantenuto. Grazie.
Président
- La parole à l'Assesseur à l'éducation et à la
culture, Laurent Viérin.
Viérin L. (UV)
- Accogliamo la proposta di aprire una
riflessione, vorrei solo precisare che, a differenza di altre
tipologie, non è proprio a sportello, nel senso che esiste un
requisito, ma sono requisiti larghi, quindi abbiamo i crediti, il
merito, il reddito, il ragionamento è che il reddito, che oggi è a
45.000 euro, sono elementi da... Ne approfittavo per fornire i dati
che ieri non avevamo fornito. Per l'università tanto per
sottolineare che non solo gli investimenti non sono calati, ma
addirittura sono aumentati, sono passati da 6.556.400 euro del 2012
a 7.000.000 per il 2013, con un aumento di circa 500.000 euro
sull'Università della Valle d'Aosta, mentre, per quanto riguarda la
fondazione, c'è un risparmio, ma che deriva dalla legge, nel senso
che questa legge è andata a razionalizzare...
(interruzione del Consigliere Louvin, fuori
microfono)
...in proporzione anche sulla fondazione, perché è
razionalizzazione, la legge di fondazione dell'Istituto musicale è
una legge di razionalizzazione e una parte di risparmio è lì, ma
non sull'università. Qui ho il dettaglio, fra l'altro, è la tabella
tecnica con le cifre esatte. Grazie.
Presidente
- La parola al Presidente della Regione,
Rollandin.
Rollandin (UV)
- Grazie Presidente.
Solo per una brevissima affermazione che completa quanto ha
detto l'Assessore. Non è che non ci rendiamo conto che il problema
sollevato con questa delibera sia impattante, questo non significa
che in tale periodo non ci possano essere, come stiamo facendo,
degli approfondimenti che portino anche a delle proposte in alcuni
settori. Quello che riesce difficile, è immaginare che in 45
giorni, pur con l'approfondimento in commissione, riusciamo a
risolvere il problema di tutte le leggi. Quello che possiamo dire è
che ci sono settori dove l'intervento verrà proposto all'attenzione
della commissione, in modo che ci possano essere tutti gli
approfondimenti, ma è impossibile fare con una logica corretta un
esame di tutte le leggi ed immaginare che entro
tot
tempo
portiamo questo. Non è che sulla delibera che riduce del 10
percento, ci siamo fermati convinti di essere a posto: stiamo
lavorando in ogni settore, perché in alcuni dove la questione è
aggredibile lo si fa, in altri è più complesso, perché ci sono dei
passaggi delicati sia per quelle che sono le situazioni in atto,
sia per quelle che sono le possibilità di fruire anche di altri
servizi, o di rivedere delle norme.
Abbiamo parlato del discorso dell'ISEE nella pubblica
istruzione, che è stato a suo tempo volutamente alzato a livello
regionale per consentire di aumentare i contributi...adesso si dice
come mai lo teniamo così alto, ma da 19.000 a 40.000 capite che ne
passa! Se passa a 19.000, per tutti quelli che sono sopra, il
discorso si esclude. Rivedere allora questi temi non è che lo
facciamo in due minuti, perché ci sono problemi molto delicati. Nel
settore commerciale stesso discorso, non è così immediato, vanno
fatte delle valutazioni tenendo conto di quello che è; allora non è
né 45, né 90, dopodiché andiamo ad impegnare il discorso per la
prossima legislatura e qualcuno potrebbe avere anche idee diverse.
Noi su quelle che ci sentiamo presentiamo e portiamo le proposte.
Noi accettiamo la proposta sui provvedimenti che presenteremo.
Presidente
- Pongo in votazione l'ordine del giorno,
presentato dal gruppo ALPE, riguardante la riduzione dei contributi
del 10 percento, che recita:
Ordine del giorno
Il Consiglio regionale della Valle d'Aosta/Vallée
d'Aoste
Ricordato che con deliberazione n. 1952 del 5 ottobre 2012 la
Giunta regionale ha deliberato la riduzione di 10 punti percentuali
dell'intensità massima di aiuto di tutte le leggi regionali aventi
ad oggetto contributi economici di qualunque genere, espressi in
percentuale;
Ritenuto che la riduzione sopramenzionata, in quanto
applicata nella stessa misura a contributi erogati in percentuali
diverse, nonché in quanto destinata a sostenere servizi,
investimenti, spese gestionali e finalità di diversa natura, deve
essere rimodulata con una puntuale verifica degli effetti di tale
riduzione sulle singole situazioni;
Ricordato come le leggi che dispongono erogazioni di
contributi siano attualmente oltre centoventi, con una complessità
e varietà eccessiva di meccanismi e procedimenti
valutativi;
Considerato indispensabile procedere con urgenza ad una
semplificazione dell'intero sistema attraverso una puntuale
rivisitazione delle procedure e delle percentuali di
erogazione;
Impegna
- la II Commissione del Consiglio regionale, in
collaborazione con le commissioni competenti nel merito in
riferimento alle singole tematiche, ad elaborare entro
quarantacinque giorni una proposta di razionalizzazione e
semplificazione del sistema contributivo regionale e in particolare
a definire le fattispecie che possono o devono essere, per la loro
particolare natura, sottratte ad un sistema generalizzato di
riduzione;
- a verificare l'esistenza di situazioni di particolare
problematicità legate all'immediata applicazione della
deliberazione 1952/2012 in conseguenza di investimenti già
effettuati nella concreta aspettativa di contribuzioni essenziali
alla loro realizzazione.
F.to: Bertin - Cerise - Chatrian - Louvin - Patrizia
Morelli
Consiglieri presenti e votanti: 32
Favorevoli: 7
Contrari: 25
Il Consiglio non approva.
Presidente
- Passiamo all'esame del secondo ordine del
giorno.
La parola alla Consigliera Patrizia Morelli.
Morelli (ALPE)
- Merci Madame la Présidente.
Questo ordine del giorno riguarda l'assistenza agli anziani, in
particolare l'alternativa all'istituzionalizzazione, cioè quei
contributi che vengono dati alle famiglie, agli anziani per
contribuire al pagamento delle assistenti regolarmente assunte. Con
una delibera del 2 novembre scorso: la n. 2089, la Giunta ha
stabilito di ridurre i contributi in modo significativo, perché
registriamo una diminuzione per le fasce più disagiate del 30
percento, riduzione che sale poi alle fasce con un reddito
superiore al 50 percento. Riteniamo che queste riduzioni siano da
riconsiderare in considerazione del fatto che è risaputo che con
l'allungamento della vita gli anziani bisognosi di assistenza sono
in aumento, pertanto la nostra Regione, che ha sempre fatto
dell'assistenza agli anziani uno dei capisaldi del suo
welfare
, deve essere pronta ed attrezzata ad affrontare
questo aumento.
Ricordo che la legge a cui fa riferimento questa delibera, la n.
23/2010, è stata approvata solo due anni fa all'unanimità da tutto
il Consiglio, perché era stata ritenuta una legge importante, che
ribadiva alcuni concetti che tutti abbiamo condiviso, perché ormai
sappiamo che le microcomunità non possono più rispondere a tutte le
richieste di assistenza agli anziani. Il fatto quindi di favorire
la domiciliarizzazione del servizi, il permanere degli anziani
nelle loro abitazioni è sicuramente un valore aggiunto per
l'anziano e per la famiglia, che può rimanere nella sua casa, ma lo
è anche dal punto di vista economico, l'Assessore proprio ieri
diceva che ogni anziano in microcomunità ha un costo di 4.500 euro.
Sappiamo come molto spesso nelle nostre frazioni più isolate ci
siano inserimenti di anziani nelle microcomunità perché in famiglia
non c'è più nessuno che possa occuparsi di loro, magari con un
contributo adeguato queste persone potrebbero rimanere nella loro
casa. In questo senso, in virtù di ciò che è stato fatto finora per
l'assistenza agli anziani nella nostra regione, chiediamo che
queste riduzioni vengano riconsiderate e che si trovino misure
finanziarie atte a riportare gli importi previsti in precedenza
all'origine.
Si dà atto che dalle ore 10,01 assume la presidenza il
Vicepresidente André Lanièce.
Presidente
- La parola al Consigliere Segretario
Rigo.
Rigo (PD)
- Grazie Presidente.
Diamo un voto favorevole all'ordine del giorno precisando subito
che questo non vuol dire dare un giudizio negativo sul nostro
sistema di
welfare
; ieri ce lo ha ricordato molto bene
l'Assessore, questo nostro sistema di
welfare
è munifico,
nel senso che diamo risposte non solo monetarie alle famiglie, ma
diamo risposte di servizi a largo spettro. Questa delibera non è
economicamente sostenibile né per le famiglie, né per la Regione e
allora facciamo un esame molto economico, lasciando da parte per il
momento la qualità della vita delle persone non autosufficienti e
dei loro familiari rispetto all'impatto di questa legge, anche se
diciamo sempre che dobbiamo tutelare il benessere delle
persone.
È evidente che ci sarà un aumento della richiesta di SAD e un
aumento della richiesta di inserimento nelle strutture
residenziali, strutture che - ricordo - sono già complete e il SAD
che ha ormai esaurito i fondi, ma, anche se così non fosse,
costerebbe economicamente alle casse pubbliche molto di più
dell'intervento per le badanti. Ancora: se abbiamo bisogno di
recuperare dei soldi perché non proviamo altre strade? La prima è
questa: facciamo partecipare i familiari, i figli, attraverso un
sistema già in vigore nelle strutture - ovviamente figli e
situazioni familiari con reddito elevato, partiamo da 60.000 euro -
e lì possiamo già recuperare delle risorse. Sono stati fatti esempi
ieri in aula rispetto a queste situazioni.
La seconda: combattiamo l'evasione fiscale. Io penso che solo il
30 percento delle badanti presenti oggi il modello unico, modello
che bisogna presentare da parte di chi ha avuto dei redditi da
lavoro. Sul modello unico i redditi fino a 8.000 euro non sono
tassabili, da 8.000 in su la tassazione è pari al 23 percento.
Allora se ai familiari, adesso chiediamo la ricevuta della busta
paga della badante per accedere al contributo regionale, possiamo
chiedere alla fine del mese di giugno, di luglio anche la fotocopia
del modello unico presentato dalla badante. Ciò significa che la
badante ha presentato il modello unico, ha pagato l'IRPEF, imposta
che entra così nelle casse dell'Amministrazione regionale. In
questo modo recuperiamo dei finanziamenti combattendo l'evasione
fiscale e recuperiamo 6-700.000 euro tranquillamente, senza dover
incorrere in tagli anche di 100 euro, comunque importanti in questo
momento per le famiglie.
Lavoriamo nell'ottica di rivedere la deliberazione della Giunta
regionale con questo spirito, cercando di riuscire a trovare
finanziamenti nuovi e non dover così gravare ulteriormente sulle
famiglie in una ottica di equità e giustizia sociale.
Presidente
- La parola all'Assessore alla sanità, salute
e politiche sociali, Albert Lanièce.
Lanièce A.
- Grazie Presidente.
Non sto a ripetere tutto il ragionamento che ho fatto ieri
sull'assistenza agli anziani, sul paragone che abbiamo fatto con le
altre Regioni e le Province autonome, su un argomento che avremo
modo di sviscerare nel prossimo Consiglio sanitario, quindi
ribadiamo che questa iniziativa si è resa necessaria anche per la
contingenza attuale (riduzione delle risorse) e sulla necessità di
garantire a tutti quelli che hanno fatto domanda di avere delle
risposte, soprattutto alle fasce deboli, tant'è vero che la
riduzione in proporzione l'abbiamo fatta meno in modo proporzionale
sulle fasce più in difficoltà. Naturalmente tenendo conto del fatto
che occorre sommare a tali cifre l'assegno di accompagnamento.
Volevo fare una considerazione generale su quello che la Regione
fa per gli anziani, aggiungo, a quello che ho detto ieri, gli
importi che eroghiamo. Fra quote capitarie alle microcomunità,
contributi alle badanti, contributi alla famiglia - è una nuova
misura che è stata introdotta - raggiungiamo circa 30.000.000 di
euro all'anno; se poi calcoliamo il capitolo di cui abbiamo
discusso ieri sulle invalidità e gli accompagnamenti che sono di
circa 26.000.000 all'anno, se calcoliamo che un terzo sono anziani,
sfioriamo all'anno per quanto riguarda la parte sociale circa
40.000.000 di euro per assistenza diretta di persone anziane.
Da questo punto di vista, quindi, ribadisco quello che ho detto
ieri: anche con questa riduzione che è stata fatta, vi confermo la
volontà di mettere in campo tutte queste risorse per gli anziani e
credo che siamo la Regione che mette a disposizione di più per gli
anziani in Italia e non solo, ma anche in Europa. La volontà è
quella di continuare su questa linea, è chiaro che occorre tenere
in considerazione le difficoltà economiche che ci sono in tutta
Europa e l'aumento proporzionale delle richieste di gestione per la
non autosufficienza. Teniamo conto che il capitolo "badanti", che
era di 3.500.000 nel 2011, quest'anno è cresciuto di 1.300.000 e il
prossimo anno crescerà ancora, è chiaro che bisogna ragionare. Non
è detto che non rivedremo questa delibera nel senso che:
"attualmente delimitiamo l'erogazione solo più di tre fasce per le
famiglie più bisognose e quelle che sono al di sopra di un certo
limite non prenderanno più il contributo, ma solo quelle che hanno
i redditi minimi". Sono ragionamenti invece che abbiamo fatto con
grande responsabilità e in proiezione del futuro prossimo.
Aggiungo che è accoglibile il ragionamento che ha fatto il
collega Rigo sul modello unico, che va in un'ottica di antievasione
quindi da tenere in considerazione e ne discuteremo al prossimo
Consiglio sanitario, dove ci sarà anche un rappresentante della
Provincia di Bolzano, che ci illustrerà le loro esperienze sulla
non autosufficienza.
Non accogliamo e votiamo contro l'ordine del giorno.
Presidente
- La parola alla Consigliera Patrizia
Morelli.
Morelli (ALPE)
- Ci dispiace che non si voglia quanto
meno provare a ragionare per modulare diversamente almeno. Per le
fasce più deboli una riduzione del 30 percento è significativa,
abbiamo parlato prima di riduzioni del 10 percento sui contributi
che già sono impattanti, per fasce con un ISEE fino a 2.000 euro,
una riduzione di 300 euro a me sembra molto significativa. Non so
se veramente non sarebbe il caso di rimodulare queste cifre.
Manteniamo l'ordine del giorno proprio perché siamo coscienti del
livello dell'assistenza agli anziani della nostra regione, lo
abbiamo sempre riconosciuto e riteniamo che questa attenzione vada
mantenuta, in particolare per le situazioni più bisognose.
Si dà atto che dalle ore 10,13 minuti riassume la presidenza
il Presidente Emily Rini.
Président
- La parole au Président de la Région,
Rollandin.
Rollandin (UV)
- Credo che l'Assessore abbia spiegato
quelle che sono le provvidenze previste per il settore. Il fatto
che ci siano quasi 1.200 euro a disposizione per una badante mi
chiedo se non è più che sufficiente? Chi lavora, le OSS ad esempio,
prendono più o meno questo, allora se una famiglia ha questi
problemi, ha questa disponibilità, non mi sembra che ci sia stato
un taglio da mettere a rischio...perché non si mette a rischio
niente. Chi è in questa situazione può permettersi la badante,
altrimenti rischia di passare l'idea che qui non lasciamo
più...anzi accettiamo il suggerimento del collega Rigo, ma questo
non significa che non ci sia già oggi la possibilità con quello che
è stato fatto correttamente per non mettere in difficoltà, sapendo
che fino a quel reddito tutti possono permettersi la badante,
soprattutto le fasce più deboli. Chi ha di più è giusto che metta
qualcosa in più per la badante, tenendo conto che, avendo previsto
l'Albo badanti, abbiamo cercato già lì di fare chiarezza, di dare
metodo con cui avere un approccio rispetto alla domanda ed offerta
che non passasse attraverso delle maglie su cui si stendeva fino
adesso un pietoso drappo. Vedo che, quando il collega Rigo dice:
"facciamogli presentare il modello unico", non lo dice a caso, ma
perché questo completa un'evidenza o una "emersione" di una certa
situazione che non era proprio lineare e l'unico modo per uscirne è
quello di avere dei documenti che provino che queste sono
regolari.
Adesso possiamo con dignità permettere a tutti quelli che ne
hanno bisogno la badante, quindi non è che questo crea un ingorgo,
nel senso che non posso più permettermi la badante, mando l'anziano
in altre strutture, non è così! Quello che è logico è fare un
aggiustamento possibile su ulteriori misure per evidenziare quello
che succede, questo sì, e lo faremo, ma non di modificare
ulteriormente, che è già un dato il più alto d'Italia è triplo
rispetto ad altre situazioni! Non è che possiamo tutte le volte
immaginare che solo perché siamo in Valle d'Aosta tutto è
necessariamente esagerato! Questo non è più possibile!
Presidente
- La parola al Consigliere Segretario
Rigo.
Rigo (PD)
- Presidente, non ho la deliberazione sotto
mano, quindi vado a memoria, ma le 700 euro a cui lei fa
riferimento, sommate alle 500 euro dell'assegno di accompagnamento,
fanno 1.200, ma sono pochi i casi che hanno 700 euro: sono coloro
che hanno un ISEE molto basso, il 70 percento ha 700 euro...
(interruzione del Presidente della Regione, fuori
microfono)
...ah, 5, 6, e 7, d'accordo. Certo, una badante mediamente
prende 1.100-1.200 euro non c'è dubbio, dico che non tutte le
famiglie possono pagare la badante attraverso il contributo della
Regione e l'assegno di accompagnamento, tutto lì. Il rischio è che
per risparmiare andiamo a spendere di più e a scaricare gli oneri
conseguenti su altri servizi.
Presidente
- Pongo in votazione l'ordine del giorno,
presentato dal gruppo ALPE, riguardante gli assegni di cura, che
recita:
Ordine del giorno
Il Consiglio regionale della Valle d'Aosta/Vallée
d'Aoste
Richiamata la legge regionale 23/2010 "Testo Unico in materia
di interventi economici di sostegno e promozione sociale.
Abrogazione di leggi regionali";
Richiamata la deliberazione della giunta n. 2089 del 2
novembre 2012 con cui si approva la rideterminazione della misura
del contributo di cui all'articolo 18 comma 2 del capo IV
(Interventi economici a favore di soggetti non autosufficienti)
della L.R. 23/2010;
Preso atto dell'incremento del 20%, rilevato per l'anno 2012,
delle domande di contributo relative all'articolo 18 (Assegni di
cura per assistenza alternativa all'istituzionalizzazione);
Considerate le gravi ricadute che tale rideterminazione
provoca nel contesto dell'assistenza agli anziani, andando a
penalizzare fortemente la scelta dell'anziano o della sua famiglia
di non ricorrere all'istituzionalizzazione;
Ritenendo indispensabile il mantenimento di una politica
regionale equa di assistenza alle persone non autosufficienti e
agli anziani, in considerazione dell'attenzione fin qui dimostrata
dalla Giunta regionale e ribadita di recente dal Presidente della
Regione;
Considerato il perdurare degli effetti della crisi economica
e finanziaria che affligge anche le famiglie valdostane;
Impegna
la Giunta regionale a sospendere l'applicazione della
rideterminazione della misura del contributo di cui all'articolo
18, comma 2, del capo IV della legge regionale n. 23/2010 e a
ricercare le soluzioni finanziarie atte al mantenimento delle
misure contributive precedentemente fissate.
F.to: Bertin - Cerise - Chatrian - Louvin - Patrizia
Morelli
Consiglieri presenti e votanti: 32
Favorevoli: 8
Contrari: 24
Il Consiglio non approva.
Presidente
- La parola al Consigliere Louvin.
Louvin (ALPE)
- Grazie Presidente.
C'è una decisione che non è stata adottata credo consapevolmente
dal Consiglio, ci sono cose che vanno avanti esternamente alla
nostra Regione attraverso le società controllate che poi diventano
progressivamente consolidate ed ineluttabili. È venuto in evidenza
nella finanziaria dello scorso anno attraverso un articolo che ha
disposto il contributo alla società Autoporto S.p.A. la
determinazione di dare vita ad un polo fieristico regionale, sede
di carattere espositivo che dovrebbe avere un costo che si aggira
sui 30.000.000 di euro. Per l'ammortamento dei mutui che verrebbero
contratti dalla società Autoporto (società controllata totale della
Regione), noi ci accolliamo un onere annuale di 1.000.000 di euro.
A noi sembra che questa prospettiva, a fronte di opere importanti
della Regione che già cominciamo ad avere seri punti interrogativi
- si parla dell'incompiuta aeroportuale, si parla delle difficoltà
di chiusura dell'operazione del centro di Saint-Martin de Corléans
per la visita archeologica del sito -, ci sono altre iniziative di
grande spessore che sono state messe in campo, aggiungere oggi una
struttura fieristica permanente che rappresenta un costo gestionale
molto alto...e confidiamo poco nella possibilità che le nostre
categorie economiche mettano mano al portafoglio per mantenerlo,
vedo male le nostre aziende diventare finanziatrici di un polo
fieristico, oltretutto non nascondiamoci che il settore fieristico
è drammaticamente in crisi. Lei, Presidente, avrà sotto gli occhi
dei
report
su questa attività, non ci sono sedi in grado di
avere un finanziamento sufficiente, c'è una guerra scatenata su
questo settore legato ad un numero molto alto di insediamenti, la
maggior parte dei quali rappresenta deficit che non sono più
sostenibili.
A questo si aggiunge il fatto che siamo una regione
obiettivamente difficile da raggiungere, nella quale i pochi eventi
di questa natura già stentano a sostenersi; ieri abbiamo parlato
con l'Assessore Pastoret della questione di
Rigenergia
, che
deve essere già accorpata ad un altro evento per vedere la luce,
questo la dice lunga sulle prospettive che può avere un polo
fieristico regionale. Abbiamo di fronte a noi uno scenario che non
fa della Valle d'Aosta un centro di eccellenza per il confronto di
proposte commerciali, oltretutto abbiamo preso qualche informazione
ulteriore sul settore, sta evolvendo il confronto commerciale
effettuato attraverso sistemi anche di videoconferenza e confronto
fieristico nel quale ci si può confrontare a distanza e abbiamo
delle concorrenze molto pesanti: la principale è a Milano con un
centro fieristico di enormi dimensioni e di grandi disponibilità.
Qui allora, secondo noi, bisogna essere un po' realisti, bisogna
saper dire come lo diciamo ai contributi...ci sono dei momenti in
cui stoppare e questo a noi sembra il momento opportuno, perché la
Giunta dia corso ad un impegno di impartire direttive alla società
Autoporto per sospendere: questo è il contenuto della proposta, non
è decisivo in proposito, ma almeno sospendere per un anno le
ulteriori attività di realizzazione del polo fieristico regionale.
Grazie.
Président
- La parole au Président de la Région,
Rollandin.
Rollandin (UV)
- Grazie Presidente.
Nella presentazione di questo ordine del giorno pensavo che il
collega Louvin abbinasse l'altro ordine del giorno, perché mi
sembrava pertinente, in quanto si dice che la struttura di Gae
Aulenti deve essere eliminata e deve essere fatto un polo
fieristico. Ero allora molto felice di capire come potevo dare la
soluzione immediata, nel senso che le perplessità erano già
scontate nel momento in cui c'era la richiesta ufficiale di
trasformare un qualcosa più piccolo in polo fieristico. Ho capito
male, mi spiegherà dopo cosa è successo nella sua testa. Vorrei
dire che del polo fieristico, come ha ricordato il collega, si è
parlato nella finanziaria 2011 dove si è spiegato perché si dava
incarico all'Autoporto, con relativo finanziamento previsto, di
approfondire le tematiche legate a questo sistema di avere un
centro fieristico, che vada nella direzione di concentrare
maggiormente una serie di opportunità che possono essere esplorate
e che da alcune parti ci erano state sollevate. Da tenere in conto
che fare un centro fieristico faceva da
pendant
con il
Comptoir
di Martigny, cioè un punto in cui si rileva che
siamo al centro di un traffico internazionale (Francia, Svizzera),
la possibilità di avere un centro commerciale come quello che sta
diventando l'Autoporto, che sta cercando di valorizzare tutte le
sue opportunità. Credo che su questo il collega Praduroux possa
dirlo meglio di me, perché è stato fino a ieri nel consiglio di
amministrazione, però penso dare la possibilità, perché oggi siamo
nella fase di progettazione e fare un progetto significa avere la
possibilità di approfondire le tematiche che possono poi far capo
ad un centro di questa natura...perché giustamente lei ha fatto
notare che, quando facciamo a
spot
alcune fiere, vedi
Rigenergia
che l'Assessore Pastoret ieri ha detto solo per
una questione logistica lo abbiamo con Maison & Loisir, perché
sono della stessa natura, però è un caso, e già per mettere in
piedi questo occorre trovare i saloni, il problema delle sale che
la collega Fontana ha sollevato per altra natura...qui il problema
si pone per vedere se uno spazio che c'è all'interno di questo
centro possa essere dedicato, con le dovute dimensioni. Lei ha
ricordato il Centro fiera di Milano, che diventerà l'
Expo
2015
, quindi sappiamo che ci sono lì delle aspettative di altro
livello, con cui non ci possiamo mettere in concorrenza, né avere
la presunzione di confrontarci come numeri, ma crediamo che ci sia
la possibilità di individuare delle nicchie di mercato, che
diventano degli appuntamenti o annuali, o biennali, e possano
movimentare una serie di persone, collegata a un'area eccezionale,
perché si trova all'uscita e all'ingresso di tutte le autostrade,
più di così non si può! È in una situazione eccezionale e
felice.
Non nascondo che, come lei ha detto, non ci possiamo illudere
che la gestione possa essere presa in mano da imprenditori locali
(finora non ci sono state offerte in tal senso), bisognerà
evidenziare quando faremo il progetto, e ad oggi la società
Autoporto sta andando avanti su una progettazione, faremo anche le
simulazioni per la gestione e a quel punto credo sia giusto avere
un riscontro, vedere quali sono le prospettive per una situazione
economica gestibile. Oggi però mi sembra che ci siano tutte le
premesse per arrivare fino in fondo a questa logica, che poi era
già nella natura del centro commerciale, perché, al di là di avere
dei supermercati e dei negozi di nicchia in quella zona, è
importante avere dei ristoranti, eccetera, cioè sta diventando un
centro che si completa, allora il centro fieristico valorizza anche
tutto quello che c'è, tutte quelle infrastrutture che altrimenti
oggi soffrono. Mi risulta che le infrastrutture alberghiere non
abbiano una capacità di riempimento tale da essere sempre al
top
, soffrono perché c'è un passaggio sull'autostrada che è
di un certo tipo, ma la presenza e l'apporto di un centro
fieristico valorizzerebbero gli investimenti già fatti e potrebbero
dare fiato a queste nuove iniziative. Questo è lo spirito per cui
dire oggi di sospendere ci sembrerebbe un aspetto poco ragionevole,
credo sia giusto fare poi un approfondimento quando avremo i dati,
un progetto e, se i risultati di questo sono già prima della fine
legislatura, possiamo portarli in commissione per fare una
valutazione assieme sulle prospettive che si andranno ad avere
nell'ambito del previsto centro fieristico.
Presidente
- La parola al Consigliere Donzel.
Donzel (PD)
- Grazie Presidente.
È chiaro che, se decontestualizziamo gli ordini del giorno dal
dibattito complessivo sul bilancio, alle volte le ragioni portate a
sostegno della questione del polo fieristico sembrano addirittura
interessanti. Ci mancherebbe che non ci fossero anche delle ragioni
a sostegno, allora sarebbe proprio assurdo, però
ricontestualizzando, come hanno fatto i colleghi di ALPE, l'ordine
del giorno all'interno del dibattito che abbiamo avuto, quello che
emerge è che c'è una discussione in cui noi andiamo a lottare su
200.000 euro di tagli per il volontariato, lottiamo per qualche
soldo in più alle badanti, lottiamo per difendere lo stato sociale
che magari altri ritengono un carrozzone, sono opinioni legittime,
ma che noi abbiamo detto non essere un carrozzone, essere un motore
di sviluppo, quindi ci è stato detto: "ma voi dell'opposizione
dov'è che avete le idee, qual è la vostra proposta
alternativa?".
Qualche idea allora la mettiamo in campo, ad esempio i 200.000
euro per il volontariato vengono fuori dal non fare la
progettazione del polo fieristico, perché non è che la
progettazione ce la regalano! Sappiamo che sono iter costosi che
vanno a finire ai soliti che sono abituati a fare progetti, che poi
non vanno da nessuna parte. Nel merito vorrei dire che ci vorrebbe
su questo tema davvero un confronto in commissione, questa cosa
comunque l'accolgo da parte del Presidente, perché vorrei capire,
laddove ho visto dei poli fieristici a Rimini, Milano, Roma, c'è
tutta una serie di infrastrutture interne, ferrovie, trasporti,
eccetera, non solo l'autostrada, che funzionano in un certo modo
per consentire di raggiungerli, c'è una sinergia intorno che si
muove. Allora qui si parla di ristorazione, lo sanno i ristoratori
della Valle d'Aosta, che già lottano per tenere aperto il loro
ristorantino, che andremo a collocare lì nuove ristorazioni? È una
cosa concertata quella che abbiamo in mente rispetto al fatto che
apriamo un centro fieristico lì e sappiamo che i centri fieristici
grandi non è che hanno sempre fiere, hanno congressi ed attività,
ma non è che questa cosa mi diventa in contrasto con il Centro
congressi che stiamo lanciando a Saint-Vincent dove stiamo
spendendo soldi? A Saint-Vincent abbiamo costruito altre sale per
fare congressi e attività comunali, che ho appena detto l'altra
volta sono abbandonate e deserte; allora noi facciamo tanti piccoli
interventi, un giorno facciamo contento il Comune di Saint-Vincent,
perché è un po' arrabbiato che abbiamo dato a Châtillon la
Juventus, il giorno dopo si dice:
"però a Pont-Saint-Martin
bisognerà fare una capanna anche lì..."
, allora deve esserci
una strategia. Ci sembra che sulle grandi opere ci siano tanti
titoli messi in campo, a partire dal titolone dell'università, cui
non corrisponde tutta una serie di azioni che vanno a giustificare
la grande opera.
Su questo punto quindi siamo del parere che questa cosa debba
essere rimessa in discussione con un dibattito in commissione, ma
che per intanto si dica: "fermiamo questa progettazione", non
lanciamoci troppo avanti, guardiamo di capire quanto grande è.
Lei dice che anche il PD, tramite la collega Fontana, sostiene
che bisogna avere delle strutture...sì, abbiamo parlato di luoghi
tipo sale da ballo, ritrovi, eccetera, ma queste cose sono molto in
contrasto con l'idea di un polo fieristico, perché sono più
piccole, sono cose che devono avere la possibilità di essere
utilizzate di frequente e non che se poi il polo fieristico
funziona, di nuovo li spediamo tutti via quelli che hanno bisogno
di una struttura più piccola!
Non facciamo quindi di tutta un'erba un fascio, vediamo di fare
una riflessione seria in commissione non partendo a priori con
l'idea che io so già com'è questo polo fieristico. Io non so com'è,
ma voglio capire meglio come si mette in sinergia con le altre cose
che vogliamo fare su questo territorio, perché due manifestazioni
all'anno non lo riempiono un polo fieristico e, se facciamo un
casermone dell'università, qualche convegno lo faremo pure là e non
potremo farlo di qua; allora quante caserme facciamo, quanti
aeroporti abbandonati creiamo in Valle d'Aosta? Questo è il punto.
Fermiamo le grandi opere su cui non siamo perfettamente convinti
dell'utilità strategica in relazione a quello che c'è intorno:
questo è il meccanismo.
Président
- La parole au Conseiller Lattanzi.
Lattanzi (PdL)
- Grazie Presidente.
"Fermiamo le grandi opere perché non abbiamo chiaro qual è il
disegno strategico che c'è alla base di queste scelte", forse non
ce lo avete voi, portate pazienza, noi ce lo abbiamo chiarissimo!
Noi abbiamo chiarissimo, perché ce lo avete detto per anni e anni
che investire nella formazione dei nostri ragazzi è un investimento
obbligatorio per la crescita culturale dei nostri ragazzi e per
affrontare le sfide del futuro. Bene, se non investiamo nella
Testafochi, su cosa dovremmo investire? Sulle chiacchiere? La
proposta straordinaria che avete fatto questa mattina...manca
ancora che ci proponete con una risoluzione di riattivare la Verrès
e stampare euro, così siamo autonomi per dare contributi a
chiunque! Eliminiamo la progettazione del polo fieristico di
250.000 euro, li spostiamo al volontariato, così facciamo
volontariato a tutti, diamo soldi a tutti, facciamo assistenza a
tutti...allora andiamo a stampare a Verrès! Perché non fate questa
proposta: "stampiamo gli euro e diventiamo Regione autonoma a
Verrès", è l'unica proposta che non avete ancora fatto!
Portate pazienza, ma se noi togliamo 250.000 dalla progettazione
del polo fieristico e non facciamo investimenti per avere la
visione, la speranza di avere un'operazione strategica di economia
reale, di crescita reale, di attrazione di economia reale, noi con
cosa faremo l'assistenza agli anziani, alle borse di studio, ai
bambini malati, all'ospedale, ai servizi sociali, alle cooperativa,
al volontariato come avete proposto stamani? Se non creiamo
economia reale che ci fa introitare gli euro, dove li prendiamo gli
euro per fare l'assistenza sociale e tutte le cose meravigliose che
stamani avete proposto?
Peccato che la prima proposta...Raimondo, ti devo riconoscere
l'onestà intellettuale, sei stato il primo stamani, che dopo aver
detto: "non togliamo 250.000 al volontariato", e poi potremmo
aprire un capitolo sul volontariato, perché ci sono dei volontari
che prendono 1.200 euro al mese, e prendiamoli dagli
investimenti...e poi fra cinque anni stampiamo euro, è l'unica
proposta che non avete ancora fatto. Siamo assolutamente convinti
che, in un momento come questo di crisi, sia determinante ridurre i
costi, risparmiare, razionalizzare, rendere efficace la macchina,
magari fare anche qualche sacrificio, peraltro limitato come quello
di ridurre del 10 percento i contributi, così vuol dire che se uno
prima ne prendeva 3.000 euro, ne prenderà 2.700 e non morirà di
fame! Con quei soldi però mantenere gli investimenti, gli impegni
che creano prodotto interno lordo, cioè valore, e creano ricchezza
per poter avere le risorse per aiutare i più deboli, quelli veri
aggiungo, i più deboli veri, perché qui ho sentito tante cose
interessantissime sotto l'aspetto della filosofia, che è sempre la
stessa: non togliamo niente a nessuno e adesso come prima proposta
che fate: "togliamo dagli investimenti". Fantastico!
Président
- La parole au Conseiller Praduroux.
Praduroux (UV)
- Grazie Presidente.
Due parole in aggiunta a quanto è stato detto finora, nel senso
che il Presidente ha spiegato molto bene le ragioni del polo
fieristico. Polo che peraltro, dopo averne parlato diverse volte in
passato, non è mai stato realizzato lì. Intanto per la
realizzazione del polo fieristico, l'autoporto dispone già del
terreno di sua proprietà e non c'è da fare espropri, eccetera, è
una zona che si sta rivitalizzando, è stata messa la possibilità di
far acquistare il metano, il GPL, è stato creato un asilo-nido per
la zona, quindi ci sono una serie di servizi che stanno andando in
quella zona. È una zona di facile accesso perché è vicina
all'autostrada, quindi per qualsiasi attività, prendiamo il polo
fieristico di Milano è situato vicino all'autostrada, ci sono tanti
parcheggi e se ne possono creare ancora fino a 5-600 parcheggi
anche non a pagamento. Attualmente c'è la navetta che ogni mezz'ora
parte dalla stazione di Aosta a Saint-Christophe, per cui la zona è
ben collegata anche con la città di Aosta ed è un
atout
importante per fare sì che un domani questo centro fieristico sia
accessibile con la ferrovia. Per dire che ci sono le prospettive
per avere questo polo fieristico, che noi chiamiamo polo
fieristico, ma che può anche essere utilizzato per concerti di una
certa entità, perché oggi una sala capiente non esiste ad Aosta,
c'è solo il Teatro Giacosa. Le ragioni sono molteplici per fare
questo polo fieristico e poi non dobbiamo pensare a chissà quali
dimensioni: è un polo fieristico di circa 6.000 metri quadrati,
quindi non di grosse dimensioni. È una cosa che può creare in
futuro nuovi posti di lavoro per quelli che gestiranno il polo e
andrà a rivitalizzare l'area che poco per volta sta avendo delle
risposte importanti. Grazie.
Presidente
- La parola al Consigliere Louvin.
Louvin (ALPE)
- Temevo di avere delle idee un po'
approssimative sulla questione, ma vedo che nel campo della
maggioranza la confusione è sovrana! Sentiamo delle prospettive
diverse molto interessanti, ma che si riconducono ad un'idea di
fondo: "abbiamo lì un terreno, non sappiamo cosa fare...dobbiamo
creare economia, voi state qui a fare ragionamenti teorici,
filosofia, no, bisogna mettere in moto l'economia reale". E come
farlo? Ancora con la stessa identica medicina: pubblico, pubblico,
pubblico! Caro Lattanzi, lei che è paladino dell'economia viva,
dovrebbe sapere che queste strutture, affinché vivano e siano
gestite seriamente, devono essere tirate su con l'impegno e la
responsabilità dei privati, qui non c'è un soldo dei privati!
Qui c'è di nuovo la vecchia politica che il comico Gene Gnocchi
ha riassunto nel termine
Bandidos: vivere e morire al di sopra
dei propri mezzi
, è così che ha titolato il suo libro. Qui
stiamo vivendo al di sopra dei nostri mezzi, ma, siccome stiamo
arrivando al
redde rationem
di fronte alla comunità
valdostana, perché la frenata di 240.000 di euro sul nostro
bilancio regionale la stanno sentendo tutti, ormai questi
ragionamenti non tengono più. Noi allora molto pacatamente abbiamo
detto: un attimo di tranquillità e ragioniamo su un'operazione di
questo genere da 30.000.000 di euro da 6.000 metri quadri, da
personale, come dice il collega Praduroux, che deve essere pagato a
fine mese e che non sappiamo che tipo di fiere farà.
Ho preso l'impegno di andarmi a leggere lo studio di fattibilità
che è stato fatto, l'ho richiesto alla Presidenza della Regione,
perché dobbiamo sapere di cosa parliamo, ma è di una debolezza
drammatica quello che dicono le categorie:
"sì"
,
"forse"
,
"può essere interessante, qualche opportunità ci
viene..."
, ma siamo allo stesso ragionamento per cui bisognava
aprire un corso di filosofia avendo sentito il casinò che aveva
bisogno di un profilo professionale di fisionomista, perché così è
successo in questa regione e lei lo sa bene, Presidente! Qui
prendiamo delle opportunità e ci creiamo sopra degli scatoloni a
volte; allora facciamo molta attenzione. Noi siamo a dire che non è
più tempo di queste operazioni, non è tempo di fare scivoloni di
tale genere, perché si mette in moto una progettazione, poi c'è il
progetto, poi la responsabilità dell'Amministrazione per la società
che le abbiamo fatto fare, e poi ci ritroviamo con altri 6.000
metri quadri in aggiunta ad un aeroporto vuoto, di cui parleremo
fra poco!
Siamo allora a dire pubblicamente che queste sono operazioni
sballate, poi ci possono essere dei dubbi, ma, se ci sono dei
dubbi, almeno fermate la macchina e ragioniamo attentamente, perché
non è così che si fa l'economia reale! Qui c'è un'area mista,
asili-nido, INVA, ci sono uffici e cose varie, non è un'area che ha
una vocazione economica di un certo genere. In questa regione
abbiamo necessità non di poli fieristici, ma di altre strutture di
carattere prioritario. Non ci sono manifestazioni, siamo andati al
Comptoir
di Martigny, sappiamo le difficoltà gestionali
enormi che incontra e questa struttura fa riferimento a tutta
l'area della Svizzera romanda, è un'area di riferimento per loro,
ma noi per chi siamo area di riferimento? Neanche per il Canavese!
Non c'è nessuno che ci viene in queste sante fiere, perché non
hanno spessore sufficiente! Bisogna iniettarci centinaia di
migliaia di euro ogni volta per fare degli eventi che abbiano un
po' di richiamo e che possano portare economia! Questo è il grido
di allarme che lanciamo, non è una chiacchiera accademica: è un
problema serissimo e dobbiamo averlo chiaro per poter prendere
delle decisioni responsabili. Sennò è vero, sarà poco adesso, sono
250.000 euro, poi sarà 1.000.000, ce lo paghiamo un po' alla volta,
ma ce lo paghiamo triplicando, o quadruplicando ogni anno i costi
di gestione, perché saranno dei macchinoni che non potremo
permetterci!
Questo è il pensiero del nostro gruppo e ci fa piacere che
almeno i colleghi del Partito Democratico abbiano sentito la
necessità di intervenire e di dare un momento di rallentamento ad
un'operazione che crediamo possa essere sbagliata. Abbiamo avuto
già altri pentimenti per operazioni grandi che sono state messe in
moto nel tempo; qui siamo in una condizione di poter vedere bene
chiaro il nostro futuro e noi almeno lo vediamo così, può darsi che
altri abbiano una visione diversa, ma vi chiediamo di essere molto
attenti su questo.
Presidente
- La parola al Presidente della Regione,
Rollandin.
Rollandin (UV)
- La proposta ha i limiti che abbiamo già
descritto. Noi sicuramente non abbiamo la competenza sui poli
fieristici o quelli che erano...ricordo che la Regione aveva già
cercato di avere un polo espositivo: il Palagagliardi di vecchia
memoria, è ancora lì, non è ancora finita la vicenda. Era stato
visto a suo tempo, e credo che lei ne fosse convinto, come un punto
di riferimento espositivo, era lì, è lì scritto.
Ora che ci siano difficoltà per i centri fieristici, sicuramente
è vero. Noi stiamo parlando di creare le premesse affinché si
completi un quadro e le ragioni per cui abbiamo cercato di valutare
passando attraverso una fase progettuale collegata con una fase
gestionale è che vogliamo che ci sia, nel momento in cui si parte,
anche chi lo gestisce, che mi sembra un punto importante. In
effetti, nel momento in cui uno ha l'idea di gestione, sa anche
come dare dei consigli a livello di coordinamento e progettazione,
quindi questo credo sia importante.
Per il resto riteniamo che oggi non c'è nulla...è perché non c'è
la
location
, non c'è la sede, cioè dire che non c'è oggi
nulla...è perché non è possibile oggi fare qualcosa. Ci sono cioè
due mostre, ma perché non c'è la possibilità di farne di più,
perché, se faccio la mostra, tutte le volte ho le spese fisse per
rimettere in piedi tutti i capannoni, tant'è che l'unica sinergia
che si è cercato di fare è fra
Rigenergia
e Maison &
Loisir, perché utilizzano negli stessi spazi la stessa struttura. È
evidente che si possono approfondire altre possibilità. Riteniamo
che questa scelta sia importante e mi auguro che a questo punto
anche sul pubblico...voglio adesso capire quale sarà l'impostazione
dell'altra mozione sul discorso di trasformare la struttura a firma
di Gae Aulenti in polo fieristico, perché nella vostra mozione si
dice:
"entro 90 giorni circa la possibile riconversione del
fabbricato"
. Per fare una valutazione del possibile fabbricato,
ci vuole una progettazione o no? E quindi lì si spendono dei soldi
per valutare cosa potrebbe diventare una struttura quasi completata
in un polo fieristico. Lei ha appena detto che non bisogna fare
progettazioni, altrimenti queste spese...
(interruzione del Consigliere Louvin, fuori
microfono)
...facciamo la progettazione però...qui invece è giustificato,
mi sembra che ci sia un po' di confusione nell'esporre i criteri.
Nella maggioranza la linea su questo è molto chiara: non è ancora
chiaro - ma per nessuno - quale potrebbe essere nell'insieme
l'organizzazione, perché è in divenire.
Presidente
- Pongo in votazione l'ordine del giorno,
presentato dal gruppo ALPE, riguardante il polo fieristico, che
recita:
Ordine del giorno
Il Consiglio regionale della Valle d'Aosta/Vallée
d'Aoste
Richiamato l'articolo 53 della legge regionale 30/2011
recante "Contributo alla società Autoporto S.p.A. per il concorso
nell'ammortamento di mutui per la realizzazione di interventi di
investimento di interesse regionale";
Considerata la gravità della crisi economica in atto e le
prospettive alquanto incerte del settore fieristico;
Ricordato come lo stesso principale evento fieristico di cui
si prospettava l'insediamento nel polo suddetto faccia attualmente
oggetto di significative riduzioni di finanziamento ed appaia poco
probabile la sostenibilità finanziaria dell'opera attraverso il
concorso di soggetti privati;
Impegna
la Giunta regionale a disporre per quanto di competenza e a
impartire direttive alla società Autoporto S.p.A. per la
sospensione, nel corso del 2013, di qualsiasi ulteriore attività
per la realizzazione del polo fieristico regionale.
F.to: Bertin - Cerise - Chatrian - Louvin - Patrizia
Morelli
Consiglieri presenti e votanti: 34
Favorevoli: 8
Contrari: 26
Il Consiglio non approva.
Presidente
- La parola al Consigliere Louvin.
Louvin (ALPE)
- Visto che il Presidente della Regione ha
manifestato tanto interesse per l'altro ordine del giorno, non
posso sottrarmi al piacere di venire incontro ai suoi
desiderata
. Lei sa che c'è una corrente di simpatia
particolare che fluisce fra di noi, quindi dobbiamo alimentarla,
anche se abbiamo posizioni non coincidenti, non deve mai mancare un
minimo di rispetto, altrimenti si rischia di scendere su livelli
non accettabili. Lei vede qualche contraddizione in una proposta
che abbiamo volutamente e anche provocatoriamente introdotto in
relazione alla necessità di stoppare la realizzazione del polo
fieristico, di non lasciare andare in abbandono e credo sia sotto
gli occhi di tutti come si sta sviluppando la realizzazione della
nuova aerostazione. Ne abbiamo già parlato, ne parlano i giornali,
ne parla la televisione: si vede un fabbricato a firma autorevole
di uno dei più grandi architetti italiani recentemente scomparso,
che è stata Gae Aulenti, e vedere un edificio di questa portata
destinato ad un traffico aereo che non sappiamo se e quando si
svilupperà... Noi abbiamo già manifestato da tempo la nostra
fortissima perplessità sui costi complessivi che si dovranno
affrontare per la gestione di un aeroporto commerciale in Valle
d'Aosta. A noi sembra che ci siano tutte le premesse perché prima o
poi intervenga anche l'Autorità competente in sede di controllo per
limitare il numero delle sedi di questo genere, già è stato messo
in quarantena l'aeroporto della Regione dall'ENAC in termini di
componente di una rete aeroportuale nazionale. Siamo con le
difficoltà conosciute, il suo collega Marguerettaz è stato
bravissimo nel far proliferare dei contenziosi in sede giudiziaria
con la società Air Vallée e ci troviamo impelagati in una
situazione molto difficile.
A noi pare che per il traffico aereo che si potrà avere nei
prossimi anni la microstruttura che era già esistente,
eventualmente leggermente rinforzata, possa essere più che
sufficiente e che la nuova aerostazione sia in realtà destinata ad
essere un grosso
flop
edilizio. Quella allora che abbiamo
enunciato è una semplice
exit strategy
, cioè un modo per
venire fuori da questa situazione che faccia sì che tale edificio
non rimanga a perenne testimonianza di un'operazione
sovradimensionata - non dico di più, perché tutto può avere
un'utilità - e anche il suo tratto di penna, Presidente, che ha
ridotto la dimensione di un'opera progettata da Gae Aulenti non è
sufficiente a ricondurla in un alveo di sostenibilità economica.
Abbiamo già affrontato le questioni dei vigili del fuoco, degli
spazi che sono destinati, il numero di persone che ci dovrà
lavorare e crediamo che anche il contratto di esercizio ne
risentirà pesantemente. Siccome siamo di nuovo in una fase di
riduzione, crediamo in una Regione dove l'economia è autentica, è
sobria e dimensionata in modo adeguato alle nostre possibilità e
questo edificio di parecchie migliaia di metri quadri (circa
4.000), siamo nell'ordine di 10.000 metri quadri complessivi che si
vogliono realizzare in quell'area fra il polo fieristico e
l'aeroporto, ci sembra un sovradimensionamento. Senza voler fare
delle polemiche, se vuole con una punta di ironia, le diciamo:
fermiamo questa operazione aeroportuale sovradimensionata,
imbocchiamo la via di un utilizzo alternativo di tali
strutture.
Perché su questo provocatoriamente le ho detto: non costruiamo
il polo fieristico mettendo 30.000 euro per questo nuovo edificio,
abbiamo degli spazi consistenti, se si tratta di fare operazioni
del calibro di
Rigenergia
, di queste piccole fiere che
vengono realizzate, un dimensionamento di questo genere è più che
sufficiente, utilizziamo questo fabbricato e, prima che venga
ultimato, se ne immagini una riconversione. So che c'è un
contenzioso in atto, ci ha detto che sono fermi i lavori, non tutto
è colpa sempre delle amministrazioni, ma abbiamo di fronte a noi
dei periodi in cui non ci sarà la possibilità di sostenere tutto.
La nostra visione del futuro è un piccolo aeroporto ad Aosta che
abbia nel volo alpino un filone economicamente interessante, lei
parlava prima delle strutture alberghiere di prossimità: ecco
queste vivevano con il volo alpino. Il volo alpino portava in Valle
d'Aosta centinaia di persone e famiglie anche abbienti, che
venivano a fare del volo a vela, per il quale abbiamo una vocazione
interessantissima che deve essere ripresa per dare fiato a quella
parte di piccola, ma sana economia.
Riportiamo quindi il futuro di quest'area complessiva nei binari
di ragionevolezza e sostenibilità che possono essere consoni alla
nostra dimensione comunitaria. Questa è la nostra visione, non c'è
bisogno di salire troppo sopra le righe per dirci se c'è
condivisione o no, per noi è fondamentale in un momento come
l'attuale di ripensamento della nostra economia puntare al serio,
al qualificato e non al dimensionamento esasperato delle strutture
che poi ci troveremo a gestire in anni di recessione. Lei stesso ha
ricordato che non sappiamo quando finirà questa crisi, che è ormai
strutturale, abbiamo davanti un certo numero di anni in cui
stringere i denti, ma in ogni caso l'economia uscirà diversa. Per
noi questa via di uscita è da cercare prima, questo ripensamento è
da imboccare subito. Grazie.
Si dà atto che dalle ore 11,02 assume la presidenza il
Vicepresidente André Lanièce.
Presidente
- La parola al Consigliere Donzel.
Donzel (PD)
- Grazie Presidente.
Intanto per dire che sulla questione che è messa in premessa di
questo ordine del giorno ci ritroviamo, fra l'altro, il passaggio
dove si fa riferimento all'opera già ridotta rispetto alle
dimensioni originariamente previste mi consente di ricordare che fu
una delle prime cose che portammo come proposta concreta in questo
Consiglio, è stata una delle pochissime cose che la Giunta ha
ascoltato, ma eravamo all'inizio legislatura, c'era ancora una
certa volontà di dialogo universale. Questa cosa fu accolta, ci
congratulammo perché venne ridotta parte di tale opera, che
comunque, visto nel medio periodo lo sviluppo dell'aeroporto,
rimane sovradimensionata. Cos'è una stazione aeroportuale? È un
luogo dove arrivano i passeggeri e vi si trovano dei bar, dei
ristoranti, dei negozi; allora penso che con la stazione
aeroportuale si aumenterà ancora il rapporto numero di bar rispetto
al numero degli abitanti, quindi o arrivano milioni di passeggeri,
altrimenti la Valle d'Aosta avrà un rapporto abitanti e numero di
esercizi che vendono caffè che arriva ad una dimensione
incredibile. Nel nostro territorio ci sarà quell'altra piccola
concorrenza interna...come dico, in un'area come quella avremo il
polo fieristico da una parte, dall'altra la stazione e ci mettiamo
di nuovo bar, ristorazione, e siamo sempre noi questi che siamo
qui.
Sicuramente quindi c'è una condivisione di questo passaggio,
come sicuramente dobbiamo immaginare la gestione di tale stazione,
perché una cosa è se è una stazione aeroportuale che svolge
prevalentemente una funzione di aeroporto alpino per il volo
amatoriale, altra cosa se vuole tentare di essere una stazione di
collegamento. Francamente in questi quattro anni non ne siamo
venuti a capo con l'Assessore Marguerettaz - non entro nella
polemica dei trasporti -, non abbiamo capito: grandi voli
charter
, eccetera, poi non più voli
charter
e poi
neanche più il volo Aosta-Roma, non si capisce cosa succede. Ho la
sensazione che sia un bruttissimo biglietto da visita una grande
aerostazione, dove si arriva un po' come si arrivava nelle grandi
aerostazioni dei Paesi dell'est, cioè uno vedeva una struttura
immensa e un deserto dove non incontrava nessuno, solo guardie.
Questa è la preoccupazione, andiamo a creare una cosa gigantesca un
po' come la grande via di accesso che Ceausescu aveva costruito a
Bucarest per arrivare al suo palazzo, che voleva copiare gli
Champs-Elisées
, un'immensa via dove dovevano essere messi
dei negozi che venivano allestiti solo quando c'era una visita
ufficiale, mentre durante tutto l'anno questi negozi erano deserti.
Non vorrei che questa mania delle grandi opere, che sa di quei
luoghi dove tutto è pubblico e centralizzato, andasse in quella
direzione.
Fatta questa premessa, ci sembra troppo provocatorio l'impegno
dell'ordine del giorno, entriamo di nuovo in quella logica che si
rimette continuamente in discussione; sicuramente l'idea
rappresentata di aprire una discussione sull'effettivo
funzionamento di questo aeroporto, doveva essere fatto un grande
Consiglio aperto a discutere di trasporti, eccetera, arriverà nella
prossima legislatura perché ne abbiamo anche discusso in
commissione, ma si finisce per parlare appena di un pezzettino,
perché, siccome i problemi riguardano tutti i trasporti, figurati
arrivare a discutere del caos che si è venuto a creare! Da parte
nostra condivisione sulla prima parte, ma una riserva sull'impegno
troppo provocatorio e quindi un'astensione, ma che va a dire che su
quella aerostazione non basta averla ridimensionata, bisogna
decidere cosa ci facciamo dentro: questo bisogna farlo.
Presidente
- La parola al Consigliere Caveri.
Caveri (UV)
- Intanto un pensiero per Gae Aulenti, che è
una dei pochi architetti di grandissimo grido internazionale che,
per una scelta precisa di un progetto integrato alla costruzione
dell'aerostazione, è apparsa nel "cielo della Valle d'Aosta". Credo
che pochi sappiano che Gae Aulenti questa volta non aveva
partecipato solo come nome, ma con molta umiltà anche in incontri
nei quali si è dimostrata una persona molto ragionevole dicendo:
"come architetto, lavoro per i committenti, se i committenti
chiedono un ridimensionamento dell'opera lo faccio volentieri"
.
Gae Aulenti aveva visitato quella zona molto degradata
dell'ingresso di Aosta e aveva scelto un tratto che una volta
concluso...spiace che in questo momento per tutte le vicende di
AVDA il cantiere sia fermo, ma il tratto architettonico che
proporrà è molto interessante perché dovrà ricordare le mura
romane: questo era il suo pensiero, di una persona che amava molto
la Valle d'Aosta essendo appassionata di sci alpinismo e nei suoi
anni giovanili aveva frequentato tutte le nostre montagne.
Credo pertanto che mischiare Gae Aulenti con le opere folli di
Ceausescu...la quale come pensiero politico è stata sempre
abbastanza distante dal pensiero politico del gruppo a cui
appartengo, forse più vicina ad altre sensibilità...chi ha visitato
il Palazzo presidenziale di Ceausescu sa che quello è stato
realizzato da architetti mediocrissimi, terrificanti e mi spiace
che questa storia dell'aeroporto sia oggetto di polemiche che
talvolta scadono nel ridicolo. Il termine "riconversione" è un
termine interessante, perché viene da conversione e "conversione"
vuol dire trasformazione, cambiamento di stato o anche cambiamento
di idee. Allora, visto che ho avuto la fortuna di occuparmi
dell'aeroporto in tutti gli anni della mia attività politica - sono
in politica dal 1987 -, posso testimoniare che attorno a questa
struttura ci siete stati tutti come forze politiche; poi qualcuno
dirà: "la mia forza politica di oggi non è quella del passato", sì
però basta guardare gli esponenti politici per vedere che c'è una
continuità.
L'aeroporto non è stata l'invenzione di un pazzo che un mattino
si è svegliato: è stata la valutazione che gli aeroporti di terzo
livello ci sono in tutta Europa; se girate l'Europa, ci sono
piccoli scali come Aosta che sono degni e funzionanti e tutta una
filosofia, che sembra essere la vostra, che è quella del
funzionamento dei grandi aeroporti come la Malpensa, Zurigo o
Monaco di Baviera, oggi ragionano nella logica di connessione con
aeroporti più piccoli di terzo livello: questa è la filosofia del
trasporto aereo odierno. Aosta non deve avere un aeroporto? Chi lo
dice oggi, non lo diceva ieri, basta andare a vedere i documenti
del passato: quelli votati qui negli anni 1990, i
masterplan
che si sono succeduti nel tempo che hanno ritenuto che Aosta può
avere un dignitoso aeroporto di terzo livello, nessuna follia.
Questo è stato oggetto di approfondimenti attraverso degli APQ
(Accordi di Programma Quadro) con Ministri della vostra parte
politica, caro Donzel, che hanno analizzato questo progetto, e con
"vostra" intendo persone che sono ancora sulla scena oggi, ricordo
di averne parlato anche con il Ministro Bersani, che è oggi uno dei
magnifici cinque e devo dire che la stessa cosa è stata fatta con
Ministri dell'altro schieramento politico. L'APQ che
caratteristiche ha? L'APQ è qualcosa di serio che mobilita fondi
pubblici ed è sottoposto a controlli occhiuti da parte delle
autorità del volo come ENAV, è cioè analizzato fino all'ultimo
millimetro e, quando ho visto che il Ministro Passera ultimamente
ha confermato la bontà dell'aeroporto di Aosta in una logica
occhiuta di
spending review
, vuol dire che così matti non
siamo!
Si dice: "opera faraonica"...Caveri verrà seppellito
nell'aerostazione, poi ogni tanto mi verrete a vedere come si
faceva con Ramsete II steso sì, o forse come si faceva con Lenin,
allora è del tutto evidente che il grande dei costi ha riguardato
un allungamento della pista, e io c'ero nel 2000 quando la ferrovia
era saltata, quando l'autostrada era saltata, quando i trafori
erano chiusi e l'unico luogo che ci collegava con l'esterno era
l'aeroporto. Ricordo i membri nazionali della Protezione civile che
dicevano: "apprezzatelo questo aeroporto, perché è l'unico posto di
salvaguardia per l'arrivo degli aerei e la partenza degli
elicotteri, ma con una pista corta così non atterra nessuno, dovete
farla di 1.499 metri!". Oggi, per grazia di Dio - e ne sono
fierissimo -, la pista è lunga 1.499 metri.
Ci hanno poi detto una seconda cosa:
"per far volare gli
aerei di notte, dovete mettere la radioassistenza, altrimenti
vivete nel Medioevo, non potete pensare che gli aerei possono
atterrare quando tramonta il sole"
, e lo abbiamo fatto. Non è
che adesso se uno sta male a Cogne, va a prenderlo l'elicottero e
torna indietro, lo fa perché c'è il buon Dio che lo guarda
dall'alto, ma lo fa perché c'è la radioassistenza che ha questo
filo invisibile che consente all'elicottero di atterrare!
L'aerostazione è uno degli obblighi che derivano dalle norme
internazionali, ma avete idea di che
charterino
avevamo?
Pure abusivo, AVDA è stata condannata, cioè partivamo con questo
charterino
che sembravamo dei morti di fame arrivando i
turisti, perché sono convinto che le valutazioni sulla possibilità
di avere un certo numero di
charter
...lo dico rivolto a chi
si è occupato di turismo, la possibilità di questa linea aerea con
Roma nell'ambito di un lavoro - ricorderà Rollandin nelle sue vesti
di Senatore - quando si è fatto uno sforzo per far capire l'aspetto
territoriale particolare di questo aeroporto, che assomiglia agli
aeroporti piccoli che ci sono sulle isole o cose del genere...
Allora nel ricordo di Gae Aulenti fatemi dire che oggi immaginare
che le grandi opere devono essere sempre infilate in un grande
calderone...adesso grandi opere, tutto brutto, allora un minimo di
logica nelle cose! Soprattutto capisco che San Paolo ha avuto la
conversione sulla via di Damasco, ma un minimo di memoria storica
delle cose che ciascuno ha fatto, ma porco cane! Ma io me le
ricordo le approvazioni dei
masterplan
all'unanimità in
questo Consiglio, al limite con qualche critica da parte dei Verdi,
che lo facevano solo per questioni ideologiche, li abbiamo seguiti
i loro percorsi politici, abbiamo sempre detto che sono come le
angurie: rossi dentro e verdi fuori, ma basta andare a vedere gli
articoli di Nuova Sinistra che venivano scritti nei confronti di
quelli che oggi sono i loro alleati, quando non erano i loro
alleati in un altro schieramento politico! Erano le famose stelle
di cui parlavo ieri e Leo mi ha detto che il cielo è mobile, sì ma
il carro è sempre lì, invece qui vedo dei carri che si spostano
talvolta anche a seconda dei vincitori, anche se sono solo delle
stelle!
Ricordatevi che un piccolo aeroporto efficiente in cui convivano
gli elicotteri, il volo a vela, il volo amatoriale e conviva un
piccolo aeroporto commerciale ci sta, perché i grandi aeroporti
sono in crisi e il terzo livello è il grande futuro degli aerei in
Europa.
Presidente
- La parola alla Consigliera Carmela
Fontana.
Fontana (PD)
- Non volevo intervenire perché mi sembrava
che la discussione si fosse chiarita, però devo chiarire diverse
cose. Intanto è vero che in passato noi eravamo per costruire
l'aeroporto, nessuno si sta rimangiando questo. Personalmente penso
che in quest'aula mi conoscono tutti che sono sei anni che lotto
per far ripartire tale aeroporto, non sto dicendo che l'aeroporto
non serve, anzi ne sono orgogliosa e mi sarebbe piaciuto vederlo
partire con dei collegamenti per tutta Italia. Quello che stiamo
lottando con voi della maggioranza...è che abbiamo speso tantissime
risorse, le abbiamo condivise, eravamo preoccupati che fosse
sovradimensionato, è stato accolto questo, si è lavorato, però
abbiamo finito e adesso chiediamo di farlo ripartire. Questa è la
nostra preoccupazione: abbiamo fatto una struttura ed è ferma!
Prima avevamo quasi 11.000 utenze, adesso abbiamo fatto tanti
investimenti con tutte le problematiche che ci ha spiegato
l'Assessore, ma noi dobbiamo far qualcosa per far ripartire questo
aeroporto. Ieri nella mia relazione non ho detto: buttiamo a mare
tutto, ho detto: cerchiamo di finire le opere che sono in atto; per
il futuro facciamo attenzione perché abbiamo problemi di risorse.
Non diciamo: avete fatto male, perché in politica si sa che si
lavora tutti e la responsabilità è di tutti, ma oggi nei confronti
dei cittadini abbiamo una grossa responsabilità. Sono soldi
pubblici, dobbiamo fare il possibile per far funzionare le
strutture: è questo il grido di allarme, è questo che vogliono i
cittadini! Sono convinta perché sono sei anni che lotto per far
ripartire l'aeroporto. Grazie.
Presidente
- La parola al Consigliere Louvin.
Louvin (ALPE)
- Abbiamo suscitato un piccolo vespaio e mi
spiace che una di queste vespe abbia
piqué
notre
confrère
Caveri. Non era sicuramente quella l'intenzione, se
poi dobbiamo ripercorrere delle vicende, lo possiamo fare, ci diamo
appuntamento magari ad un'altra seduta perché abbiamo da approvare
un bilancio e non è cosa secondaria in questa giornata; però, per
riportarci al tema, noi non crediamo che sia destino della Valle e
da questa sostenibile avere tale aeroporto di terzo livello.
Crediamo che siano state fatte in buona fede e in utilità le
operazioni che lei ricordava, l'allungamento della pista e la
radioassistenza non sono materia di discussione a quanto io so, può
esserlo sotto il profilo tecnico o sotto il profilo di come sono
state realizzate, chi le ha fatte o in quanto tempo, ma sulla loro
necessità non penso ci siano sovrani dubbi: i dubbi riguardano una
vicenda più recente. L'allungamento della pista e la
radioassistenza sono stati fatti in funzione di esigenze molto
precise di questa Regione, come ha giustamente ricordato il collega
Caveri. Noi c'eravamo quando ci fu l'alluvione, ricordiamo cosa è
stato l'aeroporto per la nostra Regione, ricordiamo perfettamente
cosa ha messo in movimento; poi ci sono state altre vicende: la
vicenda Air Vallée, cordate di imprenditori valdostani che avevano
grandi ambizioni, che poi hanno casualmente venduto ad altri, una
serie di vicende che sono però diverse. L'aeroporto è un bene, qui
stiamo parlando di aerostazione e di nuova aerostazione,
attenzione, che è un discorso diverso, che è nato nel 2006 sotto la
"Giunta Caveri" e che è stato portato avanti dalla Presidenza
Rollandin.
Abbiamo perimetrato l'argomento in discussione, ora stiamo
parlando di questa aerostazione che sarà - in questo mi ricollego
all'osservazione sugli aeroporti di terzo livello - una croce e mi
rivolgo al collega Caveri per dirgli che la problematica che lui
ben conosce dell'aeroporto di Bolzano, che è una croce che si
stanno portando gli amministratori di quella provincia per il
deficit...
(interruzione del Consigliere Caveri, fuori
microfono)
...no, sto parlando dei costi di gestione dell'aeroporto e lei
sa bene a cosa mi riferisco, perché essi comportano un deficit
strutturale dal quale non vengono più fuori e hanno una
Confindustria locale che si era impegnata a fianco della provincia
nella realizzazione di questo aeroporto per un bacino di utenza
quattro volte il nostro e si sta dimostrando un'operazione
fallimentare e non sostenibile.
Stanno cercando alleanze e un modo di venirne fuori, hanno già
chiesto aiuto alla Provincia di Trento, noi non abbiamo più la
provincia vicina se non Torino, che ha già il suo aeroporto, e
Biella sappiamo che aveva messo in pista un'altra operazione
aeroportuale per conto suo, siamo soli in questo e fra poco ci
troveremo in una situazione di
impasse
. Abbiamo fatto una
proposta, è evidente che questo Governo non è interessato ad
accoglierla, ma a noi pare doveroso, nel momento in cui ragioniamo
delle risorse future di questa Regione, chiudere tali valvole.
Abbiamo proposto di riconvertirlo, non vi piace questa proposta,
purtroppo non abbiamo strumenti per far cambiare questa direzione;
se ne riparlerà probabilmente nella prossima legislatura, perché
credo che chi siederà su tali scranni il problema di far quadrare i
conti dell'operazione aeroportuale ce lo avrà tutto.
Non abbiamo bisogno di andare oltre, abbiamo ascoltato in questa
regione una lezione molto interessante del dottor Moroder, che ci
ha fatto capire come riescano bene le operazioni ferroviarie tipo
la ferrovia Merano-Malles e come il puntare sull'aeroporto in una
realtà alpina come la nostra, un aeroporto di tipo commerciale sia
un'operazione fallimentare, ma questo non è stato sufficiente per
cambiare opinione e ci rassegniamo in questo momento al prevalere
del voto della maggioranza, ma la nostra opinione rimane confermata
e chiediamo che si proceda alla votazione dell'ordine del
giorno.
Presidente
- La parola al Consigliere Donzel.
Donzel (PD)
- Una breve replica al collega Caveri
rispetto al suo ricordo di Gae Aulenti, lui, che è un attento
frequentatore di
social network
, sa che l'abbiamo ricordata
sul mio profilo personale, in particolare richiamando quell'opera
che personalmente apprezzo in modo particolare: la riqualificazione
della
gare
d'Orsay e poi l'allestimento del Museo d'Orsay a
Parigi, quindi non era quella la questione. Abbiamo ribadito anche
di avere apprezzato in una prima fase della legislatura il fatto
che il Governo regionale aveva accolto con favore l'idea della
nostra proposta di ridimensionare quell'opera. Trovo molto
strumentale mettere oggi in discussione una cosa che non abbiamo
mai messo in discussione e ribadito sempre, anche quando parlavamo
di ridimensionamento dell'aerostazione, non abbiamo mai messo in
discussione la lunghezza della pista e la possibilità del volo
notturno, anzi, come ricordava la collega, ci siamo battuti
affinché ci fosse uno straccio di volo aereo, che invece non
c'è.
Vi è allora il secondo passaggio: ho parlato di grande
aerostazione che viene lasciata vuota, il deserto, e non sulla
qualità dell'opera. Ho fatto riferimento non al Palazzo di
Ceausescu, ma alla via che, copiando malamente gli Champs-Elisées,
aveva dei negozi che venivano aperti solo in occasione dell'arrivo
di qualche illustre visitatore. Dare la sensazione a chi arriva in
una grande aerostazione, se poi non ci sono questi voli
charter
, di entrare in un luogo deserto, è, al di là
dell'opera muraria interessante, una brutta sensazione. Siamo stati
chiari su questa cosa?
Dopodiché abbiamo anche detto che, rispetto alla provocazione -
peraltro legittima - contenuta nell'impegno, ci saremmo astenuti,
perché non è il caso di rimettere continuamente nelle pastoie, nel
rimescolamento delle cose, ma resta il fatto che, in assenza di
voli come stiamo andando avanti anche in prospettiva, l'opera
rischia di essere abbandonata a sé stessa. Un'aerostazione che non
è popolata di servizi, e non può esserlo se non ci sono le utenze,
dà l'impressione di viaggiare negli ex Paesi dell'est. Possiamo
permetterci di fare questa considerazione, che è quella che abbiamo
fatto per quattro anni, quindi non abbiamo cambiato nessuna idea!
Questo continuo tentativo di dire: "qui qualcuno cambia
idea!"...siamo riusciti a far cambiare idea sulla riduzione del
primo progetto, e ce ne rallegriamo che qualche volta anche la
maggioranza cambi idea. Si è poi deciso di non ascoltarci più,
c'erano altri interessi politici, avete fatto una scelta politica
chiara, decidendo di sposare ovunque le grandi opere, noi non
condividiamo questo percorso e lo ribadiamo, pur cercando di aver
chiarito che l'astensione su tale ordine del giorno non era sulla
premessa, ma era sull'impegnativa eccessivamente provocatoria che
poteva dare luogo a strumentalizzazioni, come infatti è accaduto in
sede di questo dibattito, si è cercato di rimescolare completamente
le carte. A questo gioco non ci stiamo, abbiamo chiarito qual è la
nostra posizione.
Presidente
- La parola al Presidente della Regione,
Rollandin.
Rollandin (UV)
- Grazie Presidente.
Credo che gli ordini del giorno impegnino più tempo del bilancio
e questo la dice lunga sul modo con cui...
(interruzione del Consigliere Louvin, fuori
microfono)
...è lì che volevo arrivare, nel senso che ci eravamo dati un
modo di condurre i lavori che, per carità, nella legittimità, le
discussioni che, come in questo caso, erano, seppure provocatorie,
legate ad un aspetto che pensavamo di aver chiarito addirittura
nell'illustrare la precedente relazione, hanno dato invece spazio
ad una serie di interventi legittimi sulla politica del trasporto
aereo.
Tre brevissime precisazioni: la prima, siamo anche noi molto
contrariati dalle vertenze plurime che ci sono con la società di
gestione, purtroppo questa situazione non solo non è voluta, ma
stiamo cercando di gestirla al meglio, accelerando le procedure,
però se su ognuna gli arbitrati iniziano e non sono ancora finiti,
questioni legali, denunce fatte a tutti i livelli, credo facciano
capire perché questa situazione non funziona.
Venendo all'aerostazione, come avete ricordato, è stato uno dei
primi momenti di confronto e ricordo con piacere il fatto che è
stato ripreso della capacità di un progettista del valore di Gae
Aulenti di accettare una richiesta che era stata fatta e lei con
grande umiltà aveva ridisegnato il progetto. L'aerostazione non è
sovradimensionata, ma è dimensionata ai minimi per dare uno sbocco
a tutte le esigenze che un'aerostazione deve avere. L'aerostazione
è all'interno di un perimetro aeroportuale, per cui non è a libero
accesso, ma è funzionale all'utilizzo dell'aeroporto. Non è quindi
un bar in più disponibile per tutti, non è un ristorante
disponibile per tutti, tant'è che questi locali sono al minimo per
chi viaggia, va e torna, o viene. Non c'entra niente quindi
contenziosi voluti, né dall'Assessore o da altri...l'Assessore si è
trovato a gestire questi contenziosi come noi, perché sono stati
dei fatti obbligatori. Oggi c'è un contenzioso fra l'ente
appaltante, che avevamo detto doveva essere il gestore, sempre Air
Vallée, e la ditta che sta finendo quest'opera, sui lavori, sulle
opere come sono state fatte, su cui noi non possiamo intervenire
perché non siamo l'ente appaltante, in quanto era stato deciso
allora, come per l'allungamento della pista, che è stato fatto e
finito, anche per l'aerostazione che ci fosse questa
problematica.
Il collega Louvin ha detto è una provocazione il fatto di
dire...però noi vogliamo anche dire che questa provocazione ha
qualcosa di straordinariamente provocatorio, perché appena prima mi
dici: "non voglio il centro fieristico", "fammi il centro
fieristico all'interno di una zona dove c'è una struttura
essenziale per il funzionamento dell'aeroporto", che sicuramente è
un aeroporto di una certa dimensione e non potrà mai essere se non
di terzo o quarto livello con la precisa volontà - già detta e
ricordata - di avere l'arrivo dei
charter
per il settore
turistico e per il volo alpino. Con questo riconfermiamo che c'è
oggi purtroppo un contenzioso con la società che gestisce, che
addirittura è arrivato a presentare al Comune di Saint-Christophe
una proposta di ristrutturazione dell'unico hôtel in centro per
anziani. Non so se pregustando il fatto che il volo sarà solo per
quelli
over
60 o non so che cosa, comunque ha presentato un
progetto per rimodulare il centro alberghiero in centro per
anziani, quindi siamo a questi livelli! Riconfermiamo che su quello
che è stato detto nella logica di mantenere gli impegni stiamo
andando avanti, sperando che questa struttura possa dare...
(nuova interruzione del Consigliere Louvin, fuori
microfono)
...sì, sì. Grazie.
Presidente
- Pongo in votazione l'ordine del giorno,
presentato dal gruppo ALPE, riguardante la riconversione
dell'aeroporto, che recita:
Ordine del giorno
Il Consiglio regionale della Valle d'Aosta/Vallée
d'Aoste
Ricordato che nell'anno 2007 all'architetto Gae Aulenti
recentemente scomparsa, è stata commissionata la progettazione
della nuova aerostazione presso l'aeroporto C. Gex di
Aosta;
Constatata la lentezza e la difficoltà nell'esecuzione
dell'opera, già ridotta rispetto alle dimensioni originariamente
previste;
Valutata la difficile sostenibilità economica di un
fabbricato delle dimensioni di quello attualmente in corso di
realizzazione, alla luce della recente evoluzione del sistema
aeroportuale nazionale e europeo, nonché degli elevati costi di
gestione a cui si va incontro;
Impegna
la Giunta regionale, previo confronto con le categorie
economiche interessate e con le competenti commissioni del
Consiglio regionale, ad effettuare entro novanta giorni una
valutazione attenta circa la possibile riconversione del fabbricato
in funzione sostitutiva del polo fieristico attualmente in fase di
progettazione o ad altra destinazione diversa da quella
originariamente immaginata.
F.to: Bertin - Cerise - Chatrian - Louvin - Patrizia
Morelli
Consiglieri presenti: 34
Votanti: 31
Favorevoli: 5
Contrari: 26
Astenuti: 3 (Donzel, Carmela Fontana, Rigo)
Il Consiglio non approva.
Presidente
- La parola al Consigliere Louvin.
Louvin (ALPE)
- Grazie Presidente.
L'esame dei documenti finanziari che abbiamo in approvazione è
stato preceduto da una nostra richiesta di approfondimento, di
sospensione, legata ad una sentenza della Corte costituzionale, n.
241, che è stata pronunciata il 24 e depositata il 31 ottobre
scorso. La Corte costituzionale - lo abbiamo ricostruito nella
discussione e lo abbiamo letto con molta attenzione - ha
pronunciato una sentenza molto importante per le Regioni a statuto
speciale, ovviamente anche nella nostra, non nel dispositivo, ma
nell'interpretazione, perché, nel dare una lettura precisa del
nostro ordinamento finanziario, ne ha riconosciuto l'intangibilità,
cioè solo attraverso la revisione della norma di attuazione si può
sottrarre alla Regione la disponibilità di determinati proventi
delle imposte, che con le sue manovre, in particolare con il
decreto legge n. 138/2012, il Governo - allora Berlusconi, ma la
linea non è cambiata, forse si è anche aggravata con il "Governo
Monti" - tentava di riservare a sé, cioè, laddove il Governo decida
che determinati incrementi di imposta siano riservati allo Stato,
per poterlo fare nei confronti delle Regioni a statuto speciale, e
in questo caso della nostra, deve passare attraverso un accordo
finanziario con la Regione.
Crediamo che questo sia un momento da sottolineare e crediamo
anche, in relazione al fatto che l'Assessore alle finanze abbia
proposto delle integrazioni al documento in questione, che si possa
andare a fare un lavoro relativamente urgente, compatibilmente con
gli approfondimenti che devono essere fatti in particolare dai
servizi delle Finanze, per poter capire cosa questo rappresenta in
termini di nuove entrate per la Regione vuoi per l'esercizio in
corso, vuoi per gli esercizi successivi. Chiediamo che il
Presidente e l'Assessore vengano in commissione quanto prima, la
correzione, se non ricordo male, indicava la data del 30 gennaio,
diversamente dal testo che è nelle mani dei Consiglieri in questo
momento, quindi che entro il 30 gennaio riferiscano puntualmente
sulla quantificazione delle risorse aggiuntive, cioè quanto di
quello che lo Stato si è riservato a risanamento delle finanze
pubbliche dovrà essere riversato alla Regione. Questo dovrebbe
potersi tradurre in una variazione di bilancio significativa
all'inizio dell'anno che dia maggiore ossigeno alle finanze
regionali. Se queste eventuali risorse dovessero rivelarsi
significative, in funzione anche del tavolo di lavoro che si può
attivare con il Governo per chiarire in che modo possono essere
restituiti questi denari alla Regione, crediamo sia necessario
accompagnare con un'attenzione particolare in sede di commissione
tale sviluppo, perché questo può essere anticipatore di una
variazione di bilancio che ci auguriamo possa intervenire ancora
nel corso di questa legislatura a dare un po' di nerbo ad una
finanza regionale, che in questo succedersi di manovre finanziarie
statali è rimasta particolarmente segnata. Grazie.
Président
- La parole à l'Assesseur au budget, aux
finances et au patrimoine, La Torre.
La Torre (FA)
- Su questo ci siamo confrontati e abbiamo
capito che non c'è nulla che ci contrappone, c'è la volontà di
approfondire e gli emendamenti che ho proposto vanno nella
direzione di un approfondimento, quindi chiediamo di inserire come
è stato fatto:
"entro il 30 gennaio...in ordine all'eventuale
quantificazione..."
. Se, come mi sembra di capire, sono accolte
le nostre modifiche, l'ordine del giorno è votabile dalla
maggioranza.
Président
- La parole au Président de la Région,
Rollandin.
Rollandin (UV)
- Solo brevemente perché avevo anticipato
che avrei chiarito la posizione e le differenze che esistono
nell'ambito della normativa che per il Trentino è conseguente
all'accordo di Milano, mentre per noi è una norma di attuazione che
è passata, mentre per il Trentino è solo una legge ordinaria,
quindi c'è questa differenza sostanziale; in più per la Provincia
di Trento che ha messo nell'accordo la possibilità di attivare un
meccanismo che noi non abbiamo, in quanto loro percepiscono
direttamente sul gettito erariale. Cosa succede? Lei aveva iniziato
a dire il Trentino non solo ha quantificato, ma sta già
incassando...
(interruzione del Consigliere Louvin, fuori
microfono)
...comunque sono informazioni sbagliate, in quanto ad oggi non
solo non ha ancora incassato nulla, ma alla Regione Trentino stanno
facendo le riserve erariali, per loro sono già attivi questi
meccanismi, mentre a noi non sono applicate, né quantificate:
questo è un aggravante che noi non abbiamo e questo è un punto.
Secondo punto che vorrei sollevare è che la Corte con la
sentenza citata non si è pronunciata ancora sui ricorsi del
Trentino, anche questo fa chiarezza, nel senso che noi abbiamo
valutato positivamente quella parte che si riferisce alla
possibilità di...quel calcolo di cui stiamo parlando nell'ordine
del giorno, però nel merito dei ricorsi presentati dal Trentino non
si è ancora pronunciata: ecco perché dicevo che non c'è questa
chiarezza per il Trentino per cui noi siamo indietro. Noi non siamo
assolutamente indietro, accettiamo, chiaramente abbiamo messo la
data del 30 gennaio, vale il discorso che, se per caso non ci
fossero, daremo per tempo contezza anche ai colleghi del tempo
necessario per arrivare perché deve essere aperto un tavolo con lo
Stato. Non è un conteggio che facciamo noi che veniamo a dire,
anche noi auspichiamo che possa esserci una presenza finanziaria
vera che possa significare un risparmio per la Regione, ma su
questo è tutta da definire: questo dovevo al collega per i
chiarimenti legati alla discussione avuta all'inizio di seduta.
Grazie.
Si dà atto che dalle ore 11,47 riassume la presidenza il
Presidente Emily Rini.
Presidente
- Do lettura, per il verbale, dell'ordine del
giorno, presentato dal gruppo ALPE, riguardante il riparto
finanziario:
Ordine del giorno
Il Consiglio regionale della Valle d'Aosta
La Corte Costituzionale, con la sentenza numero 241 del 24-31
ottobre, ha ritenuto illegittime le riserve all'erario disposte dal
D.L. 138 del 2012, Opera pienamente, secondo la Corte, la clausola
di salvaguardia di cui all'art. 19-bis del decreto legge n. 138 del
2011 che, per l'applicabilità della normativa finanziaria agli enti
ad autonomia speciale, prescrive la conformità allo statuto ed alle
relative norme di attuazione.
Si è così autorevolmente riconosciuta l'intangibilità, senza
il previo accordo della Regione, delle norme di riparto finanziario
in relazione a cespiti spettanti alla Regionale, stabilendo in
particolare che lo Stato non può arrogarsi il diritto di tenere per
sé entrate dell'erario che proprio in forza di norme di
applicazione dello Statuto spettano alla Valle d'Aosta.
Riconoscendo l'importanza politica di tale pronuncia a
presidio di un equo rapporto fra Stato e Regione, oltre che degli
effetti concreti e immediati che essa riveste,
Impegna
Il Presidente della Regione e l'Assessore alle Finanze a
riferire entro 30 giorni alla competente commissione del Consiglio
regionale in ordine alla quantificazione delle risorse aggiuntive
che produce la corretta applicazione delle norme del D.L. 138 in
relazione all'interpretazione della Corte costituzionale e ad
attivare immediatamente un tavolo di lavoro con il Governo sulle
modalità di restituzione alla Regione di quanto di sua legittima
spettanza.
F.to: Bertin - Cerise - Chatrian - Louvin - Patrizia
Morelli
Pongo in votazione l'ordine del giorno nel testo così modificato
dagli emendamenti dell'Assessore La Torre:
Ordine del giorno
Il Consiglio regionale della Valle d'Aosta/Vallée
d'Aoste
Premesso che:
- la Corte Costituzionale, con la sentenza numero 241 del
24-31 ottobre 2012, ha ritenuto illegittime le riserve dell'erario
disposte dal D.L. 138 del 2012. Opera pienamente, secondo la Corte,
la clausola di salvaguardia di cui all'articolo 19bis del decreto
legge n. 138 del 2011 che, per l'applicabilità della normativa
finanziaria agli enti di autonomia speciale, prescrive la
conformità allo Statuto ed alle relative norme di
attuazione;
- si è così autorevolmente riconosciuta l'intangibilità,
senza il previo accordo della Regione, delle norme di riparto
finanziario in relazione a cespiti spettanti alla Regione,
stabilendo in particolare che lo Stato non può arrogarsi il diritto
di tenere per sé le entrate dell'erario che proprio in forza di
norme di applicazione dello Statuto spettano alla Valle
d'Aosta;
- riconoscendo l'importanza politica di tale pronuncia a
presidio di un equo rapporto fra Stato e Regione, oltre che degli
effetti concreti e immediati che essa riveste;
Impegna
il Presidente della Regione e l'Assessore alle Finanze a
riferire entro il 30 gennaio 2013 alla competente commissione del
Consiglio regionale in ordine alla eventuale quantificazione delle
risorse aggiuntive che produce la corretta applicazione delle norme
del D.L. 138 in relazione all'interpretazione della Corte
costituzionale e ad attivare immediatamente un tavolo di lavoro con
il Governo sulle modalità di restituzione alla Regione di quanto di
sua legittima spettanza.
Consiglieri presenti, votanti e favorevoli: 34
Il Consiglio approva all'unanimità.
Presidente
- La parola al Consigliere Louvin.
Louvin (ALPE)
- Siamo all'ultimo ordine del giorno ed è
un ordine del giorno che richiama una problematica che abbiamo
fatto anche oggetto di emendamento alla legge finanziaria. In un
recente intervento normativo nella
spending review
sono
state date delle indicazioni parametrali piuttosto precise, che
contengono il livello di pagamento della remunerazione dell'operato
dei
manager
pubblici. Questo è un tema oggi fortemente
all'attenzione dell'opinione pubblica, non sono solo gli emolumenti
della componente politica ad essere oggetto di particolare
attenzione da parte dei giornali, della stampa e delle televisioni,
ma anche le categorie dell'alta dirigenza di strutture pubbliche e
di società controllate pubbliche, che sono lievitati fortemente nel
corso degli anni e che in un contesto di maggiore sobrietà devono
essere rivisti. Queste recenti norme nazionali fanno rinvio anche a
delle competenze che le Regioni a statuto speciale, fra queste la
nostra, devono poter esercitare autonomamente; crediamo che sia
giunto il tempo che qualche misura sia adottata. Abbiamo crediamo
ragionevolmente individuata in una soglia massima complessiva per
quanto riguarda la remunerazione dei dirigenti, che spesso sono
anche amministratori delle società controllate regionali, una
soglia che approssima il livello di remunerazione del nostro organo
di vertice, del Presidente di una Regione che ha un bilancio sotto
la propria responsabilità, che ha l'ampiezza di quello che stiamo
discutendo in questo momento, che svolge anche funzioni prefettizie
e che ha un cumulo di responsabilità molto rilevanti e la riteniamo
una soglia di remunerazione adeguata anche per le società che sono
subordinate all'azione dell'ente pubblico che rappresentiamo. Ci
sembra giusto dare questa indicazione e avere anche una percezione
unitaria del livello di remunerazione di questi soggetti, che possa
inglobare tanto quanto compete loro a titolo dirigenziale per
funzioni amministrative ed organizzative interne, quanto per la
direzione complessiva di queste strutture, che assumono nei vari
ruoli di consigliere di amministrazione, di amministratore
delegato, di amministratore unico e di presidente. Ecco che non ci
sia questa scomposizione che consente di avere una sovrapposizione,
una proliferazione di fonti reddituali che porti su livelli
eccessivi tale remunerazione.
Chiediamo quindi al Consiglio che dia una direttrice di marcia
precisa, domandando alla Giunta di ridurre, a partire dal 1°
gennaio 2013, i compensi che annualmente vengono percepiti dai
dirigenti e dai componenti degli organi di gestione e di controllo
delle società controllate, limitandoli nella misura massima
complessiva di 160.000 euro (cifra lorda) e che questo comprenda
sia la remunerazione di prestazioni dirigenziali che i compensi
corrisposti per l'operato in quanto componenti di questi organi.
C'è una piccola aggiunta che ci sembra di
bon ton
in questi
momenti, se ci sono a fronte di tali remunerazioni dei benefit che
finora sono stati disposti per questi stessi dirigenti ed
amministratori, che si metta un freno a queste utilità aggiuntive,
che poi sono una cosa piuttosto rilevante: parliamo delle auto
assegnate in disponibilità, non sono auto blu, ma sono auto di
prestigio, dalle società ai loro amministratori e che costituiscono
un bel risparmio per chi ne ha la fruizione. Chiediamo di rimettere
la pendule à l'heure
, di rimettere in ordine le cose perché
stiamo facendo delle operazioni, le faremo prossimamente per il
Consiglio regionale ed è positivo che si arrivi a calmierare la
spesa per il corpo politico, ci sono spese che riguardano il corpo
dell'alta dirigenza e poi ci sono delle spese che riguardano altre
funzioni fiduciarie, ma verremo poi via via nell'esame delle altre
proposte: questa ci sembra un'indicazione prospettiva molto
equilibrata ed opportuna in questo momento.
Président -
La parole au Conseiller Salzone.
Salzone (SA-UdC-VdA)
- Solo per dire che su questo
argomento riteniamo che la filosofia dell'ordine del giorno sia una
filosofia che ci vede d'accordo. Parto da una semplice presa di
posizione: il mondo è cambiato ed è cambiato per tutti, tutti
devono rinunciare a qualcosa. I dipendenti pubblici mi pare abbiano
i contratti bloccati, oltre a pensare alla perdita costante che ha
la gente nel mercato generale, che è una quota piuttosto
importante, quindi tutti stanno mettendo lì qualcosa. Nello stesso
tempo noi crediamo di aver fatto la nostra parte, il mondo della
politica sta facendo i passaggi adeguati, o li ha fatti o li sta
facendo per prendere atto che tutti dobbiamo dare qualcosa per
contribuire alla ripresa del Paese per diminuire questo debito
pubblico che ci sta assillando da troppo tempo, per cui nella
filosofia siamo d'accordo. Non siamo oggi per mettere dei paletti
precisi, dovremmo capire di cosa parliamo, vorremmo avere un minimo
di riscontro su come sono fatti i contratti, capire come funzionano
le cose e poi in commissione potremmo parlarne serenamente tutti
attorno ad un tavolo, cercare una linea che possa trovare spero
l'unanimità su questa cosa, tenendo conto di tutti.
Oggi come oggi, non mi sento di dire che va bene 160.000,
piuttosto che 150.000, credo che, se vogliamo fare un ragionamento
serio, bisogna riunirsi ed analizzare i contratti che hanno delle
particolarità, non sono contratti normali. Dicevo sulla filosofia
siamo d'accordo, ma, in merito allo specifico, non ci sentiamo per
ora di entrare nei particolari. Se c'è unanimità di intenti, si
potrebbe pensare di vedere i dati a brevissima scadenza, fissando
anche dei tempi, anche il prossimo Consiglio, dandoci il tempo di
analizzare tutto e poi portare tutti insieme il pacchetto dei costi
della politica: questa è una soluzione che potrebbe andare bene per
tutti.
Président -
La parole au Conseiller Donzel.
Donzel (PD)
- Grazie Presidente.
Dopo le parole che erano arrivate ieri da alcuni esponenti della
maggioranza in linea con questo ordine del giorno e dopo
l'intervento davvero molto apprezzato del collega Salzone, a nostro
avviso, varrebbe la pena di accogliere se è un atteggiamento non
solo di Stella Alpina, ma dell'intera maggioranza, questa
disponibilità a mettere insieme alla riduzione dei costi della
politica i provvedimenti che dovranno essere a brevissimo
approvati, anche una considerazione nel merito, naturalmente
prendendo la soglia qui indicata come un ragionamento dal quale
partire, non prenderlo come dato di fatto. Sarebbe auspicabile una
brevissima pausa di riflessione per vedere con i colleghi di ALPE
se c'è una disponibilità a ritirare questo ordine del giorno e
trasformarlo in un impegno a fare qualcosa insieme ai costi della
politica. Noi andremmo molto volentieri nella direzione auspicata
dal collega Salzone.
Président -
La parole au Conseiller Zucchi.
Zucchi (PdL)
- Non abbiamo difficoltà ad intervenire su
un argomento che è stato già affrontato dal nostro gruppo durante
l'intervento di ieri, dove abbiamo sollevato questo problema e non
era la prima volta, pertanto tale tipo di iniziativa ci vede
assolutamente in linea, condivido l'espressione testè fatta dal
collega Salzone e, anche a nome del PdL, esprimiamo il nostro
favore di massima su questo tipo di iniziativa.
In questo caso lo avete proposto voi con un ordine del giorno,
ma ci sentiamo di dire che sono degli argomenti che sono stati da
tempo da noi sollevati e condivisi, non a caso ieri durante
l'intervento ho posto l'accento sul fatto che, in vista dei
provvedimenti che stiamo per varare sul contenimento dei costi
della politica, non andava bene che ci fossero delle situazioni
sperequate e che i costi della politica andassero visti in una
logica globale. Ho visto che il Presidente si è prenotato e avrà la
parola in questo senso, noi abbiamo già parlato ieri sera su questo
tipo di argomento, come gruppo su tale punto non abbiamo nulla da
obiettare se non in fatto di vedere insieme e in concomitanza con
quello che è il nostro intento di rendere operative queste
riduzioni dei costi dal 1° gennaio 2013. Cogliere quindi
l'occasione di fare la stessa cosa dopo una necessaria verifica, in
quanto ci sono degli approfondimenti da compiere relativamente a
delle situazioni che sono in essere e che potrebbero essere
approssimative se affrontate in una maniera sbrigativa come in
questo ordine del giorno, ma credo ci sia l'impegno da parte della
maggioranza di andare in tale direzione e riunire quanto prima la
commissione competente per arrivare a formalizzare con una norma di
legge l'equiparazione di entrambe le cose con decorrenza 1° gennaio
2013.
Président
- La parole au Président de la Région,
Rollandin.
Rollandin (UV)
- Merci Présidente.
Je crois que le thème soit important, les collègues l'ont
souligné, donc j'estime en même temps qu'il soit un argument plutôt
délicat et le fait de pouvoir en parler au niveau de commission
c'est le système le meilleur pour aboutir à une solution partagée
par tout le Conseil. Nous approuvons cette ligne philosophique qui
se traduit dans un aspect pratique, dans le sens qu'en commission
on puisse analyser les différentes situations et faire une
proposition qui soit admise et si possible approuvée par tout le
Conseil. On est d'accord de vous proposer de retirer avec la
disponibilité à en parler tout de suite en commission, pour arriver
de façon qu'on puisse obtenir le résultat que du 1
er
janvier 2013 il y ait cette attitude que rappelait le Conseiller
Salzone.
Président -
La parole au Conseiller Louvin.
Louvin (ALPE)
- Apprezziamo molto le aperture che sono
venute dai colleghi, di cui non dubitiamo il preciso e serio
impegno, gradiremmo soltanto, forse può essere utile una breve
sospensione del Consiglio, una precisazione del perimetro di questi
impegni, una sua enunciazione più chiara e, se ce lo consentite, in
cinque minuti risolviamo questo e troviamo il modo affinché siano
puntualizzate le modalità. Mi pare che ci sia il problema di
definire che questo debba avvenire attraverso un disegno di legge
che possiamo contribuire a stilare tutti insieme, ma che ci sia una
tempistica precisa ed un impegno di orizzonte dato concordemente.
Grazie Presidente se possiamo ottenere un breve incontro con i
Capigruppo.
Presidente
- Credo che, anche senza una sospensione, se
il Presidente Rollandin vuole rispondere...
La parola al Presidente della Regione, Rollandin.
Rollandin (UV)
- Se le intenzioni del collega sono quelle
di determinare con precisione entro quanto, credo che si possa già
prevedere di portare la proposta per il primo Consiglio di dicembre
con questa filosofia a cui si lavorerà.
Président -
La parole au Conseiller Louvin.
Louvin (ALPE)
- Va bene, ringraziamo per questo impegno
che è un impegno serio, diamo la nostra disponibilità perché non
abbiamo la presunzione di avere conoscenza tecnica di dettaglio,
sarà utile poter acquisire rapidamente tutte le informazioni da
parte delle società interessate e di poter dare corso
all'operazione. È un bel segnale da parte di questo Consiglio, in
un momento come questo, che la grande famiglia valdostana sappia
che tutti devono fare la loro parte, non ha intenti punitivi nei
confronti di nessuno, perché di tutti apprezziamo l'impegno e la
serietà, ma che ciascuno metta mano non solo alla coscienza, ma
anche al portafoglio ci pare opportuno. Grazie Presidente e
colleghi.
Presidente
- L'ordine del giorno riguardante i costi
delle società controllate, presentato dal gruppo ALPE, è ritirato;
ne do lettura per il verbale:
Ordine del giorno
Il Consiglio regionale della Valle d'Aosta
Ritenuta la necessità di contenere i costi delle società
controllate dalla Regione, applicando ai responsabili della loro
gestione parametri ragionevoli rapportati alle esigenze generali di
sobrietà e di temperamento della spesa pubblica
Impegna
La Giunta regionale
- a ridurre, a partire dal 1° gennaio 2013, i compensi
annualmente percepiti dai dirigenti e dai componenti di organi di
gestione e controllo di società controllate, limitandoli nella
misura massima complessiva di euro 160.000, comprensiva sia della
remunerazione delle prestazioni dirigenziali che dei compensi
corrisposti per l'operato come componenti dei suddetti
organi.
- a disporre per gli stessi dirigenti e amministratori la
revoca della concessione di eventuali autovetture assegnate in
disponibilità sotto qualsiasi forma a titolo di benefit.
F.to: Bertin - Cerise - Chatrian - Louvin - Patrizia
Morelli
Presidente
- Passiamo ora all'esame dell'articolato del
disegno di legge n. 210. All'articolo 1 ci sono quattro emendamenti
del gruppo ALPE.
La parola al Consigliere Louvin sul primo emendamento.
Louvin (ALPE)
- Grazie Presidente.
Siamo in apertura di legge finanziaria sulla serie di misure che
riguardano le agevolazioni e il sostegno alle imprese e alle
famiglie, in particolare l'articolo 1 della proposta dispone la
sospensione delle rate di mutui agevolati previsti da una serie di
leggi regionali. La scelta che è stata fatta dal Governo regionale
va nella direzione di mantenere la sospensione del pagamento dei
ratei di mutuo solo limitatamente al primo semestre del 2013,
allora mettiamo anche da parte le problematiche di tipo più
elettoralistico che possono influire su questa scelta, teniamo
presente le problematiche di tipo finanziario, cioè è un peso
questo della mancata restituzione dei mutui regionali che ha delle
conseguenze, anche dal punto di vista dell'alimentazione dei fondi
che consentono poi di sostenere altre iniziative. Ci facciamo
sicuramente carico di queste situazioni, ma riteniamo che la
soluzione individuata dal Governo regionale sia troppo brutale e
schematica e che si possa individuare un approccio diverso, per
alcuni limitati casi che, in relazione a questo specifico
emendamento, delineiamo solo per attività economiche, parliamo di
imprese, che versino in condizione di particolare difficoltà
economica.
Sappiamo che ci sono alcune aziende che stanno soffrendo
particolarmente la crisi, hanno dovuto stringere i denti in questo
periodo per superare momenti di estrema difficoltà, portafogli
d'ordine che sono scesi, esportazione difficile, ci sono difficoltà
anche legate all'intera contingenza economica, quello che chiediamo
è molto semplice: che il Governo regionale possa definire con una
sua deliberazione, sentendo la commissione consiliare regionale, a
fronte di quali situazioni di estrema gravità documentate dalle
scritture contabili, non su presupposti generici ed astratti, ma su
presupposti concreti, sulla base di quali presupposti si possa
addivenire per qualche azienda in particolari condizioni di disagio
e di difficoltà ad un riporto anche della seconda rata nel corso
del 2013. Sappiamo che ci sono aziende che sono in difficoltà
strutturali, che si sta mantenendo questa situazione, che sono in
fase di galleggiamento, ma sappiamo che ce ne sono alcune che
possono tirare su la testa se hanno ancora un momento di
sospensione e di pazienza da parte dei fondi pubblici che sono a
sostegno di questi mutui. Questa è la nostra particolare richiesta,
ha un carattere generale, ma è solo mirata al mondo economico e a
chi si trova in condizioni difficili.
Presidente
- La parola all'Assessore al bilancio, finanze
e patrimonio, La Torre.
La Torre (FA)
- Premesso che su questi argomenti la
Giunta, l'Assessore, il Presidente si sono confrontati a lungo
anche con gli imprenditori, in particolare il confronto ha portato
ad una riunione del 4 ottobre, che è quella che ha permesso nella
gestione delle ipotesi di arrivare al procedimento anticrisi, detto
questo per far capire che il lavoro c'è stato e il confronto è
stato approfondito, in merito all'emendamento che lei propone, si
pone una questione molto delicata che impedisce il suo
ragionamento. L'articolo 1 del disegno di legge proroga il regime
di sospensione già previsto all'articolo 3 della legge: misure
regionali di trasferimento. Il comma 6 dell'articolo 3 prorogato
stabilisce che per le imprese le agevolazioni di cui all'articolo
sono concesse in regime di
de minimis
ai sensi della
normativa comunitaria vigente, perché il riferimento qui è
l'Europa. Il regolamento della Comunità europea, il n. 1998/2006,
relativo all'applicazione degli articoli 87-88 del Trattato agli
aiuti alle imprese di importanza minore, cosiddetto
"de
minimis"
, all'articolo 1, lettera h), prevede che il presente
regolamento si applica agli aiuti concessi alle imprese di
qualsiasi settore, ad eccezione delle imprese in difficoltà.
Al di là della valutazione politica sull'opportunità di
sostenere le imprese in difficoltà, l'emendamento così come è
scritto non può essere accettato senza un'esplicita esclusione dal
regime di
de minimis
e senza i necessari approfondimenti
sugli adempimenti previsti in materia di aiuti alle imprese in
difficoltà, così come sotto l'indicazione della Comunità europea.
Il senso è che proprio quelle in difficoltà sono quelle che non
possono essere aiutate, possiamo disquisire quanto vuole, io le ho
letto la normativa europea, adesso non giochiamo sulle parole,
perché sembra che di nuovo ci vogliamo dividere quando non è così.
C'è un obbligo definito dalla Comunità europea che fa riferimento
al
de minimis
e a degli articoli precisi, poi se ci vogliamo
porre in contrasto con la normativa europea, quella può essere una
scelta, assumendosene le responsabilità e i rischi, però lei che è
un giurista capisce che è più difficile spiegarlo a me che a lei
capirlo.
Président -
La parole au Conseiller Louvin.
Louvin (ALPE)
- Mi è chiaro, Assessore, quello che lei
sta dicendo, ma il regolamento europeo, quando parla di aziende in
difficoltà, intende, a mio avviso, situazioni di natura
prefallimentare; quelle a cui noi ci riferiamo sono situazioni
nelle quali si verifica una passività di bilancio per un periodo
relativamente limitato. Se ci sono questo genere di difficoltà
rispetto ad emendamenti che abbiamo iniziato a preparare 8, 10, 15
giorni fa, mi chiedo perché degli uffici che operano al sostegno
dei gruppi consiliari non siano in grado di segnalarci questo
genere di problematiche. Sto ponendo una questione di carattere
procedurale e di sostegno tecnico che abbiamo, se ci sono
difficoltà di carattere normativo ed europeo alla presentazione di
determinati emendamenti, chiediamo che ci sia la cortesia da parte
di chi ci deve supportare tecnicamente di mettercele in evidenza
anticipatamente.
La lettura che do io non porta a questi risultati, crediamo sia
possibile tale genere di intervento e chiediamo che sia applicata
una valvola di sfogo. Abbiamo aperto questa opportunità tanto ad
aziende che non erano in nessuna forma di difficoltà quanto ad
aziende che probabilmente lo erano, avendo fatto un intervento di
carattere generale. Se fosse vero quello che lei mi sta dicendo,
vuol dire che noi abbiamo dato concretamente nei tre anni passati
un sostegno ad aziende in difficoltà, cosa che non avremmo potuto
fare perché avremmo dovuto escludere nei provvedimenti anticrisi
proprio le aziende in difficoltà, il che mi pare un assurdo. Credo
invece che la cosa possa essere letta diversamente e a noi sembra
che questo tipo di impostazione che, vorrei sottolineare, abbiamo
verificato anche noi con le categorie interessate, voi le avete
incontrate, abbiamo avuto anche noi dei rapporti con le categorie
economiche che hanno fatto presente queste situazioni e hanno
evocato la necessità di intervenire in tale direzione. Sono
sorpreso di questo tipo di valutazione che si fa da parte del
Governo regionale, comprendo che possano avere un fondamento in una
lettura formale della normativa europea, ma credo che, dal punto di
vista sostanziale, questo problema non esista. Grazie.
Presidente
- La parola all'Assessore al bilancio, finanze
e patrimonio, La Torre.
La Torre (FA)
- Io la invito a non essere sorpreso, ma a
non utilizzare un ragionamento a fini politici, perché qui la
delicatezza degli argomenti che trattiamo è ben diversa, perché il
rischio di avere impugnato un'applicazione da parte della Comunità
europea vorrebbe dire far piangere le conseguenze anche alle
aziende che invece ne avrebbero tutti i diritti. Per quello che
riguarda gli uffici, li voglio difendere, perché, se c'è una
piccola discrepanza, è forse come è scritto l'emendamento, perché,
di fatto, è molto vago e non...
(interruzione del Consigliere Louvin, fuori
microfono)
...gli uffici del Consiglio regionale fanno il loro lavoro, che
tra l'altro svolgono bene, sì perché, quando lei parla di
particolari difficoltà economiche, mi viene a dire dopo che la
Comunità europea non specifica la difficoltà economica, entriamo in
un ambito discrezionale, allora forse ci dovremmo trovare prima,
discutere in una commissione e valutare cosa si intende per
"difficoltà economica europea" o per "particolare difficoltà
economica" che intende lei, però questa è lana caprina, quello che
conta è la sostanza e la sostanza è quella che le ho detto io. Se
lei poi giustamente per fare un dibattito politico lo vuole
utilizzare, io invece le parlo non da una posizione politica, ma
dalla posizione di chi ha una responsabilità nei confronti degli
imprenditori e che deve garantire un'erogazione nei loro confronti
di questi aiuti.
Con gli imprenditori c'è stato un dibattito, abbiamo stabilito
le norme dell'anticrisi, le abbiamo condivise, abbiamo tenuto conto
di diversi fattori che ho qui, ma su questo argomento la
riflessione che le faccio è una riflessione seria, che fa
riferimento alle applicazioni della Comunità europea e al
de
minimis
, poi, se lei mi vuole credere, è libero di fare come
vuole.
Président -
La parole au Conseiller Donzel.
Donzel (PD)
- Brevemente, la questione è molto complessa,
ma intanto in linea di principio questo emendamento lo condividiamo
in pieno, perché è stato un ragionamento che abbiamo sostenuto
anche in commissione, relativamente al fatto che ci sono delle
imprese che anche in grande difficoltà economica non hanno chiesto
l'accesso a tali provvedimenti, quindi, in realtà, la prima
considerazione è che non è un emendamento scriteriato. Sappiamo che
qualcuno fa lo sforzo e quindi paga comunque le rate, la prima cosa
da considerare è questa, perché alle volte ci arriva la replica:
"ma poi sforiamo completamente...", eccetera. Non c'è l'intenzione
di andare ad un'applicazione allargata a tutti, ma c'è l'intenzione
di formulare e qui mi scusi può darsi che la questione diventi
davvero tecnica, in legge la possibilità...ma il determinare le
caratteristiche della particolare difficoltà normativa non le
sfuggirà che non spetta all'aula del Consiglio regionale, ma spetta
alla Giunta fare una delibera in tal senso e sarà nel momento della
delibera che verranno considerati quali sono gli elementi che
potrebbero nuocere in chiave europea. Di per sé la determinazione
scritta nella legge è molto generica e, una volta tanto che noi
dell'opposizione diciamo è la Giunta che determina, ci dite:
"dobbiamo determinarlo con maggiore rigidità in legge", cioè è un
rimpallarsi alle volte le cose in modo ridicolo.
Vi diamo un'opportunità che non è per la Giunta, ma è per le
imprese, per capire se, in una situazione così difficile che
viviamo, troviamo una soluzione e voi per una volta che noi apriamo
grazie ai colleghi di ALPE, perché è loro l'emendamento, voi ci
sbattete la porta in faccia? Mi sembra un'interpretazione
eccessivamente rigida della questione, quindi, per quanto ci
riguarda, la formulazione per noi può essere accolta.
Président -
La parole au Vice-président Chatrian.
Chatrian (ALPE)
- Grazie Presidente.
Non vorrei entrare nei tecnicismi troppo complicati, noi abbiamo
cercato di mettere sul tavolo una proposta di natura politica. Per
quanto riguarda le imprese in difficoltà, la Comunità europea
definisce comunque le imprese in difficoltà quelle imprese con le
proprie risorse e le risorse che può ottenere dai proprietari
azionisti o dai creditori di contenere perdite che, in assenza di
un intervento esterno delle autorità pubbliche, la condurrebbero
quasi certamente al fallimento nel breve-medio periodo. Non so se è
possibile cercare di mantenere la discussione sulla natura politica
di questo emendamento, che va in una direzione diversa e non
scendere di un gradino e bloccare la discussione, eventualmente non
modificarla per un discorso di tecnicismo che può essere derivata
dagli uffici del Consiglio, piuttosto che dal vostro Assessorato:
questa è la riflessione che volevo fare a voce alta.
Président -
La parole au Conseiller Caveri.
Caveri (UV)
- Per un'osservazione di tipo tecnico, visto
che questi sono argomenti che a livello comunitario sono stati
discussi in orientamenti di cui si è parlato in anni passati. Il
problema di fondo è che la filosofia dell'Unione europea non dico
che sia giusta o sbagliata, vi dico qual è: è che le aziende in
crisi e che non riescono a far fronte con i propri mezzi devono
chiudere. Giusta o sbagliata, potremmo a lungo discutere se questa
filosofia liberistica che oggi imbeve l'Unione europea sia giusta.
Diversi sono gli interventi nella misura in cui esistano invece
delle possibilità di operazioni complessive di salvataggio, che è
cosa diversa dalla sospensione di un mutuo. Non so se sia giusto o
sbagliato, ma l'annotazione tecnica che La Torre ha fatto si rifà
agli attuali orientamenti dell'Unione europea; ripeto: può non
piacerci, si può ritenere che la filosofia sia sbagliata, ma la
filosofia che l'Unione europea ha è che un'azienda è in difficoltà,
che non è la stessa cosa di dire che un comparto è in difficoltà. È
differente che sia un elemento soggettivo come in questo caso o un
elemento soggettivo di un certo settore in difficoltà.
Presidente
- Pongo in votazione l'emendamento n. 1 di
ALPE, che recita:
Emendamento
Dopo il comma 1 dell'articolo 1 è inserito il
seguente:
"1bis. La sospensione di cui al comma 1 si applica anche per
la seconda rata dei mutui contratti da imprese che versino in
condizioni di particolare difficoltà economica, come attestate
dalle rispettive scritture contabili sulla base dei criteri
definiti con deliberazione della Giunta regionale, previo parere
della Commissione consiliare competente.".
Consiglieri presenti e votanti: 33
Favorevoli: 8
Contrari: 25
Il Consiglio non approva.
Presidente
- La parola al Consigliere Louvin sul secondo
emendamento.
Louvin (ALPE)
- Grazie Presidente.
La problematica delle sospensione dei mutui è molto complessa ed
investe un grande ventaglio di situazioni, grande non solo
tipologicamente, ma anche per la durata di questi mutui, alcuni
sono stati contratti molto tempo fa e siamo in fase di esaurimento
della restituzione, altri sono recenti, addirittura l'Assessore può
osservare bene di avere proposto che la sospensione si applichi
anche alle rate dei mutui stipulati fino al 31 dicembre 2012, cioè
abbiamo accettato di sospendere dei mutui che sono stati contratti
quando già la crisi era fortemente in atto, quindi credo che si
tratti di imprese che dovevano essere ampiamente consapevoli del
momento particolare. Le situazioni però sono molto diversificate e
abbiamo delle strategie diverse di uscire dall'indebitamento, su
questo abbiamo avuto un confronto intenso con le categorie
economiche e ci sembra che risulti particolarmente apprezzata una
misura che non stravolgerebbe sicuramente il quadro generale
dell'intervento da parte della Regione, dell'intervento anticrisi,
questa è una delle punte dell'anticrisi che è stata attivata nel
2009 e in particolare proponiamo che la durata dei contratti di
mutuo, stipulati ai sensi di alcune leggi, ci riferiamo in
particolare alle leggi che ci sembrano più decisive dal punto di
vista della ripresa economica possa essere prorogata a richiesta
del mutuatario di cinque anni. Riassumendo quindi, che un mutuo con
una determinata durata possa essere spalmato in avanti...siccome si
riparte nel pagamento delle rate, abbia una rinegoziazione che
consenta un allungamento della durata di restituzione. In altri
termini, siccome la proposta della Giunta dice che dalla fine del
primo semestre del 2013 si torni a pagare...noi accettando -
purtroppo non è stata accolta la nostra precedente proposta -
questo dato di fatto, proponiamo che si guardi in avanti dicendo:
"va bene, iniziate a pagarlo, ma avrete una rata meno pesante sulle
spalle", chi lo riterrà, perché, se un'azienda non è interessata, o
non valuta conveniente un allungamento potrà non farlo, ma chi
invece ci vedrà un ragionevole interesse potrà farlo e lo potrà
fare direi rapidamente.
Rimane ferma la periodicità del pagamento originariamente
prevista e si procede alla ridefinizione dell'importo delle rate
non ancora scadute in misura proporzionale, quindi vengono diluite
nel tempo queste rate che devono essere ancora onorate da parte dei
debitori. A noi pare una soluzione equa, preciso che abbiamo
presentato una serie di emendamenti: uno principale ed altri
subordinati perché, non avendo avuto la possibilità di fare un
confronto nel merito delle singole leggi, è possibile che il
Governo abbia valutazioni diverse nel merito dell'impatto che può
avere questa misura a seconda del tipo di legge in questione. Ci
riferiamo in particolare alla legge n. 19, che riguarda il settore
turistico-ricettivo e commerciale; alla n. 6/2003, che riguarda lo
sviluppo delle imprese industriali ed artigiane; alla n. 7/2004,
che riguarda interventi regionali a sostegno di imprese artigiane
ed industriali operanti nel settore della trasformazione dei
prodotti agricoli. Questo è il complesso delle attività che noi
miriamo nel cercare di alleggerire solo per chi ne ravveda
l'interesse questa possibilità di restituzione più graduale dei
ratei dei mutui.
Président
- La parole à l'Assesseur au budget, aux
finances et au patrimoine, La Torre.
La Torre (FA)
- Grazie.
Come giustamente fa riferimento lei, l'emendamento n. 2 ha in
subordine una serie di emendamenti che arrivano fino
all'emendamento n. 2quater. Pertanto, per ottimizzare i lavori,
cercherò di risponderle una volta sola, spero che così sarò chiaro
e non dovrò intervenire anche sugli ulteriori emendamenti. Ho da
dire sul metodo che lei sta utilizzando e le spiego il perché. Se
esistono delle categorie di rappresentanza degli imprenditori e se
c'è un lavoro che viene fatto nel rispetto delle regole della
collettività e del ruolo di rappresentanza delle categorie, che
presuppone una serie di riunioni...e alla fine all'interno della
costituzione di un passaggio delicato come la costruzione di un
provvedimento anticrisi, che è un equilibrio finanziario che non
tocca solo un aspetto, ma ne tocca anche altri e attraverso un
lavoro di cesello si arriva a trovare un accordo...non capisco lei
a quale titolo, se non a titolo personale, oppure rappresenta degli
imprenditori particolari, perché ho trattato con la categoria e,
quando ho chiuso un accordo con grande difficoltà e, arrivando a
questo prodotto, che è un prodotto decoroso e poi dirò il perché,
pensavo di aver fatto un lavoro che nella forma e nella sostanza
avesse un percorso di trasparenza e correttezza.
Capisco poi se c'è la necessità di difendere qualche interesse
di parte, però io non condivido la forma, perché ci dovrebbe essere
un rispetto per le categorie che qui mi sembra venga meno, perché
se uno si fa interprete di quello che le categorie dicono
all'interno di riunioni e hanno avuto modo di esprimerlo...e hanno
espresso anche tanti suggerimenti e tante negatività, ma non per
questo non hanno stabilito con noi un contratto ideale
sull'anticrisi e la sua applicazione, quindi sulla forma non sono
d'accordo. Non sono d'accordo neanche sulla sostanza, perché, se
c'è un meccanismo che regola il rientro, e in questo caso stiamo
parlando che la proroga della sospensione del pacchetto anticrisi è
in atto da quattro anni, per il quarto anno consecutivo tutte le
categorie economiche hanno già beneficiato dell'allungamento della
durata dei mutui da quattro anni...e lei deve tener conto che il
rientro è quello che alimenta anche l'uscita, perché attraverso il
rientro da questi mutui si può dare ulteriori mutui. Quindi meno ne
rientrano e meno se ne possono dare, perché lo strumento non è un
pozzo di San Patrizio senza fondo, dove i soldi escono solo e non
entrano mai, perché c'è chi sta aspettando di avere queste
ulteriori facilitazioni e che il meccanismo del rientro dei mutui
che escono, deve essere alimentato e, come ho detto, sono quattro
anni che è sospeso! Ricordo che i tassi di interesse applicati a
questi mutui, in particolare agli albergatori che avevano chiesto
un'ulteriore sospensione, sono già considerevolmente favorevoli, in
media viene applicato l'1 percento! Sono soldi della collettività,
che devono andare a tutta la collettività, ma in modo equo, quindi
la rata è costituita dalla restituzione della quota capitale e
conseguentemente un'ulteriore proroga per intero risulterebbe
eccessiva. Il termine è eccessivo, equità!
La proroga della durata dei mutui o della sospensione peraltro
crea una riduzione di rientri sui fondi di rotazione, quindi a
discapito della possibilità di riconoscere nuovi mutui per nuove
iniziative: equità! Ma insomma, io dico: ci fate lezioni di equità
e poi, quando c'è da difendere degli interessi di parte, cadiamo in
queste manfrine! Mi dà fastidio, sono sincero!
Président -
La parole au Conseiller Louvin.
Louvin (ALPE)
- Se c'è qualcosa che a noi dà fastidio, è
vedere le aziende che portano i libri in tribunale e che non
riescono a pagare gli stipendi, Assessore, non il fatto che si
discuta e si prendano 10 minuti di tempo in quest'aula per
discutere degli emendamenti che possono migliorare un testo che lei
ha l'estrema presunzione di considerare perfetto ed intangibile.
Questo noi non glielo riconosciamo, ci perdoni la presunzione, ma
il fatto che lei abbia presentato un bilancio e una finanziaria
perfetti non trova la nostra sottoscrizione! Parto dal punto
cardine del suo ragionamento: "e caspita, sono venuti a parlare con
noi, abbiamo firmato le intese, cosa vogliono, si permettono di
parlare con le categorie questi dell'opposizione!"
(interruzione dell'Assessore La Torre, fuori
microfono)
...vede Assessore, è molto singolare che una Giunta come questa
abbia il
toupet
di pretendere che gli altri non possano
parlare, che le categorie economiche di questa Regione, o i
sindacati, o chiunque altro a rappresentanza collettiva lo faccia o
ufficialmente, o ufficiosamente e, se le ho detto - e lo dico
tranquillamente - che abbiamo parlato con rappresentanti delle
categorie, è perché sono venuti in commissione, ci hanno detto
delle cose e, come lei il 4 ottobre ha fatto un confronto con gli
imprenditori, qualcuno lo può fare anche altrove questo, senza
firmare contratti o prendere impegni, ma ascoltando, usando le
orecchie per capire i problemi che ci sono sul tavolo e non
pretendendo di avere sbrigativamente chiuso il compitino,
Assessore! È strano...non se lei, perché è stanco dopo una
discussione lunga, incomincia a perdere un po' le staffe ed un
equilibrio che le riconosco in genere, ma che qui viene totalmente
a mancare. Può anche non essere d'accordo, condivido che lei mi
faccia osservare che ci sono problemi di rientro per quanto
riguarda questi mutui, ma ci sono varie soluzioni possibili, non
c'è solo la medicina della "Giunta Rollandin" e la decisione che
prende l'Assessore La Torre.
Lei dice di aver fatto un prodotto decoroso, io non le sto
sparando addosso: sto dicendo che è migliorabile e lo è sulla base
di nostre attente valutazioni che fanno riferimento non ai pozzi di
San Patrizio o al fatto che noi siamo...ma guardi che non sono dei
pezzenti tutti questi imprenditori, questi artigiani, lei li sta
trattando così! Lei ha detto e io glielo traduco: "ma insomma,
stanno restituendo con il tasso dell'1 percento e cosa si
permettono ancora di avere da dire?". Si permettono di avere da
dire qualcosa, perché qualcuna di queste aziende è in seria
difficoltà. Le abbiamo già detto prima, noi inizieremo un lavoro di
selettività; non lo volete fare? Adesso vi diciamo, allora se non è
selettivo, che sia almeno graduale; non volete fare neanche questo?
Va bene, è una presa di posizione politica, ma è grave quello che
lei ha detto, che non devono permettersi i cittadini o le
associazioni di interloquire dopo che si è preso un accordo con la
Giunta regionale: lesa maestà in quest'aula! Come ci si permette di
fare questi numeri! Noi allora ci permetteremo ancora e sempre per
i mesi che ci rimangono da passare qui di parlare con loro, di
recepire delle proposte e di sottoporli all'aula, poi se
continuerete ad avere la forza dei numeri, li boccerete
impietosamente, ma noi facciamo quello che riteniamo giusto. In
termini di equità questa scelta è una scelta equa, Assessore, non
la sua.
Président -
La parole au Conseiller Donzel.
Donzel (PD)
- Per dichiarazione di voto rispetto a questi
emendamenti. Noi abbiamo alcune riserve tecniche, ma, siccome
l'Assessore ha spostato il campo sul terreno politico, rivendico
anch'io che ci sono state tutte le modalità per valutare che
nessuna delle singole associazioni che si sono dovute confrontare
su questo testo, a quanto mi risulta, ha dato carta bianca al
Governo regionale, anzi si sono espresse con dei piccoli distinguo
e delle perplessità. Non rivendichiamo quindi di essere
rappresentanti noi di nessuna associazione, ma non lo è neppure
lei, né il Governo regionale. Tutti abbiamo delle orecchie,
ascoltiamo, c'è chi sente di più le sfumature, chi sente di più il
via libera finale, perché alternative sul tavolo non ce n'è,
qualcuno prova a metterne, però o perché c'è l'Europa, o perché su
questo testo c'è qualche difficoltà aggiuntiva...ma non venga qui a
farci la predica su come si rappresentano le associazioni. Le
associazioni non hanno nessun riferimento politico determinato:
vengono a parlare a tutti, come parlano a lei, parlano anche a noi
e danno delle interpretazioni dei documenti. Non ho rilevato tutto
questo entusiasmo rispetto al bilancio in essere.
Mi consenta poi anche sul concetto di equità: l'emendamento
bocciato poc'anzi era un emendamento che voleva costruire un
meccanismo di equità, per non trattare tutte le imprese allo stesso
modo. Lo avete bocciato e adesso volete darci lezioni di equità?
Cerchiamo di stare ognuno nei compiti che ha, non pensiamo di
essere noi i campioni dell'equità, ma neanche veniamo a prendere
lezioni di equità da lei!
Presidente
- La parola al Presidente della Regione,
Rollandin.
Rollandin (UV)
- Il tema dei mutui e della loro durata è
stato affrontato in diversi momenti. Di fatto, da quando è entrata
la crisi nel 2008, abbiamo annualmente prorogato il tutto, quindi i
mutui a scadenza a 15 anni sono diventati mutui a 20 anni, pertanto
il discorso dei 5 anni nei fatti c'è già stato e il limite che
c'era delle leggi, 20 anni, è esaurito. Ora, il rimodularlo a 25
con queste condizioni anche parlandone con le categorie...perché è
stata una domanda che era stata fatta e a cui si era spiegato che
la proroga è andata avanti ed è così per tutti, quindi c'era stata
nei fatti una proroga di cinque anni che è già avvenuta. Andare
oggi a proporre a domanda affinché si proroghi per altri cinque
anni...bisognerebbe riprendere singolarmente tutte le leggi e
rivederle, cosa che non è possibile fare in questo modo. Avevamo
anche spiegato che non è possibile, abbiamo visto le tre leggi,
abbiamo guardato anche quelle, il problema è che qui si va oltre la
scadenza normale del...e bisogna anche da un punto di vista
normativo rivederlo. Comunque questa è la ragione per cui, tenendo
conto che i mutui a 15 anni sono già diventati a 20 anni, che era
il limite massimo, adesso non è che il mutuo possa diventare a 25
anni. Teniamo conto che su questo una percentuale di non
restituzione andava da 50 a 55 percento, di coloro che avevano
utilizzato queste procedure, quindi avevamo visto che c'era una
graduale riduzione. Che ci siano ancora delle sacche di difficoltà
è vero, ma questo non giustifica tutto quello che viene detto nei
confronti dei mutui come oggi è stato riportato. La ragione è
sostanzialmente questa.
Président -
La parole au Conseiller Louvin.
Louvin (ALPE)
- Ho appena ricordato che questa
sospensione si applica anche a dei mutui che sono stati stipulati
fino al 31 dicembre 2012; ora è difficile che un mutuo stipulato
nel novembre 2012 abbia già fruito di una sospensione quinquennale,
come dice lei. Di fatto capisco che questo si applica per mutui più
risalenti nel tempo, ma abbiamo una situazione molto diversificata
e qui ci sono delle aziende che sono in difficoltà rilevante. Le
ripeto la nostra proposta riguarda l'alberghiero, l'industriale, il
commerciale artigiano e il settore della trasformazione dei
prodotti agricoli. Abbiamo individuato questo
range
, tre
leggi soltanto, non una miriade di leggi. Il problema si sposta sul
piano amministrativo nella rinegoziazione di questi mutui si tratta
di rifare i conteggi e di ristipularli. Chi è ormai in fine di
restituzione non ha convenienza a fare questo tipo di operazione,
chi è invece in una fase intermedia e in situazione di particolare
criticità può essere interessato. Noi lo abbiamo valutato, abbiamo
sentito delle persone che si occupano professionalmente della
gestione di tali forme di indebitamento ed è stato unanimemente
indicata questa come una formula più morbida per la ripresa dei
pagamenti, meno impattante, per non avere il muro contro le nuove
rate di mutuo da restituire a partire da metà 2013.
Non polemizziamo, noi abbiamo fatto una proposta, non è valutata
accettabile, punto e basta, però siamo stati altamente indispettiti
dalla reazione che ha avuto sopra le righe l'Assessore La Torre e
su questo invito il Governo ad avere attenzione sul fatto che
nessuno firma patti con il diavolo o accordi definitivi. Crediamo
che abbiano le mani libere le organizzazioni professionali e i
rappresentanti del mondo economico di discutere con chiunque, con
l'opposizione e anche all'interno della maggioranza, perché non è
escluso che all'interno della maggioranza qualcuno possa avere dei
punti di vista diversi da quelli del Governo. Siamo ancora in una
Regione libera!
Tornando alla questione, manteniamo fermamente l'emendamento,
chiedo alla Presidenza se sono messi tutti in votazione in modalità
successiva, ci pare la soluzione più opportuna in modo che ci sia
su ciascuno di essi una pronuncia formale da parte del Consiglio.
Grazie.
Presidente
- Pongo in votazione l'emendamento n. 2 di
ALPE, che recita:
Emendamento
Dopo il comma 4 dell'articolo 1, è aggiunto il
seguente:
"4bis. La durata dei contratti di mutuo in essere stipulati
ai sensi della l.r. 19/2001, della l.r. 6/2003 e della l.r. 7/2004
può essere prorogata, a richiesta del mutuatario, di cinque anni.
Ferma restando la periodicità del pagamento originariamente
prevista da ciascun contratto, l'importo delle rate non ancora
scadute è ridotto in misura proporzionale alla durata residua del
contratto stesso.".
Consiglieri presenti: 33
Votanti: 30
Favorevoli: 5
Contrari: 25
Astenuti: 3 (Donzel, Carmela Fontana, Rigo)
Il Consiglio non approva.
Presidente
- Pongo in votazione il sub-emendamento n.
2bis di ALPE, che recita:
Sub-emendamento
Dopo il comma 4 dell'articolo 1, è aggiunto il
seguente:
"4bis. La durata dei contratti di mutuo in essere stipulati
ai sensi della l.r. 19/2001 e della l.r. 6/2003 può essere
prorogata, a richiesta del mutuatario, di cinque anni. Ferma
restando la periodicità del pagamento originariamente prevista da
ciascun contratto, l'importo delle rate ancora non scadute è
ridotto in misura proporzionale alla durata residua del contratto
stesso.".
Consiglieri presenti: 34
Votanti: 31
Favorevoli: 5
Contrari: 26
Astenuti: 3 (Donzel, Carmela Fontana, Rigo)
Il Consiglio non approva.
Presidente
- Pongo in votazione il sub-emendamento n.
2ter di ALPE, che recita:
Sub-emendamento
Dopo il comma 4 dell'articolo 1, è aggiunto il
seguente:
"4bis. La durata dei contratti di mutuo in essere stipulati
ai sensi della l.r. 19/2001 e della l.r. 7/2004 può essere
prorogata, a richiesta del mutuatario, di cinque anni. Ferma
restando la periodicità del pagamento originariamente prevista da
ciascun contratto, l'importo delle rate ancora non scadute è
ridotto in misura proporzionale alla durata residua del contratto
stesso.".
Stesso risultato.
Presidente
- Pongo in votazione il sub-emendamento n.
2quater di ALPE, che recita:
Sub-emendamento
Dopo il comma 4 dell'articolo 1, è aggiunto il
seguente:
"4bis. La durata dei contratti di mutuo in essere stipulati
ai sensi della l.r. 19/2001 può essere prorogata, a richiesta del
mutuatario, di cinque anni. Ferma restando la periodicità del
pagamento originariamente prevista da ciascun contratto, l'importo
delle rate ancora non scadute è ridotto in misura proporzionale
alla durata residua del contratto stesso.".
Stesso risultato.
Presidente
- Pongo in votazione l'articolo 1:
Consiglieri presenti e votanti: 34
Favorevoli: 26
Contrari: 8
Il Consiglio approva.
Presidente
- La parola al Vicepresidente Chatrian per
illustrare l'emendamento n. 3 di ALPE.
Chatrian (ALPE)
- Per illustrare brevemente questo
emendamento. Sono due giorni che parliamo di situazione
finanziaria, di minori risorse, di tagli e ci sembrava interessante
proporre un emendamento che andasse in una direzione di dare
priorità principale alla ristrutturazione e congelare la nuova
edificazione. La filosofia era quella di aiutare principalmente la
parte antropizzata già esistente, da ristrutturare, quindi, nel
momento in cui ci sono minori risorse, bisogna fare delle scelte
non tanto popolari.
Président
- La parole à l'Assesseur aux ouvrages publics,
à la protection des sols et au logement public, Marco Viérin.
Viérin M. (SA-UdC-VdA)
- Ricordo che qui stiamo parlando
di risorse non date a contributo, ma a rimborso su un fondo di
rotazione, sono comunque risorse che tornano in circolo. Noi lo
sforzo che abbiamo fatto in questa legislatura è di mettere nei
primi anni soprattutto parecchie decine di milioni di euro per
rimpinguare i fondi di rotazione e oggi siamo quasi arrivati ad
un'autosufficienza della rotazione, cosa di cui parleremo a breve
in Consiglio, perché in Giunta approveremo il disegno di legge
sulla "legge quadro" della casa.
Su questo punto specifico posso dire che già nel 2009, quando
abbiamo fatto alcune modifiche, eravamo andati nella direzione che
diceva il collega Chatrian, ma su questo d.d.l. inserendo tale
modifica, i mutui di cui alla legge non possono essere concessi per
l'edificazione di nuovi immobili da destinare a prima abitazione,
andremmo a colpire un 6-7 percento e sono tutte persone che
arrivano da famiglie tradizionali valdostane per le quali i loro
avi hanno ottenuto una possibilità di edificare, mantenendo il
prato edificabile, pagando l'IMU e quello che è. Mi sembra quindi
un discorso di ristrettezza proprio in base al ragionamento che
facevate prima.
Questo stesso concetto però è presente nella delibera che
esamineremo in Giunta domani per l'edilizia convenzionata, che è
un'altra cosa: "edilizia convenzionata" vuol dire che un privato fa
un investimento per darlo in edilizia convenzionata alle persone e
noi vorremmo radicarlo al recupero complessivo, che va nella giusta
filosofia. Chiederei di ritirare l'ordine del giorno con l'impegno
che nel disegno di legge che arriverà in commissione e in aula
sulla legge quadro della casa ci sarà questo concetto, ma solo
sull'edilizia convenzionata, perché lì è un mero discorso di
investimenti da parte di privati che non hanno bisogno della loro
prima casa, ma hanno bisogno di trovare dei soldi per recuperare
gli immobili.
Presidente
- La parola al Vicepresidente Chatrian.
Chatrian (ALPE)
- Grazie Assessore per le sue
delucidazioni, non conosciamo la delibera, perché non abbiamo il
testo e non conosciamo il suo contenuto. Manteniamo questo
emendamento, abbiamo capito le spiegazioni che l'Assessore ci
faceva, ma, proprio perché la percentuale è limitata - parlava di
un 6-7 percento -, e siamo a conoscenza che la legge non finanzia,
ma aiuta a livello di interessi, sarà anche un suo circolo, ma,
quando le risorse sono inferiori, bisogna fare delle scelte e la
prima scelta va sul non antropizzare, se possibile. Detto questo,
cercare di aiutare maggiormente la ristrutturazione, anche perché
sappiamo che la ristrutturazione ha dei costi superiori rispetto
alla nuova edificazione e poi anche per un discorso urbanistico ed
ambientale è dal pubblico che deve partire l'aiuto maggiore e come
può incidere il pubblico? Congelando la nuova antropizzazione e
forse dare più spinta alla ristrutturazione...poi si può integrare
e riequilibrare, ma l'input deve partire da quest'aula e il
pubblico, dato che ha una sua regia, che è quella dell'ambiente e
del patrimonio esistente, penso che modificare le azioni...partono
da questi input e meglio di una legge finanziaria dove si può fare
un dibattito...al di là della legge sulla casa, di cui si parlerà
prossimamente in aula? Questo poteva essere un primo segnale, ma
affronteremo in commissione la delibera di cui parlava e poi la
porteremo in Consiglio in maniera serena, ma forse è il momento di
fare delle scelte importanti e non a livello lineare. Questa è una
nostra opinione, ci metteremo a disposizione per non voglio dire
migliorare il testo della delibera, ma provare a mettere...
(interruzione dell'Assessore Marco Viérin, fuori
microfono)
...qui non si blocca nulla, si congela l'aiuto. Il gruppo ALPE
non vuole bloccare nulla, la volontà è: mettiamo le risorse
pubbliche, stiamo parlando di aiuti pubblici, nelle
ristrutturazioni, questo è il messaggio, la nostra opinione.
Président
- La parole à l'Assesseur aux ouvrages publics,
à la protection des sols et au logement public, Marco Viérin.
Viérin M. (SA-UdC-VdA)
- Solo per dire che, se non viene
ritirato, non lo accetteremo, perché è molto evidente e molto
semplice, non voglio far perdere tempo ai colleghi. Vorrei solo
ricordare che questa Giunta nel 2009 ha puntato tutto sul recupero
e, quando dico "tutto", intendo tutto: dall'edilizia convenzionata,
ai mutui e a quant'altro. Il concetto è che una cosa che voi
sposate con noi dal 2009, ma il problema è che qui parliamo di cose
diverse, perché, quando abbiamo portato l'importo dei mutui - la
collega Fontana mi è testimone, poiché è stato un loro suggerimento
-, abbiamo diversificato a 120.000 il recupero, quindi c'è già
quella diversificazione rispetto ai 100.000 sul nuovo, viceversa
per i
single
a 90.000 sul recupero e a 70.000 per il nuovo.
Noi abbiamo dei dati molto importanti su quell'azione che questo
Governo e questa maggioranza hanno fatto dal 2009 ad oggi.
Presidente
- Pongo in votazione l'emendamento n. 3 di
ALPE, che recita:
Emendamento
Dopo l'articolo 1, è inserito il seguente:
"1bis.
(Modificazione alla legge regionale 28 dicembre 1984, n.
76)
1. Dopo il secondo comma dell'articolo 1 della legge
regionale 28 dicembre 1984, n. 76 (Costituzione di fondi di
rotazione per la ripresa dell'industria edilizia), è aggiunto il
seguente:
"I mutui di cui dalla presente legge non possono essere
concessi per l'edificazione di nuovi immobili da destinare a prima
abitazione.".".
Consiglieri presenti: 34
Votanti: 31
Favorevoli: 5
Contrari: 26
Astenuti: 3 (Donzel, Carmela Fontana, Rigo)
Il Consiglio non approva.
Presidente
- Vista l'ora, propongo di sospendere i lavori
per riprenderli alle ore 15,30.
La seduta è tolta.
---
La seduta termina alle ore 13,01.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK