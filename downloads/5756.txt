Consiglio Regionale della Valle d'Aosta - Oggetto del Consiglio n. 179 del 25 novembre 1983 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 179 del 25 novembre 1983 - Resoconto
OGGETTO N. 179/VIII - APPLICAZIONE DI AGEVOLAZIONI, A FAVORE
DI ALCUNE CATEGORIE, PREVISTE DALLA L.R. DI DISCIPLINA DEI SERVIZI
DI TRASPORTO COLLETTIVO DI PERSONE E COSE. (Interpellanza).
PRESIDENTE
: Do lettura dell'interpellanza presentata dai
Consiglieri Bajocco e Mafrica:
INTERPELLANZA
La L.R. 23.6.1983, n. 64, ha sostituito il 4° e 5° comma della
L.R. 15 luglio 1982, n. 32, concernente la disciplina dei servizi
di trasporto collettivo di persone e cose.
Mentre in precedenza il 4° comma dell'art. 46 della legge 32
stabiliva che sui veicoli di linea della nostra Regione: "Viaggiano
gratuitamente i grandi invalidi di guerra e del lavoro,
regolarmente iscritti alle rispettive associazioni; i non vedenti
(di guerra e civili) i loro accompagnatori", la nuova formulazione
precisa che:
"Viaggiano gratuitamente i portatori di handicaps con
invalidità legalmente riconosciuta almeno pari all'80%, i non
vedenti, i sordomuti ed i rispettivi accompagnatori.
Il diritto a viaggiare gratuitamente è attestato dalla
Regione.
La Giunta regionale può autorizzare l'applicazione di tariffe
agevolate per persone anziane".
Poichè risulta che a molti grandi invalidi sia attualmente
impedito di usufruire della gratuità del trasporto, perchè non
iscritti a particolari associazioni di categoria, anche essendo in
possesso del tesserino di riconoscimento rilasciato dalla Direzione
Generale dell'I.N.A.I.L; poichè non si ha notizia del rilascio di
particolari attestati da parte della Regione;
i sottoscritti Consiglieri regionali
INTERPELLANO
L'Assessore all'Industria, Commercio, Artigianato e Trasporti
per sapere:
1)
di quale documento devono essere in possesso gli
interessati (portatori di handicaps, non vedenti, ecc.) per poter
usufruire della gratuità del trasporto su veicoli di linea della
Regione;
2)
se non sia arbitraria, ai sensi delta legge
23.6.1983, la richiesta di essere iscritti a particolari
associazioni per poter usufruire del servizio gratuito;
3)
come e quando la Giunta intende dare applicazione
al disposto del 2° comma della legge 64;
4)
se la Giunta intende, come la legge
64 del
1983 consente, autorizzare la applicazione di tariffe agevolate per
le persone anziane.
PRESIDENTE:
Ha chiesto di illustrare la interpellanza il
Consigliere Bajocco, ne ha facoltà.
BAJOCCO (P.C.I.):
L'interpellanza è abbastanza completa
ma è bene anche dare dei chiarimenti.
Un giorno sono salito su un mezzo di servizio urbano della città
di Aosta, ed ho udito con stupore il bigliettaio rispondere ad un
cittadino che presentava il suo tesserino di grande invalido del
lavoro, rilasciato dall'Istituto Nazionale dell'Assicurazione
contro gli Infortuni, che non poteva usufruire della gratuità del
servizio perchè quel tesserino non era riconosciuto da parte
dell'azienda di trasporti.
Mi avvicino a questo signore e gli dico che c'è una legge
regionale per la quale i grandi invalidi hanno il diritto di
viaggiare gratuitamente sulle linee della nostra Regione; al che
questi mi spiega che non vuole essere iscritto a nessuna
Associazione e che è passato il tempo in cui era obbligato a
prendere una tessera per poter lavorare e oggi non vuole più farlo,
dal momento che una tessera ce l'ha già, per la quale si è rovinato
la salute sul posto di lavoro.
Mi sono fatto dare i due tesserini; su uno c'è scritto "Istituto
Nazionale per l'Assicurazione contro gli Infortuni sul Lavoro",
sull'altro, leggermente più piccolo "Associazione Nazionale
Mutilati Invalidi del Lavoro", che è anche un Ente morale. Sono
andato a vedere la famosa legge dei trasporti, che è composta di
cento e più articoli, e leggo nel paragrafo 5) "viaggiano
gratuitamente i grandi invalidi di guerra e del lavoro,
regolarmente iscritti alle rispettive associazione; i non vedenti
(di guerra e civili) ed i loro accompagnatori". Quando leggo la
parola associazione, penso che la più valida sia l'attestazione
rilasciata dall'Istituto Nazionale per l'Assicurazione contro gli
Infortuni, perchè il tesserino non viene rilasciato a chi ha una
invalidità al di sotto dell'80%.
Mi sono ricordato poi della legge 64 del giugno 1983, dove era
stata fatta una modifica a questo riguardo e qui viene sostituito
l'art. 36, 4° e 5° comma: "viaggiano gratuitamente i portatori di
handicaps ed i rispettivi accompagnatori". Vi è una postilla che
dice: "Il diritto a viaggiare gratuitamente è attestato dalla
Regione": ecco dove vi è un ritardo da parte della Giunta,
dell'Assessore e dell'ufficio competente, che non hanno provveduto
immediatamente a dare questo attestato alle persone che ne hanno
diritto.
Vorrei anche sapere per quale ragione i cittadini valdostani
possono viaggiare gratuitamente avendo solo la tessera
dell'Associazione Nazionale Mutilati ed Invalidi e non hanno lo
stesso diritto con la tessera dell'I.N.A.I.L. A mio avviso ci deve
essere un intervento da parte dell'Assessorato competente
attraverso il servizio dell'autolinea perchè questa situazione
venga a cessare.
Infine poichè vi è un'altra postilla in questa legge che la
prevede, chiedo se la Giunta intende consentire ed autorizzare
l'applicazione di tariffe agevolate per le persone anziane; invito
lo Assessore a prendere i provvedimenti del caso affinchè queste
persone abbiano delle agevolazioni nei servizi in attuazione di una
legge che è stata votata da questo Consiglio.
PRESIDENTE
: Ha chiesto di parlare l'Assessore
all'Industria, Commercio, Artigianato e Trasporti Pollicini, ne ha
facoltà.
POLLICINI (Féd. DP-UVP
): Questa interpellanza è molto più
complessa di quanto non possa apparire a prima vista; risponderò
prima alle cose più semplici e dopo arriveremo alle più
complesse.
In effetti è stata applicata quella che era una norma
legislativa regionale, che recita "viaggiano gratuitamente i grandi
invalidi di guerra e del lavoro regolarmente iscritti alle
rispettive associazioni": l'I.N.A.I.L. non è un'associazione di
categoria, è un Ente. Nel caso citato dal consigliere Bajocco sono
state rispettate le norme di legge ed ho qui le fotocopie degli
ordini di servizio delle società di autotrasporti che rispecchiano
esattamente la legge 32. Quindi, da questo punto di vista, ritengo
che o si modifica la legge - ma l'abbiamo modificata - o queste
argomentazioni, oggi riferite alla legge 32, non hanno senso.
Dove invece il discorso diventa più complesso è quando si parla
dell'applicazione della nuova legge 64; prima di tutto dobbiamo
tenere presente che c'è una legge nazionale, la 151, che prevede
per la gestione del trasporto pubblico un ripianamento del
disavanzo da parte dello Stato in una misura definita ogni anno con
apposito decreto. Per il 1983 si prevede ad esempio che lo Stato
debba ripianare la parte eccedente il 35% dei costi di gestione
delle autolinee pubbliche. Quindi in base a questo è uscita anche
una legge statale successiva, la 131, che parla di estendere la
possibilità della concessione di viaggio gratuito ai portatori di
handicaps indistintamente. Da questa legge è derivata la legge 64,
ma va detto che nel momento in cui è stata approvata mancava della
disposizione finanziaria di copertura per questi viaggi gratuiti.
La Regione Lombardia, per conto anche delle altre Regioni italiane,
ha impugnato la legge 131 davanti alla Corte Costituzionale, in
quanto le Regioni non dovevano provvedere con il maggior gettito
dei tributi propri al ripianamento degli oneri derivanti alla
estensione della legge stessa (cioè il viaggio gratuito per gli
handicappati). La Corte Costituzionale si è espressa in senso
favorevole alle Regioni, quindi la legge 64 non è stata sinora
applicata perchè in presenza di un ricorso alla Corte
costituzionale dove si impugnava la legge 131 che avrebbe obbligato
le Regioni a pagare queste tariffe agevolate o non tariffe,
dovevamo attendere questo risultato. Il risultato è giunto con una
sentenza del 12.10.1983, pertanto sino ad allora non è stato
possibile applicare la norma.
A questo punto si innesta un altro problema; con la legge 64 il
numero complessivo degli aventi diritto al viaggio gratuito sulle
linee urbane ed extra urbane regionali è pari a 3250 persone.
Questo dato va tenuto presente insieme ad un altro, che è quello
che il ripianamento dei deficit è solo per le cifre superiori al
35% del costo complessivo di gestione delle varie società, cioè è
fatto obbligo comunque di avere ricavi propri sino al 35%. Posso
dire che dai dati contabili risulta che nessuna società in Valle
d'Aosta raggiunge questo ricavo, cioè quella che ha il massimo
risultato lo ha con il 31%. Vi sono alcune piccole che arrivano al
18-20%. Va tenuto presente che fra le tariffe agevolate ci sono
quelle di abbonamento degli studenti, degli operai e degli
impiegati che viaggiano con abbonamenti con sconto pari al 40%, a
prescindere dal reddito dei singoli utenti, perchè ci può essere un
invalido con reddito di 100 miliardi al mese che ha diritto al
viaggio gratuito, così lo studente e le altre categorie. Occorre
tenere presente questo aspetto, perchè come possiamo imporre alle
società di far viaggiare gratuitamente questi aventi diritto
secondo la legge 64 senza dare nulla?
Riteniamo che debba essere il Fondo Nazionale a dover
intervenire in questo settore, ma il Fondo Nazionale Trasporti in
conto gestione non intende riconoscere queste spese regionali. Però
la Corte Costituzionale ha sentenziato che non deve essere fatto
carico alle Regioni di queste ulteriori richieste di tariffe
agevolate.
Nel rispondere all'interpellanza dico che la Giunta si impegna a
studiare il problema ed a portare una proposta concreta nel più
breve tempo possibile al Consiglio, perchè non possiamo dimenticare
che c'è un rapporto molto preciso fra il servizio reso dalle
società autotrasporti, fra il ripianamento della quota eccedente
del 35% da una parte del fondo Nazionale Trasporti e fra la
differenza: in questo caso esiste una esigenza che nasce da questa
richiesta che interessa ben 3250 persone.
PRESIDENTE
: Ha chiesto di parlare il Consigliere Bajocco,
ne ha facoltà.
BAJOCCO (P.C.I.):
Sapevamo anche noi che il problema era
di vasta portata e delicato, perchè quando si parla di soldi vi
sono tante difficoltà. Ma io invito l'Assessore, in attesa di
quello studio che verrà portato, mi auguro il più presto possibile
in Consiglio, di rivedere con le ditte incaricate del servizio
l'ordine di servizio, applicando la legge 64 relativamente alla
norma del grande invalido. In base alla legge cui l'Assessore
Pollicini ha accennato e che è uscita dopo, con l'ampliamento e la
modifica della legge 64, attraverso le ditte regionali di
autotrasporti si potrebbe far sì che anche coloro che hanno solo il
tesserino dell'I.N.A.I.L. possano beneficiare del servizio
gratuito.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK