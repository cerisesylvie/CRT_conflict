Consiglio Regionale della Valle d'Aosta - Oggetto del Consiglio n. 587 del 13 maggio 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Ordinamento degli uffici e del personale
Precedente
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 587 del 13 maggio 2021 - Resoconto
OGGETTO N. 587/XVI - Interpellanza: "Valutazioni in merito al
fabbisogno di personale dipendente dell'Amministrazione regionale e
all'avvio delle relative procedure di reclutamento".
Bertin (Presidente)
- Passiamo ora alle interpellanze.
Punto n. 38 all'ordine del giorno. Per l'illustrazione, il
consigliere Aggravi ne ha facoltà.
Aggravi (LEGA VDA) -
L'interpellanza prende avvio da una
serie di delibere emanate dalla Giunta quali disposizioni in
materia di organizzazione e personale dipendente
dell'Amministrazione regionale nel tempo e in particolare da un
principio, uno dei principi che vengono enunciati nelle premesse di
alcune di queste, ovvero il rinvio a successiva deliberazione
dell'aggiornamento per l'anno in corso del Piano Triennale 19-21
delle modalità di reclutamento attraverso l'avvio di procedure
concorsuali o selettive uniche, più volte ribadito, appunto come
dicevo, nelle ultime deliberazioni.
Questo principio fa poi il paio con un più ampio e un più
grand programme
che spesso e volentieri viene citato nei
programmi elettorali ma poi soprattutto nel DEFR che riguarda la
tanto agognata revisione normativa della legge 22.
In particolare nel DEFR di questo Governo viene specificato
appunto che la revisione normativa avverrà nell'ottica di agevolare
la costruzione di modelli organizzativi e innovativi degli enti del
comparto unico, orientati per processi volti a soddisfare
direttamente i fabbisogni dei cittadini e delle imprese favorendo
l'integrazione orizzontale delle strutture organizzative e gli
strumenti di risposta alle peculiari esigenze di funzionamento
degli enti.
Semplifico, ovviamente, l'obiettivo dell'interpellanza, oltre a
comprendere - nel dettaglio, poi citerò le richieste - quali
saranno le procedure o quali saranno anche le linee guida di
aggiornamento del piano che abbiamo citato, è capire se queste
intenzioni, queste linee guida, queste modalità di aggiornamento,
terranno in realtà conto dell'organizzazione che si è fatto in
termini di organizzazione della macchina amministrativa, tenuto
anche conto di un aspetto abbastanza importante perché noi spesso
quando parliamo di personale ci dilettiamo sul numero delle
risorse, le deleghe, le attività, i poteri del personale, ma ci
dimentichiamo, spesso e volentieri, che ovviamente è una delle voci
della spesa pubblica, e in particolare voglio citare la relazione
sempre della Sezione di controllo della Corte dei Conti che oggi ho
citato più volte ma dà degli spunti molto interessanti che
riguardano appunto l'incidenza della spesa del personale sulla
spesa corrente nell'esame dell'ultimo bilancio, quello che ha sì
carattere tecnico ma proprio per questo è sostanzialmente un
bilancio di previsione che possiamo dire di apertura rispetto a
quello già preannunciato.
I relativi valori appunto, dice la Sezione, si attestano
sostanzialmente sul 23% della spesa corrente, tale percentuale però
cresce laddove si vada a non considerare la spesa del comparto
sanitario, che giustamente si può tenere da parte in quanto non
direttamente legato, se vogliamo, alla macchina amministrativa in
termini burocratici.
L'interpellanza chiede al Presidente della Regione "a quanto
ammonti oggi il fabbisogno in termini di risorse, e quindi di
relativa spesa pubblica, e quali procedure di reclutamento verranno
promosse nel corso dell'anno corrente, cioè di quanto abbiamo
bisogno a fronte di continui rimandi dell'aggiornamento del piano
di fabbisogno, quanto ci costa e, soprattutto, cosa verrà fatto nel
breve termine", l'orizzonte temporale è il 2021.
"Quali siano le tempistiche e le modalità di aggiornamento del
piano triennale, delle modalità appunto di reclutamento, quindi in
che termini e quando si potrà avere concretezza di queste
necessità, se le valutazioni in termini di fabbisogno del personale
di aggiornamento del piano terranno conto dell'evoluzione della
macchina amministrativa, anche alla luce del prospettato
potenziamento delle politiche di digitalizzazione e sviluppo del
lavoro agile", su questa domanda, se sarà sintetico, gliela
abbuono, perché penso che sia qualcosa di molto complicato perché
già sarebbe, secondo me, una vittoria poter dare, come dicevo
prima, un computer portatile a ogni dipendente, così che lo smart
working possa essere anche agile come si dice in termine
italico.
"Quali siano le linee caratterizzanti e relative tempistiche che
il Governo regionale intende perseguire per addivenire alla riforma
della legge 22/2010" che, teoricamente, in realtà dovrebbe forse
essere messa a capo di tutto questo, se si ragiona in termini
organizzativi.
In sintesi, Presidente, a fronte dell'organizzazione che vi
siete dati, a fronte delle necessità che sono emerse di copertura
di posti apicali o comunque anche di deficit di fabbisogno, quello
che si vuole capire è quante risorse, a vostro giudizio, la
macchina ha bisogno di recuperare e poi mi piacerebbe capire se
sono state anche fatte delle valutazioni, visto che si parla di
integrazione orizzontale delle strutture anche in termini di
spostamenti e di efficientamento, perché altrimenti nell'ambito
dell'Amministrazione pubblica, nel momento in cui c'è un deficit o
una necessità, si tende soltanto a trovare una soluzione, quella
dell'assunzione. Io non dico che l'assunzione sia una cosa
negativa, anzi, però bisogna anche considerare se i livelli di
spesa che ho detto prima, che ricordiamo, non sono soggetti a delle
limitazioni o a misure Montiane di memoria in questo momento, ma
che comunque devono contemperare a che cosa? Al fatto che le
risorse tolte o comunque destinate alla spesa del reclutamento, e
quindi della burocrazia, sono tolte da investimenti o da spesa
corrente che va a favore di imprese e di cittadini, quindi bisogna
cercare di contemperare le necessità amministrative con le risorse,
perché spesso ce lo dimentichiamo, poi siamo tutti bravi a dire:
"Ah, ma il bilancio regionale ha pochi investimenti", ma la spesa
corrente è pesante e le percentuali che ho detto sono più che
significative in termini appunto di ammontare.
Quindi capire poi se tutti questi ragionamenti stanno, come
direbbe qualcuno, all'interno di un perimetro più complessivo di
riforma che riguarda appunto l'evoluzione della 22.
Se ovviamente le idee non sono chiare sulla 22, le abbuono e le
consento di rimandare la risposta, perché forse oggi avete anche
altri problemi, però è curioso capire se le logiche di sostituzione
di fabbisogno del personale avvengono solo in forza di necessità
contingente o anche di una più prospettiva visione futura anche in
termini di riorganizzazione e io spero anche di un modello più
innovativo che consenta a certe strutture di collaborare
maggiormente e quindi evitare di pensare soltanto a una crescita
della macchina, perché comunque sappiamo che il pubblico tende più
a crescere rispetto alle realtà private che devono anche fare
utili, quello è sicuro.
Presidente -
Per la risposta, il presidente della Regione
Lavevaz.
Lavevaz (UV) -
Cercherò di andare per ordine visto che le
domande sono molto strutturate.
Si chiede innanzitutto a quanto ammonti oggi il fabbisogno in
termini di risorse, quali procedure di reclutamento verranno
promosse nel corso dell'anno 2021: il fabbisogno del personale
dell'Amministrazione regionale - relativamente alle categorie
derivanti dall'adozione sia delle deliberazioni della Giunta
regionale, a partire dalla DGR 836 citata del 2019 fino alla DGR
432 del 2021, che dà le deliberazioni dell'Ufficio di Presidenza
del Consiglio regionale, suddiviso per annualità, a decorrere dal
2019 fino al 2021 - risulta essere alla data odierna il seguente:
per il 2019 trentanove posti da ricoprire, corrispondenti a un
costo totale pari a 1.761.000 euro; per il 2020 novantasette posti
da ricoprire, corrispondenti a un costo totale annuo pari a
4.102.000 euro e per il 2021 settantadue posti da ricoprire,
corrispondenti a un costo totale annuo pari a 2.905.000 euro. Per
quanto attiene all'annualità 2021, il fabbisogno preso a
riferimento è quello di cui all'allegato C della deliberazione
della Giunta regionale 1295/2020.
Il fabbisogno di personale dell'Amministrazione regionale
relativamente alla qualifica unica dirigenziale prevede a oggi - ai
sensi della deliberazione della Giunta regionale n. 140/2021 di cui
abbiamo già parlato in altre iniziative - la copertura di sette
posti per un costo annuo pari a 784.000 euro.
Il piano delle procedure concorsuali per l'anno 2021 è stato
sottoposto all'esame della Giunta regionale ed è stato trasmesso al
Cpel per il relativo parere, a seguito del quale sarà oggetto di
approvazione definitiva nelle prossime settimane.
Quali siano le tempistiche - si chiede poi - e le modalità di
aggiornamento per l'anno 2021 del piano triennale 2019-2021 e delle
modalità di reclutamento del personale dipendente
dell'Amministrazione regionale": il piano triennale con la
previsione del fabbisogno di personale sarà aggiornato
presumibilmente entro la prima metà del mese di agosto 2021. Il
piano sarà redatto considerando le cessazioni effettivamente
intercorse fino ad agosto e quelle programmate fino al
31.12.2021.
Si chiede poi "se le valutazioni in termini di fabbisogno del
personale di aggiornamento del piano triennale terranno conto
dell'evoluzione della macchina amministrativa, alla luce del
prospettato potenziamento delle politiche di digitalizzazione",
seppur gentilmente mi ha abbonato la risposta, è molto sintetica
quindi gliela dico: le valutazioni terranno conto delle reali
necessità dei singoli dipartimenti sulla base delle possibilità
assunzionali previste dalla legislazione vigente, anche in termini
di spesa valutando il necessario processo di digitalizzazione
intrapreso dall'Amministrazione regionale che è stato, tra l'altro,
previsto come obiettivo dirigenziale per l'anno 2021. Il lavoro
agile sarà oggetto di approfondito esame anche alla luce delle
nuove norme approvate a livello statale e sarà disegnato dal POL e
anche questo è già stato oggetto di altre iniziative di
recente.
Si chiede infine "quali sono le linee caratterizzanti e le
relative tempistiche che il Governo regionale intende perseguire
per addivenire alla riforma della legge regionale n. 22/2010":
anche su questo la riforma della legge regionale, come abbiamo già
detto in altre iniziative, è un obiettivo che abbiamo inserito nel
DEFR, è sicuramente un obiettivo - come ha giustamente detto lei -
molto ambizioso che richiede un'analisi approfondita di tutto il
sistema, non soltanto della macchina amministrativa regionale, ma
del sistema delle autonomie locali e degli enti locali, di tutto il
comparto, con l'obiettivo di rendere un apparato pubblico
maggiormente efficace ed efficiente in grado di rispondere in
maniera adeguata e moderna, anche come diceva giustamente lei, alle
aspettative della nostra comunità.
Non nascondo che su questo aspetto dobbiamo ancora partire, nel
senso che, non ho ancora avuto il piacere di incontrare di persona
il coordinatore del personale che ovviamente è il punto di
riferimento con il quale iniziare a fare questo tipo di
ragionamento, perché prima ero io con il Covid, adesso è lei con il
Covid; ci sentiamo ovviamente regolarmente per telefono, ma non ci
siamo ancora incontrati nonostante abbia preso il servizio da più
di un mese.
Quindi è difficile dare oggi delle tempistiche realistiche e
concrete sulla realizzazione di una materia così complessa e
trasversale in cui bisogna tener conto sia delle necessità delle
diverse Amministrazioni ma anche - come giustamente ha sottolineato
in questa interpellanza ma anche nella precedente interrogazione -
delle normative legate alle nuove tecnologie, agli usi di
semplificazione, di smaterializzazione eccetera.
Quindi questo va inquadrato anche nell'ambito di una più ampia
modifica e aggiornamento, direi, più che modifica della macchina
amministrativa, che anche il Ministero della pubblica
amministrazione sta cercando di portare avanti; ho avuto un breve
scambio di idee anche con il ministro Brunetta qualche settimana
fa.
Presidente -
Replica il consigliere Aggravi.
Aggravi (LEGA VDA) -
Apprezzo la sua onestà sull'ultimo
punto e le prospettive che ha dato e concordo con lei sul fatto che
l'obiettivo di una corretta definizione del livello di fabbisogno,
soprattutto la struttura della macchina amministrativa, debba tener
conto di tutto il comparto e forse anche il passato dell'attuale
coordinatore potrà aiutare in tal senso e mi auguro però che allo
stesso momento ci sia una naturale sinergia con quanto si sta
facendo sul tavolo della riforma degli enti locali, perché
altrimenti continuiamo, come in altri settori, a ragionare per
scatolotti vuoti e poi li riempiamo e ci rendiamo conto che uno
scatolotto ha troppo spazio e un altro è troppo stretto, quindi
questo avviene anche nella macchina amministrativa.
Per quanto riguarda il fabbisogno, io mi auguro che da qui ad
agosto ci sia la possibilità di fare dei puntuali ragionamenti,
anche soprattutto sulla destinazione dei fabbisogni, perché io
penso che in ottica di evoluzione -, da quello che è stato il Covid
a quello che è lo smart working, o come lo vogliamo chiamare -
soprattutto riguardo a certe sostituzioni, ovviamente bisogna tener
conto che ci sono delle nuove necessità che devono essere
coperte.
Mi auguro allo stesso tempo che la delibera 140 non faccia
scuola per quanto ha fatto norma e che quindi si tenga meglio in
considerazione di rispettare i dettami della legge 22 e che
soprattutto si cerchi magari di fare chiarezza su quella che è
stata la querelle relativa alla validità o no del titolo del
francese, perché penso che su quello la macchina amministrativa - e
chi oggi risiede nella struttura del personale - deve fare una
valutazione, perché una buona macchina amministrativa non è una che
ragiona per note perché altrimenti - qualcuno ieri ha citato il
Manzoni - potremmo citare le grida manzoniane.
Quindi sicuramente in questo senso bisogna andare però, ripeto e
concludo, il fatto di andare a considerare nel complesso tutto il
comparto, soprattutto il fabbisogno degli enti locali per evitare
che la Regione finisca per divorare continuamente gli spazi
disponibili, penso che sia fondamentale per quanto però ovviamente
il tutto deve garantire un equilibrio di spesa, sia a livello
centrale che a livello periferico, senza cercare di spostare quella
che è spesa inefficiente che pesa sul bilancio complessivo della
Regione e, ripeto, toglie delle risorse a cittadini e imprese che
più di altri settori in questo momento hanno bisogno di supporto e
ne avranno bisogno nei prossimi anni.
Presidente -
Sono le ore 19:51, possiamo chiudere i
lavori del Consiglio regionale e rinviare i punti restanti al
prossimo Consiglio.
---
L'adunanza termina alle ore 19:51.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK