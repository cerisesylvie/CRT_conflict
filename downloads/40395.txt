Consiglio Regionale della Valle d'Aosta - Oggetto del Consiglio n. 3200 del 6 febbraio 2018 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3200 del 6 febbraio 2018 - Resoconto
OGGETTO N. 3200/XIV - Interpellanza: "Problematiche connesse
alle liste di prenotazioni sanitarie".
Farcoz (Président)
- Point n° 14 à l'ordre du jour. La
parole au collègue Chatrian pour l'illustration.
Chatrian (ALPE) -
Lo scorso Consiglio abbiamo avuto modo
di confrontarci con il collega Bertschy su una parte importante
della sanità valdostana, soprattutto quella pubblica, legata alle
liste d'attesa, quindi ad un disservizio erogato ai valdostani. Il
nostro obiettivo è conoscere il perché delle criticità: la poca
organizzazione, magari la poca programmazione, quali sono le cause,
perché poi, prima di iniziare un nuovo percorso o di mettere in
campo delle soluzioni, dei tacconi o, meglio ancora,
un'architettura più performante, bisogna conoscere nel merito le
criticità che magari ci si porta dietro da mesi o dagli ultimi
anni. Sappiamo perfettamente che la pianificazione o la
programmazione sarebbe complessa e difficile, ma risolvibile, se ci
fosse da parte della politica (della buona politica) la volontà di
dare indirizzi chiari e forti, con delle scelte all'interno
dell'azienda, perché poi è l'azienda che deve declinare e dare
corso ai
desiderata
della politica, di questo Consiglio
regionale e del Governo regionale. Con il collega Bertschy abbiamo
avuto modo di confrontarci: ci sono state delle sospensioni in
diversi reparti per cui l'utente valdostano non poteva iscriversi a
seguito di un'impegnativa; pur avendo l'impegnativa di un medico,
non c'era la possibilità di iscriversi ad una successiva visita. La
sospensione o la chiusura - possiamo chiamarla in entrambi modi -
indubbiamente crea delle criticità all'utente che non può
prenotarsi per una visita e deve fare fronte a lunghi tempi
d'attesa.
In considerazione della chiusura delle liste di prenotazione e
quindi dell'impossibilità di accedere ai servizi di prenotazione,
l'USL (quindi c'è un percorso alternativo) si è dotata di apposito
regolamento per la prenotazione delle visite attraverso l'utilizzo
della libera professione. La sanità pubblica, quindi, non riuscendo
a dare risposte, ha creato un percorso alternativo: se entro trenta
giorni tu non dai una risposta puntuale e certa alle necessità
dell'utente, io ti creo un secondo percorso utilizzando la libera
professione di un dipendente dell'Azienda. Vorrei soffermarmi qui,
e questa iniziativa va in quella direzione. Innanzitutto perché non
siamo capaci di dare risposte puntuali? Non è che a monte c'è una
mancanza di programmazione o di organizzazione? Non è che a monte
il direttore del personale, il direttore generale, i direttori di
dipartimento non hanno fatto il loro dovere, cioè non hanno fatto
le segnalazioni dovute alla parte politica, al Governo e al
Consiglio, e non hanno detto per esempio che cinque persone
andranno in pensione su questo settore, che occorre fare dei
concorsi, dare corso e riempire quelle caselle, altrimenti non si
possono dare risposte puntuali come pubblico alla sanità valdostana
o ci sono anomalie o anche casi che non si possono sapere?
Vengo al punto: come si utilizza la libera professione per
erogare una prestazione che non si eroga direttamente attraverso i
normali canali convenzionali? Per di più: la prestazione erogata
attraverso il secondo canale costa uguale a noi valdostani, al
pubblico, o costa un po' di più, e quanto di più? Se a monte c'è
una mancanza di programmazione o di organizzazione, non vorremmo
che questo secondo percorso - legittimo, perché la Regione autonoma
Valle d'Aosta ha dato l'
okay
all'utilizzo della libera
professione - costasse di più, deve costare fino a un certo punto
e, soprattutto, deve dare risposte puntuali al cittadino. È un
diritto del cittadino valdostano avere servizi rapidi e di qualità.
Dall'altra parte, però, facciamo anche un altro ragionamento: il
costo
pro capite
più alto della sanità a livello nazionale è
quello valdostano. Le Province di Trento, Bolzano, Belluno e
Sondrio sono anche loro in un ambiente montano, e lì i costi sono
più alti, lo sappiamo (15, 20, 25 percento di costi in più), ma a
fronte di un costo
pro capite
molto alto noi abbiamo minori
servizi in certi settori.
Poi c'è un passaggio molto delicato e importante. Molti
cittadini valdostani - questo l'ho toccato con mano cercando di
capire nel merito le criticità legate proprio alla LPA (la libera
professione) - non sanno che c'è questo percorso alternativo. Il
cittadino valdostano di una comunità, piccola o grande che sia, che
non sa che c'è questo secondo percorso, va da un professionista,
paga e non si fa rimborsare. Questa è una criticità di oggi, sono i
numeri a dirlo, non è Chatrian che ha le stesse informazioni del
collega Bertschy. Il cittadino è quindi cornuto e mazziato. Non
utilizza la sanità pubblica e, per di più, paga completamente
quello che dovrebbe essere invece a titolo praticamente gratuito,
il ticket più l'impegnativa, arrivando a sostenere una spesa
complessiva di 27/28 euro.
Sono quindi tre le criticità: uno, la sanità pubblica regionale
oggi non riesce a dare risposte puntuali; due, i percorsi in LPA -
adesso ascolteremo la replica dell'Assessore che ci dirà quanto
costa al pubblico questa operazione secondaria, che è un ripiego -
costano di più; tre, molti cittadini non sanno che potrebbero
utilizzare quel secondo canale (la libera professione) e farsi
rimborsare tutte quelle prestazioni che invece pagano, quindi non
anticipano, pagano a piè di lista e perdono l'aiuto pubblico,
pagano un servizio che invece dovrebbe essere pagato interamente
dal pubblico. Oltre a questo, abbiamo certi settori in cui vi sono
degli esuberi e altri in cui vi è invece carenza di personale.
La parte che mi piacerebbe condividere con voi, soprattutto con
il collega Bertschy, è che ogni tanto ci perdiamo anche delle alte
professionalità. Noi corriamo il rischio fra qualche settimana di
perdere un chirurgo che non ha neanche quarant'anni (35 anni), che
ha vinto un concorso, che ha prestato la sua professionalità al
"modello Valle d'Aosta" e che la Direzione generale - per deficit
di organizzazione o di programmazione - non sa ricollocare,
soprattutto non sa rilanciare. Non vogliamo investire sui giovani
trentacinquenni. Se questi perdono manualità, e quindi non operano
a quell'età, lasciano l'azienda USL della Valle d'Aosta e vanno in
altre regioni. Penso che questo sia un peccato, perché se
un'Azienda sanitaria investe sui giovani deve trovare delle
soluzioni, soprattutto se ci sono dei concorsi. Poi si deve fare
molta attenzione anche ai concorsi, perché qualcun altro, che era
posizionato sotto in graduatoria, il posto lo ha invece trovato.
C'è qualcosa di anomalo. Ecco che lì i
manager
devono fare
la differenza, se abbiamo persone che hanno idee e che sanno
arrivare a punti di caduta per valorizzare le nostre
professionalità.
Ho cercato di rappresentare un po' lo stato dell'arte. Sappiamo
che in dieci minuti non potremo avere magari tutte le risposte, ma
per quanto riguarda le liste d'attesa chiederemmo all'Assessore di
capire principalmente se nell'ultimo triennio è stato sanzionato
qualcuno. Se c'è qualcuno che sbaglia, che non ha programmato o non
ha organizzato, abbiamo delle normative; oltretutto la Regione ha
legiferato e ha anche approvato una delibera di Giunta. Vorremmo
pertanto sapere se qualcuno è stato sanzionato, perché le liste
d'attesa per le prenotazioni erano chiuse, e quali siano gli
intendimenti in merito.
La seconda domanda che poniamo all'Assessore è: "nel caso di
prestazioni non erogabili nei tempi di legge in cui vengono
attivate modalità organizzative per garantire i diritti del
cittadino, come la libera professione intramuraria e il
convenzionamento con il privato, che costi unitari hanno avuto le
prestazioni, e se gli eventuali costi maggiori sostenuti sono stati
contestati ai responsabili dell'Azienda". Questa domanda mi sembra
molto chiara e diretta per avere contezza, perché - come dico
sempre - i dati non mentono.
Président -
La
parole à l'Assesseur Bertschy pour
la réponse.
Bertschy (UVP) -
Grazie, collega Chatrian, credo che il
lavoro che sta facendo ci permette di fare un po' di chiarezza,
glielo dico con sincerità. Al di là delle valutazioni politiche sul
lavoro che si svolge, questo è un tema di grande importanza. Da
qualche mese lo seguo personalmente e, nella sua fase di governo in
Assessorato, anche il collega Viérin l'ha tenuto assolutamente in
considerazione; stiamo ponendo tutte le nostre energie e anche
cercando di sfidare una situazione molto pesante che abbiamo
ereditato. Vi invito a leggere la relazione sul bilancio 2016
prodotta dalla Sezione di controllo della Corte dei Conti in cui si
dice che, a forza di contrarre risorse, il sistema sanitario è
andato fortemente in crisi e non sarà facile riprodurre
un'organizzazione di un certo livello. Per fortuna a metà anno
2016, con il cambio di maggioranza e l'arrivo dell'Assessore
Viérin, si è prodotta una prima inversione di tendenza rispetto ai
finanziamenti che, come già ho ricordato, è servita a pagare
inizialmente anche l'eredità sulla mobilità passiva, ma soprattutto
è iniziato un percorso differente.
Rispetto a quanto diceva sulla maggiore spesa
pro capite
,
è proprio il lavoro che nel 2018 questo Governo, questa maggioranza
dovrà cominciare a fare, perché il finanziamento futuro
dell'Azienda nei prossimi anni dovrà passare per un'individuazione
di quota capitaria. Non è più possibile andare ad un finanziamento
come quello attuale in cui non si individua, nella base e
nell'organizzazione di una visione della sanità, un progetto un
minimo di governo delle priorità della salute e poi, se si hanno
risorse, il progetto massimo. Lei qualche tempo fa ha citato in
maniera appropriata l'Odontoiatria: su questo a breve faremo una
delibera. Non è normale - ma sono situazioni ereditate - che noi
non diamo servizi principali e poi magari facciamo cose
superlative; possiamo farle, però dobbiamo prima fare i servizi
principali. Io spero che lei non voglia addebitare a qualche mese
di governo da parte mia e da parte del collega Viérin una
situazione così complessa, che va riorganizzata con metodo, tempo,
visione - anche lei ha parlato più volte di "visione" - ridando
entusiasmo e motivazione alle persone che lavorano in sanità. Il
primo e il secondo atto - tra l'altro la Sezione si è espressa
anche su questo facendo i complimenti al Consiglio regionale per
aver tolto il parere vincolante della Commissione - è un atto di
diritto privato, e noi dobbiamo dare forza politica e visione ai
nostri amministratori. Mi pare che abbiamo tutti scelto il nostro
direttore generale, però poi dobbiamo anche essere in grado di
lasciarlo operare. L'atto di un'azienda di diritto privato deve
fare le sue scelte e quindi sotto questo profilo troviamo: scelta,
visione e responsabilità di gestione. Siamo pertanto perfettamente
allineati.
Rispetto al tema che porta mi fa sorridere, perché questa
mattina mi hanno girato il messaggio di un cittadino soddisfatto
(ogni tanto capita anche questo!), che dalla Bassa Valle è venuto a
farsi un'ecografia e ha ricevuto addirittura il referto, così non
deve tornare. La scorsa settimana abbiamo avuto invece sui
social
il collega Cognetta, e lo dico in senso buono, perché
tutte le segnalazioni che pervengono ci permettono di andare in
profondità a vedere cosa è successo. Non neghiamo nessuna criticità
esistente; chiaramente non siamo per dire che tutto va male, perché
per fortuna tante cose vanno bene, ma dobbiamo lavorare sulle cose
che non funzionano.
Vengo al tema, è la seconda volta che lo affrontiamo in aula.
Lei sa bene che l'Azienda si è dotata di un regolamento conseguente
ad obiettivi che nel 2016, 2017 e 2018 sono stati dati alle
Direzioni strategiche. Gli obiettivi nel 2016 erano sulla riduzione
delle liste d'attesa, nel 2017 sulla riorganizzazione, e nel 2018
saranno pesanti (varranno venti punti sul salario di risultato).
Proprio su questa indicazione delle liste d'attesa, stiamo
lavorando ad un atto che precisi ancora meglio il governo e gli
indirizzi di questa situazione. Pertanto politicamente gli
indirizzi sono stati dati. Nel 2016 il salario di risultato del
direttore generale ha subito delle decurtazioni e c'è un lavoro
profondo che si completerà attraverso una delibera. Ad oggi il
regolamento è stato fatto per rispondere ai dettami della legge n.
266/2005; il comma 282 prevede, tra i diritti che il cittadino ha,
che non si possano sospendere erogazioni di questo tipo di
servizio. Io vi invito a segnalarci le cose che accadono, perché
non si può rispondere ad un cittadino "non ti prendo in carico",
bensì "ti prendo in carico, ti organizzo il servizio e poi vediamo
come disciplinarlo". Io sono pertanto disponibile a raccogliere
eventuali segnalazioni, perché anche sotto questo aspetto possiamo
fare un lavoro nell'interesse del cittadino e non dell'Assessore o
del politico. Il regolamento dispone l'organizzazione dei servizi
da erogare, e anche quale tipo di procedura va messa in atto nel
caso in cui non si riescano a dare nei tempi opportuni le risposte
rispetto ai servizi.
Per venire alla prima domanda, ad oggi non sono state applicate
sanzioni; sono in corso di valutazione, perché questa Direzione
generale è lì da luglio e si sta lavorando. Mi pare che ieri o oggi
ci sia stata una riunione con i primari per affrontare questo
argomento, quindi si sta lavorando per capire quali sono gli
elementi di criticità che creano problemi. Ribadisco, alcuni
problemi, perché per fortuna non tutto non funziona.
Per venire alla seconda domanda, le prestazioni in emergenza
(quelle che devono essere erogate nelle settantadue ore) sono
sempre state rese nei tempi previsti. Le prestazioni sono quelle
del Codice civile, trenta giorni di visita e sessanta giorni per il
primo esame di diagnostica. Su queste stiamo disciplinando anche la
disponibilità di strutture pubbliche accreditate. Il regolamento ha
però disciplinato l'utilizzo della libera professione in questo
senso, perché giustamente - come dice lei - non è che se il sistema
non funziona lo facciamo costare di più, continuiamo a non farlo
funzionare e poi il cittadino si trova anche nella condizione di
non ottenere il servizio. Sottolineo quello che ha detto, non
sapendo a volte i percorsi. Mi sembra giusto comunicare - questa ne
è l'occasione, in questo periodo di
par condicio
- che c'è
un progetto di comunicazione chiaro che arriverà ai cittadini per
dare loro la possibilità di conoscere i loro diritti e non sarà
attraverso un messaggio; è parallelo a questo, è in generale,
perché è giusto che la gente sappia. Ci mancherebbe che il sistema
non funzionasse e poi facessimo finta di niente facendolo ricadere
sui cittadini, assolutamente no! Rispetto a questo c'è il lavoro
che si sta facendo e c'è anche l'attenzione. Uno dei problemi che
dovrà disciplinare la nuova delibera riguarda una prestazione che
oggi non è ancora stata oggetto di valutazione e riorganizzazione,
però, nel caso si fosse impossibilitati ad erogare un servizio, c'è
la libera professione, come ha detto lei. Dall'anno scorso, da
quando verifichiamo noi le situazioni, i servizi dati in libera
professione sono stati circa una settantina, per un valore, al
netto del
ticket
, di 8.500 euro: sono costi per remunerare
il personale, la dirigenza medica, sanitaria, il comparto e quelli
relativi agli oneri sociali non ancora giunti per l'Azienda. Non
sono maggiori costi, perché il decreto Balduzzi prevede uno
specifico fondo di prevenzione destinato a tali interventi, che si
produce con il 5 percento della trattenuta sull'attività resa in
libera professione. Questa è la situazione.
Per quello che mi riguarda, ribadisco che preferisco lavorare
con chiarezza - i giudizi poi non interessano - perché questo è il
modo con cui affronteremo l'argomento nei prossimi giorni, il
lavoro che dovremo fare nei prossimi mesi.
Président -
La parole au collègue Chatrian pour la
réplique.
Chatrian (ALPE)
- Assessore, dalla risposta che ci ha
dato sul punto n. 1 devo dire che mi fa un po' paura il fatto che,
a seguito della chiusura delle liste (mi sembra fosse molto chiara
la delibera approvata), nessuno abbia sanzionato nessuno, quando
per settimane la Cardiologia, la Dermatologia, la Neurologia,
l'Ortopedia - e potrei andare avanti - sono state chiuse e la gente
non ha potuto accedere alle proprie visite. Cerchi poi di
sollecitare i suoi dirigenti a darne comunicazione veramente a
tutti i cittadini, perché tanti non sanno che c'è la possibilità di
utilizzare la libera professione. Glielo assicuro, e se ha bisogno
le fornirò i dati: tantissimi valdostani non sanno che possono
utilizzarla.
La terza considerazione, collega Bertschy, è legata invece al
fatto che in certi reparti o settori non c'è la libera professione
perché non c'è nessun professionista abilitato, quindi quel secondo
canale oggi non c'è. Lei mi dice che un suo conoscente della Bassa
Valle ha avuto una risposta puntuale sull'ecografia, e io le porto
numerosi esempi di persone - anche senza essere conoscenti - che
per avere un'ecografia hanno dovuto aspettare più di quattro mesi e
mezzo.
A noi la polemica non interessa, è una situazione che arriva dal
passato, sicuramente complessa, ma strada da fare qua ce n'è
parecchia, anche con soluzioni da mettere in campo, prima tra tutte
la programmazione. La carenza di programmazione - l'ha detto lei -
c'è stata e c'è tuttora; la carenza di organizzazione c'è stata e
c'è tuttora, altrimenti oggi non saremmo qui a discutere e a
confrontarci su tematiche così care ai cittadini, su quel servizio
migliore da erogare rispetto alle altre regioni e alle altre
province che invece non riusciamo ad erogare.
Non ha poi risposto alla domanda n. 2. Mi ha detto che, per
quanto riguarda la libera professione, il maggiore costo sostenuto
per l'Azienda è di 8.500 euro. Devo dire che questo dato non mi
suona. La domanda era: il servizio garantito dal pubblico costa
"x", nel momento in cui lo faccio incanalare nel secondo percorso
(nella libera professione), al pubblico, all'Azienda sanitaria
valdostana quanto costa in più? Le percentuali dei tecnici mi
parlano di cifre molto più cospicue e robuste. Se avrà modo di
farci avere questo dato a livello di ordini di grandezza, perché
veramente, per quanto mi riguarda, se il costo in libera
professione in più per l'Azienda è di 8.500 euro, secondo me c'è
qualcosa che non ha funzionato nella predisposizione della risposta
a questa nostra iniziativa.
Vorrei fare poi una terza considerazione. Ci sono state delle
sospensioni, ma nessuno è stato sanzionato: vuol dire che tutti
hanno fatto il loro lavoro, che tutti i dirigenti hanno programmato
e organizzato molto bene, però alla fine il cittadino non ha avuto
un buon servizio. I cittadini, alla fine, hanno avuto la
sospensione delle liste d'attesa, non hanno potuto iscriversi a
seguito di un'impegnativa, non hanno potuto avere la visita, e
tanti di questi sono dovuti andare a pagamento senza rimborso, però
nessun dirigente è stato sanzionato! Capisce che è un po'
drammatica come situazione! È difficile far capire al singolo
cittadino che chi non è stato capace di fare il proprio mestiere e
non è stato in grado di programmare e di organizzare - si sapeva
che decine di medici andavano in pensione e non sono stati fatti i
concorsi - non è stato sanzionato. È tutto come prima. Io capisco
che lei ci metta la sua buona volontà per fare il possibile e che
probabilmente cerchi anche di fare l'impossibile, ma capisce che ad
oggi, non essendo stato sanzionato nessuno dei vertici per la
sospensione e per la chiusura delle liste, cade l'architettura.
Un'ultima considerazione. Io le ho fatto un esempio dicendo:
"non lasciate scappare i giovani chirurghi, i giovani medici che
hanno voglia di mettersi in discussione e che vogliono operare",
però non potete chiedere al maestro di discesa di insegnare lo sci
di fondo. È utile a lei e alla sua dirigenza che ci sia un mandato
di natura politica, l'indirizzo di non far scappare le migliori
risorse che abbiamo. È un consiglio utile alla causa.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK