Consiglio Regionale della Valle d'Aosta - Oggetto del Consiglio n. 4542 del 14 aprile 1993 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 4542 del 14 aprile 1993 - Resoconto
OGGETTO N. 4542/IX Proposta di legge: "Misure urgenti per
fronteggiare la crisi occupazionale derivante dall'abbattimento
delle barriere doganali all'interno del Mercato Comune
Europeo".
Si dà atto che durante la trattazione del presente oggetto si
assenta il Consigliere Agnesod.
Presidente
Ha chiesto di parlare il relatore, Consigliere
Pascale, ne ha facoltà.
Pascale (PSI)
Cercherò di essere breve, vista
l'ora tarda, anche perché di questo problema abbiamo parlato più
volte in Consiglio regionale.
É un problema che riguarda i dipendenti delle case di spedizione
operanti all'interno dell'autoporto, è un problema che nella
sostanza è rimasto immutato rispetto a mesi fa. Dico nella
sostanza, perché per quanto riguarda la forma alcuni provvedimenti
sono stati avviati.
Il Governo, con il decreto legge n. 24 del primo febbraio, ha
approvato un provvedimento che comporta la cassa integrazione per
alcuni dipendenti e la lista di mobilità per altri, e all'articolo
5 prevede la possibilità di mobilità di 2000 unità complessive
verso il Ministero delle finanze. Se questo articolo dovesse
passare, almeno 58 persone degli attuali dipendenti avrebbero
titolo per essere inserite nell'amministrazione finanziaria.
Questo decreto non è stato convertito in legge nei 60 giorni
previsti, è andato in commissione al Senato e già lì sono sorti
alcuni problemi proprio in merito all'articolo 5. É stato
reiterato, ci auguriamo che nei 60 giorni che rimangono venga
convertito in legge, ma ho i miei dubbi, visto le altre cose che ci
saranno: referendum, caduta del Governo, eccetera , per cui allo
stato attuale queste persone non hanno ancora neanche l'indennità
prevista dalla legge della cassa integrazione e della mobilità.
Per quanto riguarda altri organismi, la CEE ha messo a
disposizione alcuni fondi che hanno permesso di dare l'avvio ai
corsi di formazione professionale, che dovrebbero cominciare a
giorni, mentre per quanto riguarda l'Amministrazione regionale
abbiamo avuto occasione di discutere anche in commissione un piano
di riconversione delle strutture dell'autoporto, che è stato
inviato per i finanziamenti necessari alla CEE, però sappiamo tutti
che l'attuazione pratica di questo piano di riconversione comporta
degli anni e certamente gli attuali lavoratori in cassa
integrazione non ne potranno trarre un giovamento immediato.
Alla luce di tutto questo nell'ottobre avevo presentato la
proposta di legge 460, che mirava a modificare la legge sulla
pianta organica. Cioè la legge 19 del 29 maggio 92 aveva previsto a
suo tempo una riserva del 20 percento per tutti i lavoratori che
fossero in cassa integrazione per più di 12 mesi.
Questa riserva del 20 percento non può essere, così com'è nella
legge, applicata ai lavoratori delle case di spedizione, perché il
massimo che potranno ottenere saranno 12 mesi, se il decreto sarà
convertito. Allora avevo previsto in un primo momento previsto una
ulteriore riserva specificamente per loro, per equipararli sul
piano della sostanza agli altri lavoratori, tenuto anche conto di
ciò che hanno fatto questi lavoratori per l'amministrazione
finanziaria nel corso degli ultimi anni.
L'ufficio successivamente ci ha detto che questa proposta così
come era formulata non poteva passare, perché nel frattempo tutti i
concorsi sono stati banditi e non si può attuare una riserva su
posti che non esistono più. Attraverso lunghe consultazioni con i
sindacati e con l'ufficio del personale si è arrivati ad una
formulazione diversa della legge, che è quella che è stata
presentata dal Presidente della Giunta e controfirmata da tutti i
Capigruppo, che prevede una riserva del 30 percento su tutti i
concorsi pubblici che saranno banditi per la prima volta dopo
l'espletamento di tutti i concorsi riservati previsti dalla
legge.
Questa percentuale del 30 percento non deve spaventare, in
realtà è il 30 percento di pochi posti, perché attualmente i posti
disponibili sono essenzialmente di 7^ livello, che sono quelli
rimasti vacanti; per il 4^ e 5^ livello i posti sono molto limitati
e bisognerà attendere il gennaio 1994, quando si riapriranno le
liste di pensionamento, per verificare quanti posti saranno
disponibili e di quanto il concorso pubblico potrà dare rispetto a
questa riserva.
É un provvedimento che non soddisfa quelle che sono le
aspettative attuali dei dipendenti delle case di spedizione, però è
un segnale di attenzione e di solidarietà dell'Amministrazione
regionale verso questi lavoratori e sotto questo aspetto ringrazio
il Presidente della Giunta, che aveva assunto degli impegni di
fronte ai lavoratori, di averlo portato avanti con coerenza in
questi mesi, per stabilire un principio di solidarietà e per dare
questo segnale, sperando che nel prosieguo dei mesi si riescano a
trovare anche altre soluzioni rispetto ai lavoratori che certamente
non troveranno occupazione attraverso questo disegno di legge.
Presidente
Dichiaro aperta la discussione
generale.
Ha chiesto di parlare il Consigliere Bajocco, ne ha facoltà.
Bajocco (GV-PDS-SV)
Ieri il Presidente della
Giunta era passato con questo articolo, che era già stato discusso
più volte in maggioranza e c'erano sempre state delle
perplessità.
Ieri sera il Presidente della Giunta mi ha detto che questo
articolo ha avuto l'o.k. da parte delle organizzazioni sindacali,
per cui si era impegnato perché vedo che il Gruppo del PDS non ha
depositato la firma, non so se sia stato fatto ad hoc, perché
avevamo ritenuto di andare avanti in quella correttezza di quanto
il Presidente aveva detto ieri sera e quanto era stato visto in
maggioranza. Avevamo stilato stamani un emendamento, che andava
nella direzione che ha accennato il Consigliere Pascale nel suo
intervento. Siamo quelli che quando c'è una firma da parte dei
rappresentanti dei lavoratori, non ci tiriamo mai indietro e vorrei
che da oggi in poi ci fosse maggiore correttezza a questo
riguardo.
Siamo d'accordo, voteremo a favore di questo articolo, ma vorrei
che ci fosse maggiore serietà da parte della maggioranza.
Presidente
Ha chiesto di parlare il Presidente
della Giunta.
Lanivi (GM)
Mi assumo io la responsabilità: ci
sono delle volte in cui bisogna dire che si è sbagliato, mi sono
sbagliato io, quindi non ho paura di dirlo. Erano stati sollevati
dei problemi circa l'adesione dei sindacati a questo emendamento,
travagliato, difficile, ma che è arrivato in porto. Avevo
distribuito copia di questo emendamento ieri sera a tutti i
Capigruppo perché esprimessero la loro opinione e anche perché mi
pareva giusto che di fronte a certi problemi non scattasse il
meccanismo né di maggioranza né di opposizione né di singole forze
politiche.
Distribuito di nuovo oggi questo emendamento per un ulteriore
piccolo emendamento all'emendamento, di salvaguardia, non ho avuto
il tempo di fare il giro fra i banchi, quindi non ho controllato
che tutti i Gruppi presenti in Consiglio avessero sottoscritto.
Chiedo scusa di questo, me ne assumo io la responsabilità e non
voglio scaricarla certo su altri. Se fosse possibile aggiungere
anche la firma del Capogruppo del PDS, credo che potremmo risolvere
il problema.
Volevo solo fare alcune brevissime considerazioni. É stato detto
giustamente che questo emendamento non risolve il problema della
occupazione all'autoporto, o meglio non risolve completamente
questo problema. Devo solo dire che la situazione degli occupati
nell'area autoportuale, circa 120 persone, è stata oggetto di
costante attenzione da parte di questo Consiglio.
Devo anche sottolineare che molte volte la Regione è stata
pressoché sola a fare questa battaglia; non poche volte negli
incontri a Roma gli unici rappresentanti sono stati quelli della
Valle. Ancora recentemente quell'ordine del giorno che abbiamo
sottoscritto insieme dopo una riunione di tutti i Capigruppo di
questo Consiglio, è stato il solo ordine del giorno che sia giunto
al Ministero, quello per intendersi che chiedeva il reinserimento
così com'era dell'articolo 5.
Abbiamo cercato con semplicità di fare il nostro dovere.
Gli auspici sono che questo decreto diventi legge, in modo che
quasi il 50 percento delle persone possano trovare sistemazione
negli uffici finanziari. Le misure che abbiamo messo, grazie anche
ad un apporto qualificato dell'agenzia del lavoro, potranno fornire
ai lavoratori degli strumenti utili per affrontare le varie
situazioni nelle quali si potranno trovare di fronte, dalle prove
di selezione per entrare al Ministero delle finanze, a preparazione
per entrare nell'amministrazione pubblica regionale, a preparazione
per affrontare anche altre occasioni di lavoro che si possano
presentare.
Nello stesso tempo abbiamo interessato tutte le aziende private
e le partecipate regionali, perché prendessero in considerazione i
dipendenti dell'autoporto, che dopo il primo gennaio 1993 si
trovano in una situazione di disagio non solo perché sono venuti a
mancare posti di lavoro, ma perché su di essi non è aperto
quell'ombrello di tutela sociale che è aperto su altre categorie di
lavoratori.
É stato giustamente detto che era necessario - in questi termini
va dunque intesa la decisione di oggi - un segnale di attenzione
dell'Amministrazione regionale. É stato faticoso, anche perché
siamo all'interno di una gabbia legislativa, che poteva consentire
degli spazi di illusione, oppure concretamente cercare con un
provvedimento di offrire delle possibilità a questi lavoratori.
Questa è stata la strada seguita. Si è potuto contare, questo va
detto, sulla correttezza di tutto il Consiglio regionale.
Presidente
Ha chiesto di parlare il Consigliere
Chiofalo, ne ha facoltà.
Chiofalo (DC)
Per dire che dispiace che succedano
certe cose, con questo non possiamo dare una colpa al Consigliere
Bajocco, ma quando certi argomenti sono messi all'ordine del
giorno, uno li può anche seguire. Come abbiamo fatto noi, che il
sottoscritto è andato direttamente dal Presidente della Giunta a
sollecitare su questo punto all'ordine del giorno cosa si voleva
fare.
Siccome era all'ultimo punto dell'ordine del giorno, ci siamo
trovati a dover restare in quest'aula per mantenere il numero
legale, altrimenti certi argomenti non si sarebbero neanche
discussi. Questo proprio per permettere la discussione di questa
legge, che purtroppo non risolverà il problema degli amici che
hanno perso il posto all'autoporto, ma che almeno dà loro una
speranza; può darsi che in futuro si verifichi la sistemazione di
questi lavoratori.
Per quanto ci riguarda, proprio perché abbiamo seguito con
grande attenzione questo argomento, votiamo il punto in
oggetto.
Presidente
Ha chiesto di parlare il Consigliere
Bajocco.
Bajocco (GV-PDS-SV)
Vorrei solo dire al
Consigliere Chiofalo che è bene che cominci a guardarsi bene
attorno. Il Consigliere Chiofalo se n'era andato prima quando il
Consigliere Bajocco era qua, perché sapeva che c'erano degli atti
ancora importanti, ed erano quegli oggetti che abbiamo iscritto con
24 consiglieri.
Menomale che tutti non sono come Chiofalo all'interno della Dc,
ma ci sono persone più serie e corrette. Il sottoscritto aveva
predisposto un oggetto in merito a questo argomento, poi mi è stato
detto che non era possibile dare una riserva perché i concorsi
erano già stati banditi.
Sarebbe bene, Chiofalo, prima di dire certe cretinate, che ti
guardassi attorno. Non avrei voluto finire questo Consiglio in
questo modo.
Si dà atto che dalle ore 21,33 assume la Presidenza il
Vicepresidente Stévenin.
Presidente
Ha chiesto di parlare il Consigliere Chiofalo
per fatto personale.
Chiofalo (DC)
Non pensavo mai di urtare la
suscettibilità del Consigliere Bajocco, del quale ho grande
rispetto, anche perché va in pensione da questo Consiglio. Ed ho
grande rispetto anche per gli anni che ha. Il Consigliere Chiofalo
non è uscito da questa aula assolutamente, volevo precisare questo,
ed è stato il primo ad entrare in quest'aula e il Presidente del
Consiglio me ne dà atto perché mi ha ringraziato pure, non lei,
Consigliere Bajocco, che non è tenuto a dare dei giudizi. Lei
proprio assolutamente no, dopo tanti anni che siede in questi
banchi.
Le cretinate se le tiene per sé, Consigliere Bajocco.
Presidente
Devo riconoscere che in effetti, dopo
che erano usciti e non era stato possibile fare una prima
votazione, i consiglieri democristiani sono rientrati e noi li
ringraziamo per questo.
Si passa alla votazione. Do lettura dell'emendamento
all'articolo 1:
Articolo 1 (Riserva di posti)
1. Ai concorsi pubblici banditi per la prima copertura dei posti
disponibili dopo l'espletamento dei concorsi di cui all'articolo 29
e delle prove di idoneità di cui all'articolo 30 della legge
regionale 29 maggio 1992, n. 19, concernente le nuove tabelle
organiche, si applica una riserva del 30 percento dei posti a
favore dei dipendenti delle imprese del settore della spedizione
internazionale e dei magazzini generali, ivi compresi i centri di
sdoganamento di cui all'articolo 127 del Testo Unico delle leggi
doganali approvato con il DPR 27 gennaio 1973, n. 43, operanti
nell'ambito dell'Autoporto di Pollein, che siano residenti in Valle
d'Aosta e che siano stati licenziati per cessata attività o per
riduzione di attività dell'azienda a seguito dell'applicazione
delle direttive CEE sull'abbattimento delle barriere doganali
all'interno del Mercato Comune Europeo, e che siano ancora iscritti
nelle liste di disoccupazione o cassa integrazione o di
mobilità.
2. La nomina a ruolo del personale avente diritto alla riserva
di cui al comma 1 è subordinata al possesso dei requisiti richiesti
per l'accesso agli impieghi pubblici, fatta eccezione per l'età
massima.
Presidente
Pongo in votazione l'emendamento testè
letto.
Esito della votazione:
Presenti, votanti e favorevoli: 24
Il Consiglio approva all'unanimità
Presidente
Pongo in votazione la legge nel suo
complesso.
Esito della votazione:
Presenti, votanti e favorevoli: 24
Il Consiglio approva all'unanimità
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK