Consiglio Regionale della Valle d'Aosta - Oggetto del Consiglio n. 73 del 11 febbraio 1981 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 73 del 11 febbraio 1981 - Resoconto
OGGETTO N. 73/81 - INIZIATIVE PER LIMITARE LE CONSEGUENZE
DERIVANTI DAI VINCOLI ALL'EDIFICAZIONE PER LA ZONA DI RISPETTO
DELLE FERROVIE. (Approvazione di mozione)
Presidente
- Do lettura della mozione presentata dai
Consiglieri Nebbia e Tripodi.
MOZIONE
Il D.P.R. 11 luglio 1980, n. 753 "Nuove norme in materia di
polizia, sicurezza e regolarità dell'esercizio delle ferrovie e di
altri servizi di trasporto", prevede nuovi vincoli territoriali in
tutti i Comuni di fondovalle.
L'art. 49 del D.P.R. n. 753 recita: "Lungo i tracciati delle
linee ferroviarie è vietato costruire, ricostruire o ampliare
edifici o manufatti di qualsiasi specie ad una distanza, da
misurarsi in proiezione orizzontale minore di metri trenta dal
limite della zona di occupazione della più vicina rotaia".
In Valle d'Aosta, il territorio utile a fini edilizi
(agricoli, civili o industriali) è notevolmente ridotto nei Comuni
di fondovalle, oltre che per limitazioni naturali o per scelte dei
piani regolatori, anche per la densità dei vincoli generati dalle
infrastrutture esistenti quali strade, autostrade, oleodotti,
elettrodotti (ed in futuro il metanodotto) e corsi d'acqua.
Il vincolo previsto per la ferrovia, oltre che essere
sproporzionato in relazione alle caratteristiche ed alla
funzionalità delle stesse, nelle condizioni orografiche del
fondovalle coinvolge spesso aree situate con forti dislivelli
rispetto al piano viabile.
Il Consiglio regionale pertanto
DELIBERA
di impegnare la Giunta regionale ad intraprendere tutte le
iniziative necessarie per ottenere una revisione del D.P.R. n. 753,
con un adeguamento alle condizioni specifiche della Valle d'Aosta,
oppure a promuovere, in relazione alla competenza primaria in
merito all'Urbanistica, apposito disegno di legge atto a limitare
le conseguenze di eccessivi vincoli.
Presidente
- Il Consigliere Nebbia intende illustrare la
mozione, ne ha facoltà.
Nebbia (PSI)
- Evidentemente questa mozione ha un respiro
diverso da quelle precedenti e vuole avere l'obiettivo di
sollecitare la Giunta ad assumere delle iniziative. Con questo
siamo coscienti che queste iniziative potranno non avere effetto,
stante il carattere dei provvedimenti che sono stati assunti dal
Parlamento, però riteniamo opportuno e necessario che la Giunta
veda quali prospettive ci sono.
Richiamo rapidamente il testo della mozione per ricordare che le
nuove norme che sono state emanate ultimamente prevedono un vincolo
a lato della via ferrata di trenta metri. Sappiamo che già in
questo Consiglio, in occasione di argomenti analoghi, cioè vincoli
di distanza dalle strade regionali e statali e dalle autostrade, si
era molto discusso poiché specialmente il fondovalle è attraversato
per tutta la sua lunghezza da una serie di impianti pubblici,
ciascuno dei quali rappresenta un peso ed un onere: c'è
l'autostrada, c'è la strada statale, la ferrovia; ci sono gli
elettrodotti, l'oleodotto; c'è la Dora, ecc.... I Comuni che si
trovano nel fondovalle hanno quindi dei problemi per quanto
riguarda il riattamento delle vecchie costruzioni oppure la
costruzione di nuovi fabbricati, perché si trovano naturalmente
condizionati.
Ricordo per esempio che Donnaz per buona parte dista meno di
trenta metri dalla ferrovia, che altri Comuni, come Verrès, lo
stesso Pont-Saint-Martin, oppure St-Vincent nella parte bassa,
Châtillon, per non parlare poi dei Comuni di Aosta e dell'alta
Valle, sono particolarmente condizionati da vincoli di questo tipo.
Quindi riteniamo che questa nuova norma sia un peso ulteriore per
la popolazione dei Comuni di fondovalle e riteniamo di sollecitare
la Giunta ad individuare anche d'accordo con il Compartimento
regionale per le ferrovie per il Piemonte e la Valle d'Aosta, la
possibilità ed i modi per poter ovviare a questi inconvenienti
almeno nelle parti di maggior interesse.
Presidente
- Dopo l'illustrazione da parte del proponente
Consigliere Nebbia, firmatario della mozione col collega Tripodi, è
aperta la discussione generale.
Ha chiesto di parlare il Consigliere Clusaz, ne ha facoltà.
Clusaz (UV)
- Concordo perfettamente con i presentatori
della mozione per quanto riguarda il deliberato; molto meno invece
sulle premesse, nelle quali sembra addirittura che la media e alta
Valle non esistano. Allora ritengo necessario far presente che
proprio in alta Valle, attualmente, dentro quei famosi trenta metri
che dovrebbero essere di rispetto ci sono abitazioni, garages,
strade comunali e regionali, e in qualche posto anche parte della
cosiddetta superstrada. Ripeto, tutto nella fascia dei trenta
metri. E queste non sono costruzioni abusive, ma regolarmente
autorizzate dalle rispettive Amministrazioni comunali in base ai
loro piani regolatori approvati o adottati. D'altra parte
basterebbe seguire il tracciato ferroviario da Villeneuve a Morgex
per rendersi conto di quanto ho detto.
E qui devo fare un'altra considerazione: se pensiamo che quella
linea attualmente ha un binario solo e permette una velocità di
trenta chilometri orari, e se tanto mi dà tanto, chiedo a quei
luminari della scienza nonché sostenitori della ferrovia come
soluzione per lo smaltimento del traffico commerciale
internazionale da e per il Monte Bianco, chiedo, dicevo, dove
andranno a finire parte dei Comuni dell'alta Valle. La risposta è
semplice: faranno la fine dei villaggi della Valgrisenche in
seguito alla costruzione della diga di Beauregard.
Comunque sono perfettamente d'accordo sul deliberato, che in
definitiva è poi quello che conta; personalmente opterei per la
seconda alternativa, e cioè quella del disegno di legge
regionale.
Presidente
- Ha chiesto di parlare il Consigliere
Lustrissy, ne ha facoltà.
Lustrissy
(DP)
- Anche noi siamo d'accordo sulla
mozione proposta dai Consiglieri del Partito socialista e vorremmo
cogliere l'occasione per fare alcune considerazioni all'interno del
Consiglio. Dobbiamo purtroppo constatare che Parlamento e Governo
non tengono conto del D.P.R. 616 e dell'emanazione delle norme di
attuazione, e dobbiamo richiamare l'attenzione dei colleghi
Consiglieri sul fatto che tutte le volte che si tratta di adottare
provvedimenti che incidono sul territorio di ogni singola Regione -
e in modo particolare per quanto riguarda la Regione Valle d'Aosta
- questi interventi e questi provvedimenti dovrebbero essere
attuati sentite le Regioni. Altrimenti non avrebbe più senso l'art.
6 delle norme di attuazione della legge 196 del '78, laddove dice
che per l'attuazione dei Piani urbanistici regionali lo Stato è
tenuto ad esercitare gli interventi di propria competenza. E questo
sia sul piano operativo concreto, sia sul piano delle disposizioni
e delle limitazioni alle norme regionali per la edificabilità. Cioè
tutte queste situazioni devono essere discusse poi, sul piano
concreto, con la Regione.
Orbene, noi notiamo che da un po' di tempo a questa parte si
ignorano tranquillamente queste norme di attribuzione di competenze
agli Enti locali, e che lo Stato, e in modo particolare i Ministeri
per conto loro, continuano ad ignorare tranquillamente le Regioni
ed assumono dei provvedimenti senza rendersi conto di qual è la
situazione per ogni singola regione.
Quanto meno in provvedimenti come quello citato nella mozione
dovrebbe essere sempre presente una norma di salvaguardia per cui
per tutte le questioni riguardanti i singoli Enti locali
territoriali, in modo particolare le Regioni e in modo ancor più
particolare le Regioni a Statuto Speciale e tutti i provvedimenti
devono essere adottati previa intesa con la Regione. Questa è una
condizione "sine qua non" per legittimare certi provvedimenti
emessi dal Governo e dal Parlamento.
Pertanto noi siamo d'accordo con questa proposta, e riteniamo
che tra le iniziative da intraprendere da parte della Giunta presso
il Governo e il Ministero competente, dovrebbe esserci anche
l'esigenza del pieno rispetto delle norme istituzionali di ogni
singolo Ente, cioè che non si cerchi di scavalcare con
provvedimenti quali i decreti amministrativi o i decreti
presidenziali, che sono sempre attuati in delega di qualche altra
norma, le competenze degli Enti locali, continuando a comportarsi
come se non fosse successo niente nel nostro Paese dopo l'anno
1970.
Presidente
- Vi sono altri che intendono prendere la
parola sull'oggetto n. 26? Non c'è nessuno iscritto a parlare, non
c'è nessuno che chiede la parola.
La parola al Consigliere Nebbia, quale proponente della
mozione.
Nebbia (PSI)
- Solamente per chiarire il significato di
un termine che mi pare sia stato frainteso. Quando nel testo della
mozione, nelle premesse, si parla di Comuni di fondovalle, si
intendono quelli al fondo della Valle centrale, cioè da
Pont-Saint-Martin a Pré-Saint-Didier compreso, direi Courmayeur,
anche se la ferrovia non ci arriva ancora.
Per quanto riguarda gli altri aspetti sollevati da Lustrissy,
sono perfettamente d'accordo con lui, perché molto spesso con
provvedimenti settoriali, quali questo che parla di norme in
materia di polizia e sicurezza, si superano le competenze che sono
delle specifiche Regioni e quindi diventa difficile, se non molte
volte impossibile da parte delle Regioni, esercitare le loro
competenze, perché vengono trasferite, o almeno si tenta di
trasferirle ad altri settori dello Stato.
Non ho altro da dire, se no appunto di sperare che la mozione
venga votata e che la Giunta, assumendo le iniziative e i
provvedimenti che dovrebbe assumere, faccia poi in un secondo tempo
anche una relazione al Consiglio sui risultati di questi contatti e
sulle iniziative che ha preso.
Presidente
- Ci sono dichiarazioni di voto? La parola
all'Assessore al Turismo Urbanistica e Beni Culturali,
Pollicini.
Pollicini (DP)
- La mozione fa riferimento al D.P.R. 753,
che parla esplicitamente di "nuove norme di polizia, sicurezza e
regolarità dell'esercizio delle ferrovie e di altri servizi di
trasporto". Evidentemente, come diceva il Consigliere proponente,
la Regione non ha potestà legislativa in materia, quindi la strada
per me deve essere un'altra. Dobbiamo considerare allora che il
decreto richiamato prevede all'art. 60 delle eccezioni, laddove
dice che per le distanze prescritte agli artt. 49 e 56, cioè quelli
inerenti alla costruzione e ricostruzione e ampliamento di edifici
e manufatti in genere, oppure a depositi di materiali combustibili,
depositi di materiale inerte ecc., è possibile avere una deroga.
Ancora, l'art. 60 dello stesso D.P.R. dice che queste distanze
possono essere ridotte previa autorizzazione degli Uffici Lavori
compartimentali delle Ferrovie dello Stato, in casi in cui la
sicurezza pubblica e la conservazione delle ferrovie possono
consentire questa riduzione.
Quindi a me pare che in questa materia il problema possa essere
diviso in due: uno, quello di principio che ha sollevato il
Consigliere Lustrissy, cioè le eventuali possibilità di rivendicare
competenze regionali, che rimane ancora come aspetto rivendicativo
e non come possibilità immediata; l'altro, quello di prendere
opportuni contatti con le Ferrovie dello Stato e, avvalendosi di
quell'art. 60, chiedere la riduzione delle distanze.
Io direi, pensando a considerazioni di ordine pratico, che
questa dovrebbe essere la strada più rapida da percorrere e quella
che dovrebbe dare il migliore risultato. L'altra è una questione a
più ampio respiro, che in questo momento vedrei ancora come
discorso propositivo più che come discorso veramente concreto.
Quindi sarei d'accordo sulla mozione, ma direi che obiettivo
della Giunta dovrebbe essere quello di prendere contatto con le
Ferrovie dello Stato, avvalersi di ciò che prescrive l'art. 60 del
D.P.R. 753 ed ottenere per la nostra Regione una riduzione, laddove
evidentemente sussistono e permangono condizioni di sicurezza della
ferrovia, della zona di rispetto. Mi pare possa essere interpretata
così, quindi quando la mozione parla di un disegno di legge, io
direi "apposita iniziativa", perché il disegno di legge, visto il
tipo di materia che, dal titolo del decreto legge non è di
competenza regionale, rischia di non essere accettato; mentre
l'iniziativa del contatto della Regione con le Ferrovie dello Stato
per ottenere la riduzione della distanza di rispetto potrebbe
andare a buon fine. Pertanto io vedrei meglio la mozione corretta
in questo senso.
Presidente
- Il parere del Consigliere proponente sulla
proposta dell'Assessore Pollicini? È d'accordo.
Pollicini (DP)
- La parte dispositiva nella delibera va
corretta leggermente, perché qui dice
"in relazione alla
competenza primaria in merito all'Urbanistica... apposito disegno
di legge":
io parlerei, in relazione al problema, di
"apposite iniziative atte a limitare le conseguenze di eccessivi
vincoli"
. Questo è lo spirito, poi la formalizzazione esatta la
si può fare in un secondo momento.
Presidente -
Assessore Pollicini, lei potrà formalizzare
l'emendamento dopo la chiusura della discussione generale; lo
accettiamo in via del tutto eccezionale e incarichiamo il
proponente, che lo accetta, di definirlo con l'Assessore
competente. Però non possiamo mettere ai voti un testo che verrà
successivamente modificato. Quello che viene votato è quello che
viene proposto.
Ha chiesto di parlare il Consigliere Nebbia, ne ha facoltà.
Nebbia (PSI)
- Solo per formalizzare l'emendamento. Mi
pare che la proposta sia questa: in luogo di
"apposito disegno
di legge atto",
sostituire:
"apposite iniziative
atte".
Presidente
- Do lettura della mozione all'oggetto n. 26,
nel testo che ha recepito la correzione del dispositivo testé letta
dal Consigliere Nebbia.
MOZIONE
Il D.P.R. 11 luglio 1980 n. 753 "Nuove norme in materia di
polizia, sicurezza e regolarità dell'esercizio delle ferrovie e di
altri servizi di trasporto", prevede nuovi vincoli territoriali in
tutti i Comuni di fondovalle.
L'art. 49 del D.P.R. n. 753 recita: "Lungo i tracciati delle
linee ferroviarie è vietato costruire, ricostruire o ampliare
edifici o manufatti di qualsiasi specie ad una distanza, da
misurarsi in proiezione orizzontale minore di metri trenta dal
limite della zona di occupazione della più vicina rotaia".
In Valle d'Aosta, il territorio utile a fini edilizi
(agricoli, civili o industriali) è notevolmente ridotto nei Comuni
di fondovalle, oltre che per limitazioni naturali o per scelte dei
piani regolatori, anche per la densità dei vincoli generati dalle
infrastrutture esistenti quali strade, autostrade, oleodotto,
elettrodotti (ed in futuro il metanodotto) e corsi d'acqua.
Il vincolo previsto per la ferrovia, oltre che essere
sproporzionato in relazione alle caratteristiche ed alla
funzionalità delle stesse, nelle condizioni orografiche del
fondovalle coinvolge spesso aree situate con forti dislivelli
rispetto al piano viabile.
Il Consiglio regionale pertanto
DELIBERA
di impegnare la Giunta regionale ad intraprendere tutte le
iniziative necessarie per ottenere una revisione del D.P.R. n. 753,
con un adeguamento alle condizioni specifiche della Valle d'Aosta,
oppure a promuovere, in relazione alla competenza primaria in
merito all'Urbanistica, apposite iniziative atte a limitare le
conseguenze di eccessivi vincoli.
Presidente
- Metto in approvazione la mozione.
Esito della votazione:
Presenti, votanti e favorevoli: 30
Il Consiglio approva all'unanimità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK