Consiglio Regionale della Valle d'Aosta - Oggetto del Consiglio n. 1782 del 4 maggio 2011 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
SPORT E TEMPO LIBERO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1782 del 4 maggio 2011 - Resoconto
OGGETTO N. 1782/XIII - Interrogazione: "Progetto di
realizzazione del nuovo maneggio presso l'area denominata "Cascina
Favre" nel comune di Aosta".
Interrogazione
Preso atto che con provvedimento dirigenziale n. 5384 del 9
novembre 2010 il Direttore delle opere edili ha approvato "l'affido
dell'incarico della progettazione relativamente ai lavori di
realizzazione del nuovo maneggio presso l'area denominata "Cascina
Favre" nel Comune di Aosta";
Evidenziato che i terreni limitrofi necessitano di una
sistemazione ambientale;
Ricordato che l'immobile e l'area interessata sono state, nel
passato, oggetto di diversi incarichi di progettazione per la loro
ristrutturazione/riqualificazione;
i sottoscritti Consiglieri regionali
Interrogano
l'Assessore competente per conoscere i risultati
dell'incarico dato, le valutazioni in merito allo stato di fatto
dei luoghi circostanti e se è stata considerata la definizione di
un intervento paesaggistico ambientale complessivo.
F.to: Rigo - Donzel - Carmela Fontana
Presidente
- La parola all'Assessore alle opere
pubbliche, difesa del suolo e edilizia residenziale pubblica, Marco
Viérin.
Viérin M. (SA-UdC-VdA)
- Grazie Presidente.
Come ben esplicitato dall'interrogante, l'incarico del progetto
preliminare è stato affidato con provvedimento dirigenziale n.
5384/2010. A seguito di vari incontri con l'Amministrazione
comunale, in tali incontri è emersa anche la necessità di
delocalizzare l'attuale maneggio dettata dal fatto che la
convivenza con il futuro edificio scolastico, scuola polmone, non
sarebbe ottimale per la presenza permanente di animali. Sullo stato
attuale quindi il professionista incaricato ha predisposto il
rilievo dell'area e ha ipotizzato una prima soluzione
morfologico-distributiva del maneggio, da sottoporre agli enti
interessati per una prima valutazione. L'incarico di cui trattasi
interessa una limitata area di forma trapezoidale ricompresa fra il
muro di confine dell'industria siderurgica Cogne Acciai Speciali
S.p.A. a sud ovest, la Dora Baltea a sud est e a nord ovest si
estende invece per una minima parte sull'area della Cascina Favre,
circa 1.000 metri, lasciando totalmente liberi ai futuri utilizzi e
per altri scopi l'area stessa della cascina per un'estensione di
circa 17.100 metri. Parallelamente, considerato che i terreni su
cui si è ipotizzato di realizzare il nuovo maneggio rientrano nella
perimetrazione delle aree da sottoporre a caratterizzazione
ambientale, la Direzione ambiente dell'Assessorato del territorio e
ambiente, d'intesa con l'Assessorato delle opere pubbliche, ha
coinvolto la società Vallée d'Aoste Structure S.a.v.p. proprietaria
dei terreni, affinché anticipasse al massimo le attività di
caratterizzazione dei suoli, già previste dal progetto preliminare
stesso. Ecco quindi che qui probabilmente c'è qualche ritardo sulla
tempistica, perché vogliamo essere certi che ci siano tutte le
condizioni per spostare il maneggio in quell'area. La società
pertanto ha commissionato i lavori per l'esecuzione di un
piezometro con relativo carotaggio del materiale, nonché di
sondaggi superficiali proprio per verificare l'aspetto ambientale
di quella superficie di terreno. Qualora i risultati dell'analisi
risultassero compatibili con la progettanda struttura, il
professionista procederà al perfezionamento del progetto
preliminare, che certamente terrà conto dell'aspetto ambientale,
come abbiamo già iniziato a fare, mentre il Comune di Aosta potrà
valutare se approntare uno studio per un eventuale intervento
paesaggistico ambientale globale. Chiaramente questi aspetti
spettano agli enti locali e in questo caso al Comune di Aosta. Se
il collega poi lo desidera, posso fargli vedere una planimetria,
perché così potrebbe capire meglio.
Presidente
- La parola al Consigliere Segretario
Rigo.
Rigo (PD)
- Grazie Presidente.
In questi ultimi anni, come sapranno bene i consiglieri
regionali, la Cascina Favre è stata oggetto di diversi progetti di
ristrutturazione: da centro occupazionale per portatori di
handicap, a centro polivalente di servizi. Nel 2007 la Regione,
nell'ipotizzare un piano per la riconversione di alcune pompe di
benzina per la realizzazione di nuovi distributori di metano e di
GPL, individuò, proprio in quella struttura, una delle ipotesi per
il loro posizionamento. Con il citato provvedimento dirigenziale
abbiamo appreso che oggi - e lo capiamo anche - l'intendimento
della Giunta regionale è quello di realizzare in quell'area il
nuovo maneggio e liberare così la zona attualmente occupata a
Tzamberlet per poter insediare la nuova struttura scolastica. Con
questa iniziativa volevamo conoscere i risultati dello studio
relativo alla progettazione preliminare e, di conseguenza, le
valutazioni scaturite dall'analisi degli elaborati. Ci interessava
in particolare sapere se dall'incarico risultano supportate le
ragioni della soluzione prescelta, da un punto di vista sia della
localizzazione che della funzionalità, in relazione anche alla
peculiarità dell'intervento. La Cascina Favre o, meglio, tutta
quella zona necessita di una sistemazione ambientale complessiva e
le caratteristiche legate alle finalità e all'attività del maneggio
e quindi le esigenze da soddisfare devono essere in coerenza, a
nostro avviso, con una valorizzazione paesaggistica dell'intera
zona; fra l'altro, questa considerazione è evidenziata anche nel
disciplinare di incarico.
Oggi, dalle parole dell'Assessore, abbiamo appreso che lo studio
non è ancora terminato per le considerazioni da egli fatte, anche
se i tempi indicati nel provvedimento erano più stretti e
l'attenzione posta in questo momento dalla Regione è quella di dare
risposta alla necessità del trasferimento del maneggio localizzato
nell'area vicino alla Cascina Favre, tant'è vero che il progetto
sembra interessare solo una minima parte di tale cascina. Si
tratterà di vedere successivamente - mi sembra di avere capito - di
coinvolgere il Comune di Aosta per la valorizzazione complessiva
dell'area.
Credo che quest'ultima sia la strada da portare avanti, perché è
importante trasferire il maneggio in una zona che non è consona a
quella attività. Ritengo sia necessario coinvolgere subito il
Comune di Aosta per sapere il suo orientamento rispetto alla
definizione della sistemazione ambientale di tutta quella zona,
necessaria non solo per l'attività del maneggio, ma per una
valorizzazione stessa dei terreni, dei beni che circondano la
città. Invito quindi l'Assessore a farsi interprete nei confronti
del Comune di Aosta di questa nostra sollecitazione. Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK