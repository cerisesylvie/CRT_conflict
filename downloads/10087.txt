Consiglio Regionale della Valle d'Aosta - Oggetto del Consiglio n. 1080 del 12 marzo 1990 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 1080 del 12 marzo 1990 - Resoconto
OGGETTO N. 1080/IX - ATTESE PER L'EFFETTUAZIONE DELLE
ECOGRAFIE PRESSO I SERVIZI OSPEDALIERI DELLA VALLE D'AOSTA
(Interpellanza).
PRESIDENTE:
Do lettura dell'interpellanza presentata dai
Consiglieri Bajocco e Mafrica, iscritta al punto 9 dell'ordine del
giorno.
INTERPELLANZA
Non sarebbe giusto affermare che i servizi ospedalieri in Valle
d'Aosta sono inefficienti.
Vi sono infatti unità operative che danno buoni risultati,
perché dotate di attrezzature e personale adeguati.
Ve ne sono altre che giustamente sollevano le proteste dei
pazienti e dei cittadini interessati.
Per esempio, per ottenere una ecografia, ci si deve mettere in
coda ed aspettare 100 giorni (tempo sufficiente, in alcuni casi, ad
un pericoloso aggravamento delle condizioni del paziente).
A giustificazione dell'inaccettabile periodo di attesa, da parte
del personale si risponde che si dispone di una sola macchina, per
di più obsoleta.
Non volendo credere a quanti sostengono che le disfunzioni della
struttura pubblica sono volute per favorire i privati:
i sottoscritti Consiglieri regionali del Gruppo comunista
INTERPELLANO
l'Assessore alla Sanità per conoscere:
1) quale è il giudizio della Giunta su una attesa di 100 giorni
per ottenere un'ecografia;
2) quali sono i motivi per cui non si è provveduto a dotare
l'unità operativa interessata di tutte le attrezzature
necessarie;
3) quali sono i provvedimenti che la Giunta intende prendere per
fare sì che la struttura pubblica possa sottoporre tempestivamente
ad ecografia i cittadini che ne hanno bisogno.
N.B.: Se c'è un problema di costi, si tenga presente che la vita
e la salute dei cittadini non hanno prezzo.
PRESIDENTE:
Ha chiesto la parola il Consigliere Bajocco;
ne ha facoltà.
BAJOCCO (PCI):
Non sarebbe corretto dire che tutte le
unità operative dell'ospedale vanno male, ma credo di poter
augurare a tutti di non aver mai bisogno di recarsi all'ospedale,
dove, probabilmente, prima di poter essere sottoposto a certe
visite, correrà il serio rischio di poter morire.
Ottenuta la prescrizione di una ecografia il 15 febbraio, la si
potrà effettuare il l° giugno, cioè dopo tre mesi e mezzo. Questo è
accaduto a me ultimamente, come testimonia il certificato che ho
qui con me, ma in precedenza mi era già capitato di dover attendere
quattro mesi per una indagine alle vene.
Non riesco a concepire queste cose: nel 1990 ci sono ancora
notevoli difficoltà che impediscono all’ospedale di
poter dare una risposta immediata agli ammalati.
Mi sono recato nel reparto di radiologia per chiedere
spiegazioni su questi ritardi e lì mi è stato detto che vi è solo
una macchina, che però risale al tempo in cui Berta filava, nel
senso che è molto obsoleta.
Ovviamente io mi sono preoccupato, perché la Regione o l'USL
hanno sicuramente la possibilità di acquistare una apparecchiatura
più moderna, che non so quanto possa costare, ma sicuramente credo
che non costi miliardi. Invito quindi la Giunta a voler attrezzare
l'ospedale ed in specie questa unità operativa di strutture più
moderne ed efficienti e del personale idoneo.
Non è giusto che la gente ricorra ai privati, ma quando uno deve
aspettare tre mesi e mezzo per sapere come sta, è ovvio che si
rivolga ai privati. Invito quindi l'Assessore ad esaminare quello
che si può fare per l'acquisto di qualche nuova macchina. Lì mi è
stato detto che sarebbe sufficiente acquistare una o due macchine
per evitare alla gente un'attesa di tre mesi e mezzo.
Grazie.
PRESIDENTE:
Ha chiesto la parola l'Assessore alla Sanità
ed Assistenza Sociale, Lanièce; ne ha facoltà.
LANIECE (DC):
E' vero che occorrono circa cento giorni per
fare un'ecografia normale, ma credo che sia un po' tirato il dire
che ci sia pericolo di vita, perché nei casi dichiarati urgenti dai
medici si provvede ad eseguire l'ecografia nel giro di quindici
giorni.
Non corrisponde a verità il fatto che le macchine siano
obsolete, perché quella dell’ospedale di Viale
Ginevra è stata acquistata nel 1989 e quella dell'ospedale
Beauregard nel 1988, per cui si deve ritenere che siano
efficienti.
Oltre a questi due ecografi, ce ne sono altri cinque presso i
vari reparti e sono utilizzati per le loro esigenze specifiche.
Quello dell'unità di urologia viene utilizzata anche dall'unità
operativa di radiologia in casi di necessità o di emergenza ed è di
notevole aiuto. Altri due ecografi sono presenti in cardiologia ed
in gastroenterologia; un ecodoppler è utilizzato dalle unità
operative di neurologia e cardiologia vascolare; un quinto ecografo
è utilizzato dalle unità operative di ostetricia e ginecologia.
Il problema delle attese dipende dal vertiginoso aumento delle
richieste, che ha colto di sorpresa quasi tutti. Proprio questa
mattina il primario dell'unità operativa di radiologia mi ha
confermato che sei anni fa le richieste di ecografie erano circa
1200 all'anno, mentre nel 1989 sono state circa 20.000. Questo
aumento così elevato ha colto in contropiede l'Assessorato e l'USL,
che si sono trovati in difficoltà nel programmare gli interventi.
E' inutile ricordare che occorre del tempo per preparare uno
specialista in radiologia; a ciò si aggiunga che qualche radiologo
in attività ha chiesto aspettativa e non può essere sostituito,
perché il posto in aspettativa non può essere messo a concorso, e
che altri radiologi non si prestano ad effettuare sostituzioni
temporanee per sei mesi o per un anno.
Ci è pervenuta una richiesta di acquisto di una seconda
apparecchiatura per le ecografie, che attualmente è all'esame
dell'USL. Anche voi sapete che il Consiglio regionale ha stanziato
2,5 miliardi da assegnare all'USL per completare i macchinari
esistenti o per sostituire quelli obsoleti.
Ci è stato richiesto inoltre di bandire un concorso per
l'assunzione di tre radiologi presso l'unità operativa di
radiologia. Per accelerare i tempi del concorso noi stiamo facendo
un avviso pubblico. Speriamo che tra i concorrenti ci sia qualche
specialista che abbia voglia di fermarsi qui in Valle d'Aosta e non
venga solo a fare il concorso, per andarsene altrove dopo essersi
fatta un po' di esperienza, come è già successo altre volte.
Noi e l’USL ci rendiamo conto della realtà della
situazione ed abbiamo assunto i provvedimenti immediati cui ho
accennato. Ribadisco, però, che gli apparecchi in dotazione non
sono assolutamente obsoleti. Questo va detto con chiarezza per
garantire non solo gli interpellanti, ma tutta la popolazione,
perché sul problema della salute non si deve assolutamente
scherzare: potremmo averne bisogno noi, i nostri familiari e
qualsiasi altra persona, per cui è doveroso dare in merito una
risposta positiva a chi ne ha bisogno.
PRESIDENTE:
Ha chiesto la parola il Consigliere Bajocco;
ne ha facoltà.
BAJOCCO (PCI):
Rispondendo a diverse interpellanze o
interrogazioni del Gruppo Comunista, l'Assessore Lanièce conferma
sempre che vi sono delle inefficienze e delle cose che non vanno.
Oggi ci dice: "E' vero che la gente deve aspettare 100 giorni, ma
noi stiamo operando per migliorare la situazione".
Questo non è sufficiente ed è per questo che la sua risposta non
mi soddisfa appieno, per cui ritengo che bisogna intervenire per
dare una risposta precisa ed immediata. Dicevi bene tu, Assessore
Lanièce, che per la salute non si deve badare a spese, ma allora
cerchiamo di mettere a disposizione tutte quelle strutture e mezzi
di cui c'è effettivamente bisogno.
Qui mancano i mezzi, mancano le macchine: questo è il discorso!
E' vero che c’è un numero più elevato di persone che
richiede un’indagine ecografica, ma allora si cerchi
di mettere a disposizione un’altra macchina o
un'apparecchiatura di diverso genere.
E' stato detto che si sta esaminando il possibile acquisto di un
secondo apparecchio, ma io avrei voluto sentire l'Assessore dire:
"Fra un mese ci sarà un secondo apparecchio". Queste sono le
risposte che la gente chiede e che vorrebbe realmente sentire. Non
dobbiamo solo rassicurarla che le attrezzature esistenti sono
funzionanti o sono nuove, ma dobbiamo farle sentire che diciamo:
"La gente non può più aspettare cento giorni, per cui queste
analisi o questi esami dovranno essere fatte nel giro di quindici o
venti giorni". Queste sono le risposte che dobbiamo dare alla
gente.
Sapendo che l'Assessore Lanièce è particolarmente sensibile a
questi problemi, io lo invito a rimboccarsi un po' di più le
maniche per cercare di far funzionare meglio ed al più presto
possibile questi servizi che non funzionano.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK