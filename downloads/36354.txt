Consiglio Regionale della Valle d'Aosta - Oggetto del Consiglio n. 510 del 26 marzo 2014 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
BENI CULTURALI
Musei, biblioteche, archivi storici e aree di interesse archeologico
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 510 del 26 marzo 2014 - Resoconto
OGGETTO N. 510/XIV - Interpellanza: "Notizie in merito
all'avvio dei lavori di scavo archeologicamente assistiti relativi
all'ampliamento dell'Ospedale Parini".
Presidente
- Ha chiesto la parola per l'illustrazione il
collega Guichardaz, ne ha la facoltà.
Guichardaz (PD-SIN.VDA) -
Grazie Presidente.
Qualche tempo fa, mi pare il 13 novembre, presentammo
un'interpellanza firmata dai colleghi Fabbri, Morelli, Cognetta,
Chatrian e dal sottoscritto - e anche questa è un'interpellanza
intergruppo -, con la quale chiedevamo all'Assessore alla sanità di
intervenire in V Commissione - quella che si occupa tra gli altri
argomenti anche di sanità -, e lo dico per chi ci ascolta da fuori,
allo scopo di fornire ogni indicazione utile, informazioni e
documentazione riguardo alle modalità, ai tempi e ai costi di
realizzazione del presidio unico ospedaliero regionale. In buona
sostanza, chiedevamo che si ricominciasse a parlare di ospedale,
argomento che non va per nulla sottovalutato visto che, con buona
probabilità, sarà l'unica grande opera su cui ci si dovrà rompere
la testa e dico: "ci si dovrà rompere la testa" non per fare una
battuta, ma perché l'operazione rischia di essere ben più complessa
di come ci viene raccontata e soprattutto decisamente più onerosa
delle più ottimistiche previsioni. Le risorse necessarie, che siamo
sicuri saranno molto più dei 150 milioni previsti, peraltro
potrebbero non esserci vista la situazione di crisi conclamata in
cui versano le nostre finanze pubbliche.
Qualche giorno fa, colleghi, abbiamo appreso dai media che,
secondo una statistica del Ministero dell'economia - credo che la
statistica fosse del Dipartimento del tesoro -, siamo la Regione
con il debito pubblico pro capite più alto d'Italia: oltre 5.700
euro per ciascun abitante, neonati compresi, contro la media
nazionale di 1.919 euro. A parte le solite guasconate
dell'Assessore Baccega, che fa della minimizzazione dei problemi
una sorta di regola di vita...Assessore, lei, riferendosi al dato
del Dipartimento del tesoro, ha parlato di bufala, di statistiche
distorte e ha cercato di giustificarsi dicendo che dal 2007 in
Valle d'Aosta vi è un decremento dello stock debitorio e l'assenza
di nuovo indebitamento. Assessore, è come se si accorgesse ormai
che è con l'acqua alla gola...siccome il rubinetto non eroga più
acqua, se ne scarica addirittura qualche cucchiaino, lei
d'improvviso si sente al sicuro come se fosse all'asciutto. Dicevo,
a parte le simpatiche uscite dell'Assessore sulle bufale del
Ministero, il primato che abbiamo, al di là dell'assestamento del
nostro debito pubblico e della sua tendenza alla diminuzione, è
tutto fuorché invidiabile e su questo non credo che si possa
obiettare.
Lei diffonde ottimismo, Assessore Baccega, a quattro palmenti,
ma dalle sue dichiarazioni viene fuori che quel debito enorme, e
qualcuno dovrà pur pagarlo, tanto per capirci, quel qualcuno, oltre
a noi, saranno i nostri figli...dicevo, che viene fuori - lo spiega
lei, Assessore Baccega - che quel debito enorme è dovuto per lo più
ad investimenti fatti dalla Regione in alcuni settori dell'energia
e del turismo, lei cita i 413 milioni per l'acquisizione delle
società energetiche, i 75 milioni per l'acquisto del Billia, i 130
milioni per gli eventi post alluvionali, ma le faccio notare,
Assessore Baccega, ma anche a lei, Assessore Fosson, che questo
stock debitorio come lo chiamate voi non comprende i bei soldoni
necessari per la Nuova Università Valdostana e per l'ospedale, per
rimanere, diciamo, nelle opere più significative e più dispendiose,
per rimanere anche nell'argomento dell'interpellanza. Immaginatevi,
colleghi, di aumentare di qualche 100 milioni di euro questo stock
debitorio, debito aggiuntivo che naturalmente sarà caricato sul
groppone dei valdostani e dei loro figli. Bisogna dire ai nostri
concittadini, ai valdostani, Assessori Baccega e Fosson, che quei
soldi, i soldi per l'ospedale non ce li regalerà né l'Europa, né lo
Stato, lo Stato ha già fatto la sua parte con quei quasi 13 milioni
di euro che sono stati interamente fagocitati dal parcheggio
dell'ex Residence Mont-Blanc. Dicevo, non ce li regalerà né
l'Unione europea, né lo Stato, ma arriveranno, se arriveranno, da
nuovi mutui, che poi sia Finaosta ad erogarli non cambia la
sostanza del discorso, sempre soldi da rendere sono.
Bene, la nostra interpellanza del 13 novembre, come accennavo,
si proponeva di rinviare alla Commissione deputata, cioè la V, la
discussione e l'approfondimento della questione ospedale,
dell'annosa questione ospedale anche per capire a che punto siamo.
Visti i molteplici studi di fattibilità e progetti, in alcuni casi
addirittura vicini all'esecutivo, abortiti in questi ultimi tre
anni...trent'anni, ricordo che è dagli anni '70 che si producono a
ciclo continuo studi di fattibilità onerosissimi che non hanno mai
trovato la luce. Dicevo, la discussione in commissione doveva
rifare il punto sul progetto di ampliamento e di ristrutturazione
dell'ospedale di viale Ginevra - virgolette - "tenuto conto
dell'attuale momento di difficoltà economica" e, aggiungo io, della
mutata situazione finanziaria della nostra Regione.
Come ho già spiegato, esponendo la mozione nel mese scorso in
Consiglio regionale, mozione che voi ci avete bocciato votando una
specie di fotocopia di risoluzione praticamente identica alla
nostra giusto per dire che eravate voi che l'avevate fatta...come
dicevo, come ho già evidenziato a febbraio, le dichiarazioni
dell'Assessore Fosson in V Commissione - mi sembra che l'Assessore
Fosson venne in V Commissione l'8 gennaio - sul rischio che non vi
fosse, anzi non vi sia la necessaria copertura economico-gestionale
necessitavano di un ulteriore approfondimento in V Commissione.
Ricordo che l'Assessore fu in qualche maniera il promotore della
richiesta di uno stop ai lavori fino a che non si fosse accertata
appunto la sostenibilità economica e soprattutto la sostenibilità
gestionale del progetto esecutivo presentatoci in commissione. Non
so se ricordate tutto il dibattito dell'altra volta...costo
complessivo della ristrutturazione e ampliamento: 150 milioni di
euro, 20 milioni già spesi per l'ospedale, una ventina per la
ristrutturazione e il restante per la costruzione della nuova ala
est.
In occasione della presentazione della nostra mozione di
febbraio, lessi stralci di dichiarazioni fatte dall'Assessore in V
Commissione, in poche parole si avanzava il dubbio che il "progetto
Lanièce", cioè il progetto di ampliamento ad est, potesse decollare
a causa di alcune incertezze sulla sostenibilità dei costi di
gestione. Ci diceste che l'USL doveva ancora pronunciarsi in
merito. Finora l'Assessore non ha trovato evidentemente il tempo di
incontrarci, di tornare in V Commissione come è previsto dalla
vostra risoluzione. Pensavo, pensavamo che nel frattempo tutto si
sarebbe fermato, che si sarebbe sospeso l'iter esecutivo del
progetto fintanto che non ci si fosse incontrati in commissione.
Beh, qualche tempo fa, passando dalle parti dell'ospedale, ci siamo
accorti che in fretta e furia l'area del parcheggio su Piazza
Caduti nei lager nazisti, la cosiddetta "ferraglia", non so se vi
ricordate dove c'era il parcheggio, quello pluripiano, è stata
cintata. Sono apparsi i cartelli indicanti la predisposizione di un
cantiere finalizzato alla realizzazione della terza fase dei lavori
di ristrutturazione e ampliamento dell'ospedale per un importo di
circa 1.600.000 euro IVA esclusa. Ho fatto anche delle foto dalle
quali si vede chiaramente che il parcheggio pluripiano, la famosa
ferraglia, è stato smontato e il piazzale sgomberato, sono anche
stati predisposti dei casotti...quella è una vera e propria area
cantiere.
Ora, Assessore, vorremmo sapere da lei a che cosa serva a questo
punto il passaggio in commissione se i lavori sono già partiti,
malgrado non si abbiano certezze sulla sostenibilità economica,
come da lei affermato in audizione, perché, Assessore Fosson,
chiederci di perdere tempo in commissione se i lavori sono già
partiti, prima ancora, tra l'altro, che abbiate deliberato in
Giunta l'esecutività del progetto? È arrivato il tanto atteso
parere dell'USL sulla sostenibilità delle spese di gestione? Che
cosa dice questo parere? Mi risulta che il parere sia arrivato, ma
vorrei che me lo confermasse lei. Tra l'altro, vi eravate impegnati
che, nel momento stesso in cui sarebbe arrivato quel parere, lo
avreste esposto in V Commissione e, se è arrivato il parere, perché
non ci avete ancora informati? Perché cominciare a fare un buco,
perché uno scavo senza prospettive si chiama buco, prima ancora che
la Giunta abbia approvato il progetto esecutivo e prima ancora di
sapere se ci saranno abbastanza soldi per fare la nuova ala est
dell'ospedale? Perché, malgrado vi siate impegnati con una
risoluzione votata dalla vostra maggioranza ad effettuare il
confronto in V Commissione prima di dare corso alle procedure di
appalto, avete già intrapreso i lavori archeologicamente assistiti.
Noi pensiamo che gli impegni presi davanti ai cittadini - non dico
davanti al Consiglio regionale, perché voi avete la considerazione,
insomma, che avete dimostrato fino ad ora di quest'assise - vadano
mantenuti, così come la parola data. Ascolto con attenzione,
Assessore. Grazie.
Presidente -
La parola all'Assessore Fosson da parte del
Governo, ne ha la facoltà.
Fosson (UV) -
Sì, grazie Presidente.
Guardi, veramente il livello della polemica sull'ampliamento
dell'ospedale non diminuisce mai, pur dopo un referendum, che è
previsto dalla Costituzione nelle sue modalità, che ha avuto un
esito ben preciso. Io posso discutere di tutto, però non si vengano
a modificare gli impegni come erano stati presi, perché qui se il
percorso non è condiviso nelle sue scelte, la modalità era stata
condivisa molto bene e la sua interpellanza non cita correttamente
la risoluzione. Il percorso era molto chiaro e noi vogliamo
rispettarlo come abbiamo sempre rispettato, ma nei termini che
abbiamo convenuto col Consiglio regionale. La mozione che avevamo
modificato non era uguale all'altra e la diversità tra una scelta e
l'altra è proprio l'avvio di quell'appalto che era già stato
esecutivo. Noi abbiamo detto: blocchiamo tutti gli appalti non
ancora in essere, ma non quello che era già in essere, tant'è vero
che molti condividevano che quest'appalto finanziato per 1.600.000
euro, mi sembra, fosse da continuare. Prima di dire quindi che non
abbiamo rispettato le cose ricordo che i termini sono ben precisi e
dopo la vostra richiesta, per una questione dei progettisti, siamo
venuti in commissione l'8 gennaio e l'8 gennaio abbiamo deciso
comunque di non procedere a nessun nuovo appalto, cosa che è stata
poi confermata da quella risoluzione e che a tutt'oggi è
rispettata, perché la Giunta non ha ancora in esame nessun progetto
esecutivo. La risoluzione approvata il 13 febbraio dice:
"impegna la Giunta a confrontarsi...non appena sarà in possesso
dei costi di gestione...in modo da analizzare la sostenibilità del
progetto di ampliamento dell'ospedale regionale alla luce
dell'attuale momento e ad effettuare comunque tale confronto prima
di dare corso alle procedure di appalto"
.
L'ampliamento, il buco come lo chiama lei, era già stato
approvato, e su questo perché bisognava andare avanti con questo
buco? Per tre o quattro motivi: primo perché la ferraglia andava
rimossa, di fronte al nuovo parcheggio, questa ferraglia non aveva
più senso che esistesse e in questo momento ci sono richieste di
altri Comuni per acquisire parte di questa struttura. Secondo
discorso: forse lei non si ricorda, ma molti in quest'aula avevano
avanzato dei dubbi sull'esistenza di resti archeologici e allora
nel progetto dell'ampliamento dell'ospedale fu inserito questo
discorso di ricerca dei resti archeologici, su cui noi siamo stati
ben precisi. Terzo: era già stato fatto un appalto, doveva già
cominciare, poi, per la contestazione tra le due ditte, si è
bloccato l'appalto, appalto che comunque il CUP ha conferito in
data 18 febbraio di quest'anno e si è incominciato a lavorare come
era da accordo. Ecco, quindi non è che abbiamo mancato ai patti,
abbiamo tanti difetti, ma mancato ai patti no e, se noi non fossimo
andati avanti con quest'appalto, comunque la ditta che aveva vinto
si sarebbe rivalsa su di noi. Questo è il primo punto che mi
piaceva sottolineare in modo deciso.
Seconda cosa: non si andrà a nessun secondo passo sugli appalti,
come avevamo detto, finché in V Commissione gli architetti e i
geometri verranno a dirci non solo i costi di gestione, perché, è
vero, ci hanno dati i costi di gestione, ma noi li abbiamo bloccati
facendo che cosa? Dicendo quello che era emerso in V Commissione
l'8 gennaio, cioè l'esigenza di andare a ridurre il progetto, visti
i tempi, non appena avremo i costi di gestione riferiti a queste
richieste che noi abbiamo fatto, due o tre richieste che erano
state presentate anche in V Commissione: l'elisuperficie, la
necessità del numero dei parcheggi, se erano necessari. Stanno in
tal senso elaborando questo discorso. Questo discorso lo porteranno
in commissione appena l'avranno e non sarà fatto nulla come
progetto esecutivo prima di questo passaggio in commissione.
Relativamente ai cartelloni che sono appesi, c'è una legge dello
Stato che bisogna appendere al cantiere dove si lavora un progetto
e hanno appeso quello che è il progetto definitivo, che non è
ancora il progetto esecutivo, comunque c'è un mio impegno, e
abbiamo appena sollecitato con il Presidente questo. I costi di
gestione: vi è un'ipotesi di riduzione di quello che è il progetto
nel suo insieme, passerà in commissione e la Giunta non andrà a
prendere nessuna altra decisione prima di questo passaggio in V
Commissione.
Nella seconda domanda si diceva: "quante tessere?". Anche questo
è stato importante, il nuovo parcheggio prevede delle tessere per i
dipendenti, gratuite, mentre nel parcheggio precedente le tessere,
i posti erano cento, adesso sono centoventicinque. Questo permette
a certi turni di avere più posti in convenzione, questi posti sono
stati pagati dall'azienda, le tessere erano trecento, questa volta
sono duecentocinquanta, ma perché, avendo potenziato il numero dei
posti in un turno, si è pensato questo discorso, e si è anche
andati a vedere su certe sacche di privilegi perché qualcuno aveva
più tessere in modo non preciso.
Altra cosa: è nostra intenzione, stiamo raccogliendo le
esigenze, di confrontarci con il gestore del parcheggio per
arrivare a dei parcheggi facilitati, tanto più che il parcheggio in
questo momento non è utilizzato al 100 percento, per cui abbiamo in
corso delle trattative per ridurre il costo del parcheggio
giornaliero ai dipendenti da 60 euro a 20-30 euro, quindi, in
attesa di confrontarci su questo, il lavoro dello scavo è partito
come era previsto e come è stato detto in quest'aula.
Presidente -
Ha chiesto la parola il collega Guichardaz,
per la replica, ne ha facoltà.
Guichardaz (PD-SIN.VDA) -
L'Assessore Fosson non resiste
mai a citare il referendum come se quello fosse, diciamo, l'inizio
di ogni discorso e di ogni rapporto che lei evidentemente non è in
grado di intraprendere, come non è in grado di interloquire se
prima non mi dice che avete vinto il referendum. Tenetevi questo
benedetto referendum, avete vinto il referendum, quanto siete
bravi, fate però questo nuovo ospedale, non veniteci a raccontare
"la rava e la fava", perché adesso ci direte che l'elisuperficie
non si può più fare, ve l'avevamo detto già tre anni fa che
l'elisuperficie non si poteva fare e io sono pronto a scommettere
in questa sala che l'elisuperficie non si potrà fare. Avevate
detto, quando parlavate al popolo per dire quanto eravate cattivi
noi del referendum, che bisognava fare l'ospedale sotto l'ala est,
guarda caso, oggi l'ospedale sotto l'ala est non si fa, lo si deve
fare di lato, avete capito tre anni dopo che l'ospedale non poteva
essere...il parcheggio non poteva essere fatto sotto un'altra ala.
Se volete parlare di referendum, quindi riprendiamo l'argomento
dall'inizio, poi vediamo cosa avete mantenuto delle balle che avete
raccontato ai lavoratori, quando gli raccontavate il vostro
progetto e quanto eravamo, invece, cattivi noi referendari.
Tolta la questione del referendum, comunque, il percorso della
risoluzione diceva che voi non avreste dato in appalto nulla
fintanto che non ci si fosse confrontati sui costi di gestione.
Oggi veniamo a sapere che non si può interrompere l'appalto degli
scavi archeologicamente assistiti, che sono altra cosa...Assessore,
rispetto ai lavori che avete già fatto, le carotature che avete
fatto per verificare se ci sono dei resti archeologici. Gli scavi
archeologicamente assistiti vuol dire cominciare a lavorare e a
costruire l'ala est con qualcuno che verifica, con qualcuno che ha,
diciamo, la supervisione degli aspetti archeologici, 1.600.000 più
IVA, voi avete assegnato quest'appalto perché evidentemente la
nuova società ha vinto il ricorso al TAR. Adesso mi spiega,
Assessore, se in V Commissione per qualche ragione si dovesse dire
che non sarà possibile fare l'ala est dell'ospedale, così come
dicono in molti, anche all'interno delle vostre compagini, delle
vostre maggioranze molti stanno mettendo dei dubbi sulla
sostenibilità economica di quest'opera...se si dovesse dire che
l'ospedale non si potrà fare, ci teniamo un buco da 1.600.000 euro,
perché non si poteva dir nulla. Allora, abbiamo smantellato la
ferraglia, cioè il parcheggio, adesso cominciamo a bucare, gli
diamo 2 milioni di euro a questa nuova società, dopodiché che cosa
facciamo? Ci terremo eternamente un'area cantiere come è successo
all'area megalitica, finché tra 20 anni non troveremo i soldi o ci
inventeremo qualche cosa. Forse era meglio pagare la penale,
lasciar fermo quel lavoro, fintanto che non si sapeva e fintanto
che non si saprà se è possibile costruire la nuova ala
dell'ospedale. Questo è il problema, voi adesso state facendo un
buco, perché tale sarà il buco, non sapete se sarete in grado di
costruirci qualche cosa sopra e ci terremo il buco. Non avremo la
ferraglia, il bel risultato che adesso voi avete fatto, l'USL ha
fatto una convenzione con il parcheggio dell'ex Residence
Mont-Blanc per 5 mila euro l'anno, per 125 posti, non 250, sono 125
posti, tra l'altro, senza...
(interruzione di un Consigliere, fuori microfono)
...i posti sono 125, bene, lei dica quanti posti sono e sono,
tra l'altro, posti che non sono vincolati, non sono occupati o
riservati, 5 mila euro al mese per aumentare il tasso di
occupazione di quel parcheggio, che tutti sappiamo ha un tasso di
occupazione molto, ma molto piccolo, forse era meglio tenersi la
ferraglia finché non si sapeva qualcosa, risparmiavamo qualche
mese, probabilmente, di tessere per il parcheggio dell'ex Residence
Mont-Blanc, almeno che lei non mi dica che malgrado tutto
continuavate a pagare l'APS, pur essendo nella ferraglia, perché
qualcuno mi ha detto: "eh, ma quei soldi lì da gennaio-febbraio si
continuavano a dare all'APS", malgrado l'ala est e quella zona lì
fosse oramai rientrata all'interno del cantiere, comunque questo
sarà poi probabilmente oggetto di altre considerazioni.
I costi di gestione dall'USL sono arrivati o non sono arrivati?
Quanto tempo dobbiamo ancora aspettare per sapere se l'USL è in
grado di gestire la nuova ala, aspettiamo che si esauriscano i
lavori archeologicamente assistiti, che facciano il buco, allora
forse è il caso che prima di cominciare...perché le fotografie
parlano chiaro, quella zona lì è stata smantellata, lì dentro, in
quel posto lì, c'è un'area cantiere, vuol dire cha fra un po'
cominceranno a scavare senza sapere che cosa ci faranno lì dentro,
perché qualcuno mi dice: "non ci sarà probabilmente l'area per
l'elicottero", è un progetto diverso, è l'ennesimo progetto
diverso, probabilmente...
Presidente -
La invito a concludere, grazie.
Guichardaz (PD-SIN.VDA) -
...questo sarà il "progetto
Fosson".
Presidente -
Assessore Baccega per...? Fatto
personale.
Baccega (SA) -
Il Consigliere Guichardaz ha citato alcuni
passaggi che ho sottolineato nel Consiglio scorso rispetto
all'indebitamento dell'Amministrazione regionale e credo che un
minimo di chiarezza si possa fare, perché ne abbiamo parlato la
settimana scorsa. Io lascio da parte il sarcasmo, lascio da parte
l'attacco personale, che, dal mio punto di vista, non ha senso,
però voglio chiarire, soprattutto per chi ci ascolta e per coloro
che hanno avuto modo di seguire con attenzione il Consiglio scorso,
dove sono stati dati dei dati; è vero che il Ministero delle
finanze individua in 730 milioni di euro l'indebitamento regionale,
ma è stato chiaramente sottolineato che questa Regione ha
accantonato più di 300 milioni, 323 milioni per l'esattezza...che
sono già accantonati e quindi vanno ridotti rispetto a quella parte
di indebitamento. È stato anche sottolineato dall'Agenzia Fitch
Ratings che questa Regione, dal punto di vista della possibilità,
della capacità di onorare e di pagare i suoi debiti, è
tranquillamente in linea con quelle che sono le aspettative. Solo
per chiarezza, senza entrare nella polemica, quindi devo dire che,
anche da questo punto di vista, il dato che viene elencato nella
tabella del Ministero rispetto al pro capite è sicuramente un dato
che vede la Valle d'Aosta in difficoltà rispetto al numero di
abitanti, perché sono 127 mila abitanti rispetto ad altre Regioni
che hanno una media di 3 milioni di abitanti. Grazie.
Presidente
- Grazie. Passiamo al punto 14 all'ordine del
giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK