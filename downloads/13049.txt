Consiglio Regionale della Valle d'Aosta - Oggetto del Consiglio n. 4005 del 9 dicembre 1992 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 4005 del 9 dicembre 1992 - Resoconto
OGGETTO N. 4005/IX Sottoposizione alla procedura di impatto
ambientale del progetto della strada di collegamento del lago
Lolair in Comune di Arvier.
(Reiezione di mozione)
Mozione Appreso che sono state avviate le procedure per
realizzare una strada fra Plan Rafor ed il lago di Lolair, in
Comune di Arvier;
Evidenziato il grande valore scientifico e naturalistico, sia
dal punto di vista botanico che faunistico del biotopo del lago di
Lolair, da sempre oggetto di studi e ricerche;
Ricordato che, con proposta del W.W.F., Lega per l'Ambiente,
Société de la Flore, E.N.P.A., Valle d'Aosta Ambiente, è stato
richiesto l'inserimento della conca di Lolair nel sistema delle
riserve naturali regionali;
Rilevato che il progetto di strada, il cui costo è previsto in
415 milioni, non è stato sottoposto alla procedura di valutazione
dell'impatto ambientale;
Il Consiglio regionale della Valle d'Aosta
impegna
la Giunta regionale ad assumere gli opportuni provvedimenti per
sottoporre alla procedura di valutazione di impatto ambientale il
progetto di collegamento stradale fra Plan Rafor e il lago di
Lolair in Comune di Arvier.
F.to: Riccarand
Presidente
Ha chiesto di illustrare la mozione il
Consigliere Riccarand.
Riccarand (VA)
Questo è un argomento che è già stato
affrontato alcuni mesi fa con una interpellanza. Dopo quella
interpellanza il nostro Gruppo aveva ritenuto opportuno presentare
una mozione, perché non eravamo stati soddisfatti dalla risposta
della Giunta regionale. Il lago di Lolair è un piccolo specchio
d'acqua che si trova nel Comune di Arvier e che ha un grande valore
scientifico e naturalistico.
Proprio per queste sue caratteristiche è stato proposto,
anzitutto dal Museo di Scienze Naturali di Saint-Pierre e poi da
una serie di associazioni, che la zona del lago di Lolair venga
considerata "area protetta" e venga istituita una riserva naturale
ai sensi della legge regionale sulle aree protette.
Nello stesso tempo in cui andava avanti questa proposta e se ne
definivano le caratteristiche, è stato ripreso un progetto, in
realtà sul tappeto da tempo, di costruire una strada che dalla
località di Plan Rafor arrivi nei pressi del lago.
Questo progetto, di cui non conosco le caratteristiche se non
per quanto è stato detto in Consiglio e cioè che comporta una spesa
di circa lire 415 milioni, presumo risalga a parecchio tempo
indietro, perché mi è stato detto che è precedente alla legge sulla
valutazione dell'impatto ambientale.
Quindi non è sottoposto ad un obbligo di valutazione
dell'impatto ambientale; anche su questo, la situazione non è del
tutto chiara.
Ritengo che ci sia una contraddizione evidente tra il fatto di
sottolineare l'importanza della zona del lago di Lolair e
l'opportunità di trasformare tale zona in una riserva naturale, in
area protetta, e nello stesso tempo il fatto di portare avanti un
progetto e tentare di avviare la costruzione di una strada.
Ciò, non tanto per la costruzione della strada in sè, ma quanto
piuttosto per la costruzione di un'opera che va ad incidere in
quell'ambiente delicato e pregiato, senza che ci sia una
valutazione dell'impatto ambientale di quell'opera, e quindi senza
poter accertare preventivamente se la stessa può avere degli
elementi di danno rispetto all'ambiente naturale oppure se questi
elementi di danno sono esclusi o sono circoscritti e si fa un
progetto che sia compatibile con la creazione di una riserva
naturale.
Può darsi benissimo che il progetto sia precedente alla legge
istitutiva del V.I.A. e che quindi non ci sia un obbligo di legge
alla valutazione dell'impatto ambientale. Siccome si tratta di una
zona importante, credo che una scelta quanto mai opportuna da parte
dell'Amministrazione sarebbe quella di fare comunque una
valutazione dell'impatto ambientale in modo da avere un progetto
che non sia incompatibile con il discorso della riserva
naturale.
Vorrei rileggere il dispositivo della mozione perché mi sembra
molto chiaro: non è che proponiamo con la mozione di decidere di
fare o non fare una strada, ma chiediamo semplicemente che la
Giunta regionale assuma gli opportuni provvedimenti per sottoporre
alla procedura di valutazione dell'impatto ambientale il progetto
di collegamento stradale fra Plan Rafor ed il lago di Lolair in
Comune di Arvier.
Quello che si chiede è che ci sia una valutazione sull'impatto
ambientale di quella strada. Non ha importanza che l'impatto sia
grande o piccolo-grande, si tratta comunque di una zona che si
vuole proteggere dal punto di vista naturalistico. E' opportuno che
questa valutazione di impatto ambientale venga fatta.
Non riusciamo a capire quali sono le possibilità e la validità
di opzioni differenti. Abbiamo ricevuto ancora nei giorni scorsi
una richiesta, una lettera aperta del W.W.F. e della Lega Ambiente
che ribadisce la necessità di tutelare quella zona.
Io credo che sia opportuno da parte del Consiglio impegnare la
Giunta perché questa V.I.A. venga fatta. E' una procedura di
valutazione dell'impatto ambientale che si può fare rapidamente,
non credo che comporti particolari difficoltà. Credo che sia una
misura di correttezza, di precauzione, di opportunità che la Giunta
regionale debba accogliere.
Si dà atto che, dalle ore 10,33, presiede il Vicepresidente
Stévenin.
Presidente
Ha chiesto di parlare il Presidente della
Giunta, Lanivi.
Lanivi (GM)
Eventualmente poi interverrà l'Assessore
all'ambiente per eventuali precisazioni.
In base a questa risposta potrò eventualmente permettermi di
chiedere il ritiro di questa mozione.
Questa Amministrazione è pienamente consapevole dell'importanza
naturalistica e paesaggistica dell'area del Lolair nel Comune di
Arvier, area che si segnala tra l'altro come principale stazione
alpina della rarissima
Potentilla Pensilvanica
e di altre
piante rare e per l'elevata ricchezza di organismi planctonici del
lago nonché per la presenza di esemplari significativi di
entomofauna.
Proprio in considerazione di ciò la Giunta regionale nella
seduta del 30 ottobre ha deciso di proporre al comune
territorialmente interessato l'istituzione della conca di Lolair in
riserva naturale, ai sensi della legge regionale 30 luglio 1991, n.
30.
Prima di giungere a questa proposta anche in questo caso, come
in casi analoghi del lago di Lillaz, di Chatelet e della Côte di
Gargantua è stata sentita l'Amministrazione comunale; in
particolare vi è stata una riunione del Consiglio comunale in data
28 ottobre alla quale hanno partecipato gli Assessori Nicco e
Rollandin, in cui si è ampiamente discusso sia della proposta di
istituzione della riserva naturale sia della viabilità di accesso a
detta area.
Il Consiglio comunale ha espresso il proprio interesse per la
proposta dell'Amministrazione regionale ed ha chiesto che sia
congiuntamente avviata la ristrutturazione della mulattiera Plan
Rafor-Lolair, sia per scopi agricoli - come è noto all'interno
delle aree naturali protette sono consentite le usuali attività
agro-silvo-pastorali -, sia il servizio alla stessa riserva.
Si ricorda che per il collegamento tra Plan Rafor e Lolair era
stata chiesta la costruzione di una strada interpoderale, proposta
non accolta dall'Amministrazione in quanto tale opera sarebbe stata
in contrasto con i vincoli idrogeologici a cui questa area è
soggetta.
Presidente
L'Assessore all'ambiente non intende
aggiungere altro. Ha chiesto di parlare il Consigliere
Riccarand.
Riccarand (VA)
Io insisto sulla mozione e non la
ritiro, perché non sapevo che fosse già stato assunto un atto
formale per avviare la procedura per istituire la riserva e
tuttavia credo che questo atto del 30 ottobre 1992 citato dal
Presidente della Giunta sia un elemento ulteriore per motivare
questa mozione.
Noi non possiamo, da una parte avviare le procedure per
istituire la riserva e dall'altra parte approvare un progetto di
strada senza sottoporlo alla valutazione di impatto ambientale.
Ripeto che la nostra richiesta non è quella di non fare la
strada, la nostra richiesta è quella di sottoporre questa strada ad
una valutazione dell'impatto ambientale.
Il Presidente della Giunta dice che si tratta di una
ristrutturazione della mulattiera e allora facciamo ugualmente una
valutazione dell'impatto ambientale di questo progetto! E'
possibile conoscerlo? E' possibile sapere che cosa si vuol fare?
Non si capisce per quale motivo, se il progetto di ristrutturazione
della mulattiera è recente e quindi, diverso da quelli del passato,
allora è sottoposto per obbligo alla valutazione di impatto
ambientale; se, invece, si tratta di un progetto precedente,
vecchio, precedente alla legge sulla V.I.A, allora mi sembra che si
tratti di qualcosa di più di una ristrutturazione di una
mulattiera. Oltretutto l'importo della spesa prevista che ci era
stata indicata in una precedente interpellanza dell'Assessore
all'agricoltura, di circa lire 500 milioni indica un intervento
significativo.
Io credo che sarebbe comunque opportuno che da parte del
Consiglio venisse un incoraggiamento alla Giunta ad essere
conseguente su questo punto rispetto ad esigenze di tutela
dell'ambiente che devono essere coerenti tra di loro: cioè,
istituire una riserva e, nello stesso tempo, approvare e fare una
strada senza valutazione dell'impatto ambientale mi sembra un modo
non coerente di portare avanti un discorso.
Può darsi che ci siano problemi di equilibri, di diplomazia da
con-servare; non credo che si voglia penalizzare qualcuno. Noi non
di-ciamo di non fare un intervento sulla viabilità, perché questo,
pro-babilmente è necessario, però lo si faccia sulla base di un
progetto. Abbiamo un Comitato scientifico per l'ambiente; che
questo ci dica se va bene e se è compatibile con il discorso di
area protetta.
Presidente
Ha chiesto di parlare il Presidente della
Giunta.
Lanivi (GM)
Credo che dagli atti che la Giunta ha
assunto sia chiaramente espressa la volontà di andare in una certa
direzione e credo che questa non sia stata messa in discussione. Ho
pregato il Consigliere Riccarand in base alle scelte e a ciò che è
stato fatto, di ritirare la propria mozione.
Il Consigliere Riccarand non ha manifestato questa intenzione, è
intenzione della Giunta procedere tenendo conto delle scelte già
operate, degli indirizzi seguiti, per cui sulla mozione ci
asterremo.
PresidentePongo in votazione la mozione in oggetto.
Esito della votazione:
Presenti: 26
Votanti: 3
Favorevoli: 3
Astenuti: 23 (Agnesod, Bajocco, Beneforti, Chenuil, Cout, Faval,
Gremmo, Lanièce, Lanivi, Lavoyer, Limonet, Mafrica, Martin, Monami,
Mostacchi, Perrin, Ricco, Rollandin, Rusci, Stévenin, Vallet,
Viérin, Voyat).
Il Consiglio non approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK