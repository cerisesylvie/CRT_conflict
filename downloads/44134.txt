Consiglio Regionale della Valle d'Aosta - Oggetto del Consiglio n. 1196 del 26 gennaio 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ISTRUZIONE PUBBLICA
Istituzioni scolastiche
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1196 del 26 gennaio 2022 - Resoconto
OGGETTO N. 1196/XVI - Interrogazione: "Richieste avanzate dai
Dirigenti scolastici finalizzate a una migliore organizzazione
delle scuole in periodo di pandemia".
Bertin (Presidente) -
Punto n. 11 all'ordine del giorno.
Risponde l'assessore Caveri.
Caveri (AV-VdA Unie) -
I docenti sospesi dal lavoro il 24
gennaio 2022 sono il 2,75% in base alle risposte pervenute dalle
scuole, trentacinque risposte su trentasette scuole, quindi il
94,59%.
È il dato più aggiornato, naturalmente non è il 100% perché
alcune scuole non ce l'hanno fornito.
Il numero rilevato dagli uffici della Struttura personale
scolastico comprende sia i docenti sospesi assunti di ruolo, sia i
supplenti annuali temporanei al 30 giugno e saltuari, totale
sessantanove docenti su duemilasettecento, il 2,6%, che sono:
dodici nell'infanzia, sedici nella primaria, uno al Convitto
Federico Chabod, diciotto nella secondaria di primo grado e
ventidue nella secondaria di secondo grado.
Le cattedre sono state coperte con la MAD, cioè la messa a
disposizione, inviata da aspiranti docenti per dare la propria
disponibilità a svolgere ruoli di supplenza nelle scuole. Sappiamo
che questo crea delle difficoltà perché molto spesso arrivano gli
insegnanti giovani, ma tant'è la situazione è di emergenza.
Seconda questione: al fine di valutare le misure più efficaci
per consentire lo svolgimento delle attività didattiche in presenza
in condizioni di sicurezza per gli alunni e per il personale
scolastico, il Dipartimento Sovraintendenza agli studi ha proposto
a tutte le istituzioni scolastiche, comprese le paritarie, un
monitoraggio settimanale per la rilevazione dell'andamento
dell'emergenza Covid-19.
I dati forniti dalle scuole sono i seguenti; si precisa che in
un'ottica di trasparenza tali dati sono oggetto di un comunicato
stampa settimanale. Non volevamo creare apprensione, io non so se
voi siate d'accordo, ma quest'idea di alcuni dati quotidiani sulle
scuole finiva poi per creare una grande apprensione e lunedì 17
gennaio al tavolo regionale permanente sono stati presentati alla
Consulta regionale degli studenti, che tra l'altro di recente è
stata rinnovata, in data 14 gennaio.
Questi dati sono sulla didattica a distanza e sulla didattica
digitale integrata, perché bisogna ricordarsi che nell'infanzia c'è
una differenza rispetto alle scuole, perché in alcuni casi si può
fare anche una didattica mista, cioè in presenza e a distanza.
Comunque il 10 gennaio 2022 la situazione era, per tutte le scuole,
del 5,8%, parlo delle classi in quarantena, mentre le classi in
quarantena il 17 gennaio erano salite dall'infanzia alle superiori
all'8,2%, il 17 gennaio, mentre quelle miste, cioè medie e
superiori, al 16,%, mentre il 24 gennaio il dato è salito molto, al
14,81%, perché qui si è creata la situazione che non potevi fare la
didattica differenziata per quanto riguarda le scuole minori, le
scuole più basse, mentre il 16,24% è rimasto abbastanza stabile per
quanto riguarda le medie e le superiori.
Per quello che riguarda la migliore organizzazione delle scuole,
è inutile dire che le decisioni contenute questa volta in un
Decreto legge... la forza del Decreto Legge, è quella di rendere
molto difficili delle misure integrative e sostitutive.
Il fatto certo è che le attuali misure di gestione della
positività sono complesse e necessiterebbero di semplificazione, in
particolare per quanto concerne la procedura di tracciamento di
testing ma per ora - malgrado le promesse del Governo di cambiare
queste norme - nulla è arrivato.
Noi siamo in contatto in queste ore con la Provincia autonoma di
Bolzano che ha annunciato delle misure differenziate; ieri c'è
stato un colloquio tra il Segretario generale della Valle d'Aosta e
quello della Provincia di Bolzano per coordinarci nella ricerca di
soluzioni che, ad esempio, possono ridurre il numero dei giorni di
quarantena - tanto per capirci, dieci, sette - e da questo punto di
vista è importante farlo in maniera coordinata: nel momento in cui
uscissero a poche ore di distanza due ordinanze simili, vedremmo
anche quale sarebbe la reazione del Governo rispetto a due testi
molto simili.
Il protocollo previsto dal Ministero, con l'aumento esponenziale
dei casi di positività in questo ultimo periodo, risulta di
difficile attuazione, soprattutto a causa delle carenze di
personale che vale non solo per quello scolastico - in questi mesi,
soprattutto le segreterie che lei sa sono già un po' in crisi -
speriamo in queste settimane con il nuovo ingresso di dipendenti
dei concorsi di riuscire a renderle più efficienti, ma anche dal
punto di vista del personale sanitario che si sta occupando di
questo.
I dirigenti scolastici hanno segnalato al Dipartimento
Sovrintendenza agli studi e al Dipartimento di prevenzione
dell'Azienda USL che sempre più spesso le disposizioni di
quarantena delle classi, con le relative date per i tamponi,
arrivano a tarda serata o nel weekend.
Abbiamo già concordato - l'assessore Barmasse ovviamente era
presente all'incontro - che dovremmo a un certo punto, pur nel
limite dell'emergenza sanitaria, fissare degli orari, non possiamo
mandare una comunicazione la domenica sera alle ore 11:00 per
l'indomani, perché crea sconcerto nei dirigenti scolastici che,
come lei sa, lavorano moltissimo e sono sempre a disposizione, ma
se tu metti una comunicazione sul registro elettronico, non è detto
che le famiglie la leggano.
Bisognerà a un certo punto fissare un orario serale entro il
quale vanno date le comunicazioni e piuttosto si daranno l'indomani
quelle necessarie per consentire a tutti di evitare che ci siano
comunicazioni dell'ultimo minuto alle famiglie.
I dirigenti non riescono più ad occuparsi di questioni
scolastiche ma sono quasi esclusivamente occupati dall'emergenza
sanitaria e sono impegnati quotidianamente a rispondere ai numerosi
quesiti dei genitori, molti dei quali hanno anche il mio numero di
telefono, quindi mi telefonano o via WhatsApp per chiedermi degli
aspetti particolari di una certa scuola e di perché lì si è fatta
una certa scelta.
La scuola in modo autonomo non può porre un limite rispetto alle
normative sanitarie e ci auguriamo che da una parte un'eventuale
integrazione, con un'ordinanza del nostro Presidente, concordata
con le altre realtà autonome, possa almeno semplificare la
situazione; per esempio io devo dirvi che sono rimasto sconcertato
quando ho incontrato i rappresentanti degli studenti che a un certo
punto hanno detto: "Nelle scuole superiori, piuttosto che fare
questa DAD in cui ci sono malati a casa e altri in aula, facciamola
la DAD per tutti".
Come voi sapete noi non siamo d'accordo, in particolare tenendo
conto del trattamento un po' preferenziale che c'è rispetto a chi
ha già ricevuto le vaccinazioni. Non è giusto mettere sullo stesso
piano. Chi ha le vaccinazioni e la possibilità di stare in aula ci
deve poter stare.
È una situazione complessa e ci auguriamo che queste norme
dell'ultimo decreto legge vengano semplificate e cercheremo,
naturalmente d'intesa con le autorità sanitarie, di avere
un'ordinanza semplificativa che possa in qualche maniera evitare
questa situazione che purtroppo viviamo quotidianamente anche come
genitori.
Presidente -
Per la replica, il consigliere Carrel ne ha
facoltà.
Carrel (PA) -
Con questa nostra interrogazione volevamo
fare un po' luce sui dati, che sappiamo essere settimanali, e
condivido il fatto di non divulgarli settimanalmente perché di dati
ne abbiamo quotidianamente persino troppi, a volte, tanto da
portare talvolta anche alla confusione e a essere contraddittori.
Direi di non aggiungere altra carne al fuoco.
D'altro canto però vi è un problema nella scuola non valdostana,
nel "mondo scuola" che si è trovato - causa Covid - fermo
praticamente per un anno, oggi riprende ma a scaglioni.
Non sono assolutamente convinto e contento del fatto di dividere
le classi, soprattutto se di ragazzi e di bambini, che porta
sicuramente a un disagio e a un messaggio, dal mio punto di vista,
completamente sbagliato.
D'altro canto, vi sono degli insegnanti che, come ci hanno
detto, non possono più insegnare per delle nuove norme e questo
porta, ancora una volta, gli effetti sugli studenti, in quanto la
continuità didattica viene del tutto a mancare, perché dopo un anno
in cui i ragazzi sono stati a scuola tramite la DAD, tramite
computer, oggi si trovano a fare metà anno con un insegnante e
l'altra metà con un altro insegnante che sicuramente avrà delle
competenze, essendosi candidato con la messa a disposizione, ma
dall'altra parte manca sicuramente il raccordo tra gli insegnanti e
una continuità che credo che sia fondamentale, soprattutto per
coloro che sono magari a fine di un ciclo, in terza media o in
quarta-quinta superiore, che sappiamo bene essere un momento di
formazione molto importante e delicato.
Questo è un altro aspetto che, secondo me, va analizzato e di
cui purtroppo vedremo le conseguenze da qui a dieci anni, perché
ciò che è perso è perso. Io sono sempre stato uno studente poco
modello, soprattutto fino alla terza superiore, quindi quando si
poteva fare il meno possibile, si faceva, per poi pagarne le
conseguenze magari dopo, e questo è sicuramente un dato che andrà
analizzato e andrà messo in considerazione.
Per quanto riguarda i Presidi, conosco bene la situazione, so
che sono ormai degli amministratori più che dei docenti che
analizzano più la parte scolastica e questo è sicuramente un grande
limite; ben venga un'ordinanza - se questa serve - a semplificare
le cose, ma continuiamo a insistere - anche con il Governo centrale
- che vengano cambiate queste norme perché sono veramente
inaccettabili, dividono soprattutto gli studenti e mettono in seria
difficoltà i presidi, le amministrazioni scolastiche e i
docenti.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK