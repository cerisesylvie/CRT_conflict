Consiglio Regionale della Valle d'Aosta - Oggetto del Consiglio n. 1191 del 6 maggio 2015 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ISTRUZIONE PUBBLICA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1191 del 6 maggio 2015 - Resoconto
OGGETTO N. 1191/XIV - Interpellanza: "Adozione di misure per
garantire il corretto funzionamento della scuola pubblica
valdostana".
Presidente
- Per l'illustrazione, la parola al
Consigliere Donzel.
Donzel (PD-SIN.VDA)
- Grazie Presidente.
Una piccola premessa perché i tanti che seguono l'attività del
Consiglio regionale non sempre conoscono a fondo i regolamenti e
non vorrei che passasse l'idea che il giorno dopo un grande
sciopero - uno sciopero che ha avuto un grande consenso di
partecipazione, al quale io stesso ho partecipato - ci fosse
l'interpellanza sulla scuola. Quest'interpellanza non è stata
neanche progettata per arrivare a ridosso della scuola perché, per
cause meramente legate a problemi familiari, io non ho potuto
discuterla 15 giorni fa. Era quindi un'interpellanza che semmai
aveva lo scopo di arrivare prima dello sciopero, con l'idea di dire
che ci sono dei problemi all'interno di questa riforma, com'è
emerso anche ampiamente dalla grande adesione allo sciopero...e che
bisogna in qualche modo anche a livello regionale cominciare a
farci una nostra riflessione, perché poi, quando arrivano le
riforme nazionali, come abbiamo già avuto modo di vedere, non siano
in qualche modo riforme che ci colgono di sorpresa. In generale qui
ci si riferisce comunque a norme che sono norme stringenti, che
vanno a mettere in discussione il meccanismo della supplenza. Sono
norme, come spesso avviene sul piano nazionale, che sono pensate
per i grandi centri, che stanno mettendo in grossa difficoltà
quella che è l'istruzione in un Paese, che, in realtà, è fatto di
tanti piccoli Comuni, non solo in Valle d'Aosta, il caso piemontese
è un caso, per certi versi, ancora più complicato della nostra
realtà. Alle volte quindi la nostra piccola struttura, che permette
di avere tanta qualità di scuola in determinate situazioni...perché
bisogna riconoscere che in Valle d'Aosta il numero medio di alunni
per classe è più ridotto rispetto al livello nazionale, non abbiamo
le classi gigantesche che ci sono a livello nazionale; quindi da
subito c'è un elemento di qualità immediata che è il numero degli
alunni per classe, che avvantaggia il nostro modello di istruzione.
Siccome questo modello è comunque un modello oneroso, bisogna in
qualche modo essere molto attenti a dire come facciamo a garantire
che questo modello di qualità, che comunque è oneroso, non venga
poi travolto dagli eventi. Il nostro ragionamento quindi è rivolto
soprattutto a dire: si sta facendo un ragionamento sugli organici
regionali laddove abbiamo istituzioni scolastiche con tanti piccoli
plessi sparsi sul territorio? Perché questa cosa non vada ad
incidere negativamente sul fatto che magari alcune scuole
aostane...parlo soprattutto di scuola dell'infanzia e scuola
primaria, queste scuole possono essere in qualche modo facilmente
gestibili, diventa molto più complicato quando andiamo in
un'istituzione scolastica come può essere la Grand Paradis
o
altre realtà dove l'effettiva presenza non di un plesso di
montagna, ma di alcuni plessi di montagna potrebbe creare delle
situazioni di emergenza a cui nella situazione normale non si può
far fronte. Si immagina di sostenere l'organico di tutta la scuola,
si immaginano delle situazioni particolari o si aspettano gli
eventi? Questa è la domanda.
Presidente
- Per la risposta, la parola all'Assessore
Rini.
Rini (UV)
- Grazie Presidente.
Venendo subito al dettaglio delle domande puntuali poste dal
collega Donzel, innanzitutto le disposizioni statali richiamate
dall'interpellante sono contenute nel comma 333 dell'articolo 1
della legge n. 190 del 2014. Tale comma recita testualmente:
"ferme restando la tutela e la garanzia dell'offerta formativa,
a decorrere dal 1° settembre 2015, i dirigenti scolastici non
possono conferire supplenze brevi di cui al primo periodo del comma
78 dell'articolo 1 della legge 662 del 1996, al personale docente
per il primo giorno di assenza"
. Allo scopo di farsi carico
delle conseguenze - che giustamente ricordava il collega - sottese
al citato comma, è in fase di ultimazione da parte del
Sovraintendente agli studi, unitamente ai dirigenti scolastici del
primo ciclo, una mappatura puntuale del personale docente in
servizio in ogni singolo plesso delle istituzioni scolastiche
diverse sul territorio. È infatti evidente che il problema si pone
in termini diversi nelle scuole più grandi rispetto ai plessi di
montagna, dove ci sono anche diverse situazioni di... Nel primo
caso, quindi le scuole più grandi, una diversa articolazione
dell'orario del restante personale permette la tutela e la garanzia
di quella che è l'offerta formativa, nonché condizioni di
sicurezza, ovviamente anche innanzitutto per i bambini. Nel secondo
caso invece, nei plessi più piccoli e di montagna, quelli che
ricordava il collega, l'attività di mappatura a cui accennavo
consentirà invece di individuare con i dirigenti scolastici le
soluzioni più idonee a tutela e a salvaguardia dei minori
frequentanti i plessi con un solo insegnante. L'attività di
mappatura sarà discussa e approfondita nei prossimi giorni, entro
comunque la fine delle prossime settimane, tra il Sovrintendente
agli studi e i dirigenti scolastici stessi.
Collega, sarà ovviamente mia cura e mia premura tenerla
informata su quella che sarà l'attività di analisi svolta e
soprattutto su quelle che saranno le soluzioni individuate per
assicurare quello che è il corretto funzionamento delle scuole a
partire già dal primo giorno di assenza dei docenti. Giustamente
lei ricordava...ha fatto bene a ricordare anche la tempistica di
quest'interpellanza. Due parole velocissime per confermare quello
che abbiamo confermato ieri, quindi la piena e totale disponibilità
a livello locale di aprire una trattativa locale appunto, di
discussione in merito al disegno di legge...soprattutto al
recepimento del disegno di legge "La buona scuola", perché confermo
anche in questa sede diverse perplessità che nutriamo su questo
punto, pur condividendo la necessità di una riforma e di una
rivisitazione anche del sistema scolastico. Darò la piena
disponibilità per discutere e per vedere dove si possono apportare
delle migliorie e soprattutto degli adattamenti in versione locale
che meglio si adattino alla nostra situazione. Noi riconfermiamo la
nostra totale disponibilità. Grazie.
President
e - Per la replica, la parola al Consigliere
Donzel.
Donzel (PD-SIN.VDA)
- Grazie Assessore.
Colgo l'occasione per prendere atto di questa sua disponibilità
e come sempre...in questo momento non c'è, ma il Presidente della
Commissione Restano è sempre stato molto disponibile alle
audizioni, quindi è importante che magari questa comunicazione non
avvenga così a due, ma avvenga all'interno della Commissione
consiliare competente, perché è un passaggio molto delicato, le
spiego perché. Sicuramente di fronte ad una scuola autonoma questa
gestione spetta soprattutto al dirigente, ma trovo importante
quello che si sta facendo, cioè si sta lavorando insieme, perché se
alcuni indirizzi vengono presi a livello regionale senza che siano
di carattere impositivo, perché poi la responsabilità è in capo al
dirigente della scuola, però vengono scelte delle linee di
indirizzo che sono condivise e l'Amministrazione supporta queste
linee di indirizzo mettendo anche a disposizione determinate
risorse, è chiaro che è più facile affrontare questa situazione, è
bene che sia preso in conto.
C'è una cosa che mi era sfuggita, ma nel testo scritto
dell'interpellanza c'era: il riferimento non solo ai plessi di
montagna, ma anche agli alunni diversamente abili, perché anche
rispetto a questo problema potrebbero crearsi delle problematiche
anche in aree più grandi, cioè tipo la città di Aosta, perché qui
invece si crea il problema opposto, cioè abbiamo delle scuole che
sono particolarmente accoglienti, particolarmente attente a
recepire i diversamente abili, devo dire in Valle d'Aosta questo
avviene generalmente dappertutto, però ci sono delle scuole dove
alle volte le famiglie si sentono...anche per cause naturali,
insistono su un territorio, la scuola più vicina è quella e quindi
ci troviamo con situazioni dove c'è la presenza di più diversamente
abili all'interno di una classe. Sono queste classi che sono
sottoposte a situazioni di rischio della qualità dell'offerta
formativa nel momento in cui non faccio la sostituzione. Ecco,
questo è un punto dirimente, cioè l'insegnante di sostegno può
venir meno alla sua funzione di insegnante di sostegno e cominciare
ad occuparsi di tutta la classe, come fa? Come fa in un progetto in
cui è presente anche l'insegnante titolare. Chi conosce la scuola
sa che gli insegnanti di sostegno lavorano in un ambito ben più
ampio del singolo caso, ma sempre all'interno di un progetto, di un
quadro. Non possiamo pensare che se l'insegnante titolare della
classe si ammala, regolarmente noi non sostituiamo mai
quell'insegnante ed è sempre l'insegnante di sostegno che dovrà
farsi carico di quella classe, sapendo che per alcuni casi
l'insegnante di sostegno deve proprio assentarsi fisicamente
insieme all'alunno per adempiere a funzioni anche di carattere
fisiologico.
È quindi su questa cosa qui che mi fa piacere che ci sia un
gruppo di lavoro, perché queste cose qui vanno guardate con estrema
attenzione di fronte ad un sistema scolastico come il nostro in cui
la qualità c'è sempre stata. Come lei bene ha richiamato, quindi
questa problematica è a prescindere dalla riforma della scuola,
però non del tutto a prescindere, perché se la riforma prende una
certa piega, questo problema è un problema ulteriormente
aggiuntivo. Noi auspichiamo che riforma ci sia, ma con sostanziali
correttivi e che quindi queste problematiche possano essere in
qualche modo gestite insieme col processo riformatore, garantendo
sempre la qualità. Aspettiamo quindi magari che lei si metta in
contatto con il Presidente Restano per avere una "restituzione" del
lavoro in V Commissione.
Presidente -
Punto 11 all'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK