Consiglio Regionale della Valle d'Aosta - Oggetto del Consiglio n. 2463 del 11 maggio 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2463 del 11 maggio 2023 - Resoconto
OGGETTO N. 2463/XVI - Interpellanza: "Intendimenti in merito
alla gestione della specie cinghiale e all'implementazione del
piano di sorveglianza e monitoraggio della peste suina".
Bertin (Presidente) -
Punto n. 44. Presenta
l'interpellanza il consigliere Ganis.
Ganis (LEGA VDA) -
Quest'iniziativa riprende in parte una
nostra interpellanza presentata in Consiglio il giorno 26 maggio
2022 avente come oggetto: "Incrementi dei controlli finalizzati a
evitare chiusure di aree destinate al turismo per casi di peste
suina". Ricordo che già allora si era parlato di Peste Suina
Africana, PSA, e del fatto che la malattia si stesse diffondendo
nelle regioni vicine a noi, come Piemonte e Liguria; una malattia
virale, contagiosa e spesso letale che colpisce la specie animale
appartenente alla famiglia dei suidi, maiali e cinghiali, altamente
pericolosa al punto che se emergesse la presenza di un animale
positivo al virus, scatterebbero una serie di procedure
restrittive. Una sorta di zona rossa che limiterebbe i vari
spostamenti, l'attività venatoria, la distribuzione dei vari
prodotti ottenuti dai suini cacciati o macellati e anche tutte le
attività
outdoor
. Queste erano le nostre preoccupazioni
evidenziate allora nell'iniziativa e ripresentate oggi in
Consiglio, perché anche la presenza di un solo caso di PSA andrebbe
a minare il sistema economico della nostra Regione. Va ricordato
che il decreto-legge del 17 febbraio 2022, il n. 9: "Misure urgenti
per arrestare la diffusione della peste suina africana" convertito
in legge con "Modificazioni del 7 aprile 2022 la n. 29" prevede che
le Province autonome e le Regioni attuino un piano di interventi
urgenti per gestire, controllare ed eradicare la PSA. Per questo
motivo, anche la nostra Regione ha attuato e approvato il
summenzionato piano, per contenere o prevenire la diffusione della
PSA, ponendo come obiettivo quello di ridurre la specie del
cinghiale nel nostro territorio o, meglio, anche contenere. Appreso
da fonti giornalistiche che in questi giorni l'Istituto
Zooprofilattico del Piemonte Liguria e Valle d'Aosta ha individuato
nuovi casi di peste suina africana in Liguria e Piemonte e vista
l'importanza e l'aggravarsi della malattia, i Consiglieri
interpellano il Governo regionale per conoscere se il piano di
sorveglianza e monitoraggio della peste suina, approvato per il
periodo 2022-2024, abbia apportato delle migliorie nella gestione
della specie del cinghiale e se l'obiettivo di raggiungere l'80
percento di prelievo della popolazione stimata sia stato raggiunto
e come intenda procedere per il futuro. Se la nostra Regione, ad
oggi, risulta ancora indenne alla diffusione della peste suina
africana.
Presidente -
Risponde l'assessore Carrel.
Carrel (PA) -
Grazie colleghi Ganis e Planaz per aver
riportato nuovamente questa tematica in Consiglio che ci permette
di fare un po' il punto della situazione. Lo avevamo già fatto - e
lo ha ben ricordato - anche noi come gruppo l'anno scorso proprio
nel mese di maggio. Quanto lei ha rappresentato nella sua
esposizione è senza ombra di dubbio corretto, le evidenzio inoltre
che il 25 di febbraio 2023 è stato nominato come Commissario
straordinario il dottor
(omissis)
, il quale il 20
aprile 2023 ha emesso un'ordinanza con delle azioni previste nelle
aree infette e nelle aree confinanti; questo ovviamente ha
modificato un po' i piani a livello regionale, quindi siamo in una
fase di aggiornamento dei piani.
Tornando alle azioni che abbiamo e stiamo svolgendo come Regione
Valle d'Aosta, lei ha citato il Piano di Interventi Urgenti, il
PRIU, il quale prevede un abbattimento dell'80 percento, come
Regione Valle d'Aosta abbiamo abbattuto sui 1.500 esemplari stimati
all'interno di tutto il territorio, all'incirca 1.200 capi, sia con
le operazioni di controllo, sia con le operazioni venatorie,
quindi, come lei ben sa, abbiamo le due realtà. Di questi 1.200 ne
siamo riusciti ad abbattere 710, quindi l'80 percento. Il tetto
massimo è 1.200, noi ne abbiamo abbattuti 710, 311 in funzioni di
controllo e 399 grazie all'attività venatoria. Ovviamente questi
sono numeri che già sono più alti rispetto all'ultimo anno del 10
percento, quindi si avvicinano al tetto dell'80 percento e sono
numeri che devono tenere in considerazione anche l'impegno degli
agenti forestali e il numero di cacciatori che lei ben conosce è
sicuramente un aspetto da considerare e su cui cerchiamo di
lavorare.
Abbiamo prestato una maggiore attenzione ovviamente alla zona
della Bassa Valle, quindi a Pont-Saint-Martin su cui ci tengo a
fare un
focus
andando a evidenziare che abbiamo abbattuto
256 capi, ben il 30 percento in più rispetto all'anno precedente.
La nostra attenzione quindi è spostata essenzialmente sul confine
proprio per i motivi che lei ha ben rappresentato, cioè che in
Valle d'Aosta ad oggi non vi sono casi di peste suina, ma ve ne
sono in Piemonte e Liguria, quindi questo è un elemento che ci fa
prestare una massima attenzione soprattutto sui territori della
Bassa Valle proprio per evitare di avere delle problematiche in tal
senso, quindi questa è un po' la linea che stiamo portando avanti.
L'altra Regione che invece era stata colpita dalla peste suina era
il Lazio, la quale però da settembre 2022 non vede più nessun caso
positivo di peste suina e questo sicuramente è un dato importante
da sottolineare. Come Regione quindi sicuramente possiamo arrivare
all'80 percento e stiamo lavorando per cercare di aumentare il più
possibile questo piano di abbattimento, ad oggi però siamo già a un
60 percento, che è un risultato che è stato incrementato del 10
percento rispetto all'anno precedente e credo che questo sia già un
dato rilevante, sottolineando però che per tutta l'area sotto la
giurisdizione forestale di Pont-Saint-Martin vi è una maggiore
attenzione proprio per i problemi che lei ha ben rappresentato
prima.
Presidente -
Consigliere Ganis a lei la parola.
Ganis (LEGA VDA) -
Grazie Assessore per la risposta, per
aver fatto il punto della situazione e anche per aver attuato una
serie di iniziative volte a risolvere il problema. Siamo anche
appagati dal fatto che la nostra Regione risulti indenne alla
diffusione della PSA, quindi la prevenzione e alcuni semplici
comportamenti possono essere utili a contrastare la diffusione
della malattia, ma vanno anche supportati, come lei ha ben
evidenziato, anche da un efficiente piano di contenimento della
diffusione della malattia. L'obiettivo, come lei ha detto, era
quello di raggiungere l'80 percento di prelievo e dalla sua
risposta ne è stato raggiunto circa il 60 percento, sicuramente si
sta andando verso la giusta direzione. Posso anche garantirle che
la disponibilità da parte degli organi preposti al prelievo, in
questo caso mi riferisco ai cacciatori, c'è, però trovo che a volte
ci siano veramente troppi vincoli normativi, anche perché il
prelievo è utile, come ha detto lei, ad arginare il problema della
PSA. Il fatto quindi di risultare oggi indenni è un ottimo
risultato, la prevenzione, come abbiamo più volte evidenziato,
l'informazione, la gestione del cinghiale, la sorveglianza passiva,
sono le strategie da adottare al fine di ridurre la diffusione
della PSA nella nostra Regione. Non abbassiamo la guardia.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK