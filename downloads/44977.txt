Consiglio Regionale della Valle d'Aosta - Oggetto del Consiglio n. 1800 del 21 settembre 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TURISMO E INDUSTRIA ALBERGHIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1800 del 21 settembre 2022 - Resoconto
OGGETTO N. 1800/XVI - Interrogazione: "Tipologia dei rapporti
intercorrenti tra Regione e l'ente denominato "Osservatorio
Turistico Valle d'Aosta"".
Bertin (Presidente) -
Punto n. 13 all'ordine del giorno.
Risponde l'assessore Jean-Pierre Guichardaz, ne ha facoltà.
Guichardaz J. (FP-PD) -
Mi sono dovuto far compilare e
scrivere la risposta, perché io non ho avuto finora modo
d'interfacciarmi personalmente con chi sta dietro questo
"Osservatorio Turistico della Valle d'Aosta", quindi le rispondo
sulla base delle informazioni raccolte.
Il cosiddetto "Osservatorio Turistico Valle d'Aosta" non è un
soggetto giuridico, tale entità non ha rapporti di alcun tipo, né
con l'Amministrazione regionale né con altri operatori
economici.
La società "TurismOK" s.n.c., titolare del sito internet
www.osservatoriovda.it intrattiene con l'Amministrazione regionale
rapporti di scambio di servizi, sia come prestatore di servizi
svolti a favore dell'Amministrazione regionale sia come fruitore di
servizi erogati dall'Amministrazione.
Ad esempio, a titolo gratuito riceve dati sull'andamento dei
flussi turistici regionali dall'ufficio Osservatorio del turismo
della struttura regionale promozione progetti europei per lo
sviluppo del settore turistico.
Mi chiede: "Quali sono ad oggi le modalità di compilazione
accesso dei dati relativi al turismo valdostano da parte degli
operatori di settore e altri stakeholder interessati".
A partire dal primo giugno 2020, tutte le strutture ricettive
che operano sul territorio regionale rispondono ogni mese alla
rilevazione Istat sul movimento dei clienti negli esercizi
ricettivi, esclusivamente attraverso la piattaforma on-line
denominata "VIT Albergatori" resa disponibile dalla Regione.
Per mezzo di questa piattaforma, ciascuna struttura ricettiva
può inviare i dati automaticamente, se ha un gestionale alberghiero
interfacciato con la piattaforma regionale, oppure inserendo i dati
manualmente sempre con il supporto dell'ufficio Osservatorio del
turismo dell'Assessorato.
Quando l'inserimento dei movimenti turistici sul data base
regionale è completo, l'ufficio Osservatorio del turismo
dell'Assessorato verifica e valida la qualità e l'accuratezza dei
dati e li comunica a Istat. Solo dopo tale comunicazione, i dati
possono essere diffusi nel rispetto del segreto statistico, ossia
in forma aggregata, in modo tale che non sia possibile identificare
il soggetto a cui le informazioni si riferiscono. I dati inoltre
possono essere utilizzati esclusivamente a fini statistici.
L'ufficio Osservatorio del turismo dell'Assessorato, con cadenza
mensile-stagionale-annuale, redige un rapporto di analisi dei
flussi turistici funzionale alla programmazione promo-pubblicitaria
e alla verifica dell'efficacia della stessa. Il report di analisi
dei dati statistici è indirizzato a soggetti interni,
all'Amministrazione regionale e ad alcuni stakeholder che ne hanno
fatto richiesta, quali Camera di Commercio di Aosta, ADAVA, Ufficio
del Turismo regionale e credo che la stessa società TurismOK abbia
fatto richiesta all'ufficio di cui sopra.
La diffusione dei dati relativi ai movimenti turistici avviene
attraverso la pubblicazione di tabelle statiche riassuntive sul
sito istituzionale regionale nella sezione "Turismo", un ulteriore
canale di diffusione rappresentato dal DWH regionale che mette a
disposizione tabelle dinamiche consultabili autonomamente.
Vengono inoltre fornite tabelle organizzate secondo esigenze
particolari a tutti i soggetti, pubblici e privati, che ne facciano
richiesta direttamente all'ufficio Osservatorio dell'Assessorato,
sempre e solo nel rispetto del segreto statistico.
La domanda n. 3: "Qual è la procedura a oggi adottata e le
relative scadenze di esecuzione e pubblicazione dello studio
analisi dei mercati presenti sul sito internet istituzionale della
Regione autonoma"; per quello che mi riferiscono gli uffici, lo
studio e analisi dei mercati presente sul sito istituzionale della
Regione era stato realizzato una tantum nel 2019 per volere
dell'allora Assessore al turismo nell'ambito dell'affidamento di
servizi a sostegno dell'attività di programmazione di valutazione
delle azioni promozionali.
Tali servizi erano stati affidati ai sensi del decreto
legislativo 50/2016, articolo 36 comma 2 lettera A, tramite
centrale unica di committenza regionale alla ditta TurismOK s.n.c.
di Quart, deliberazione della Giunta regionale n. 136 dell'8
febbraio 2019 e provvedimento dirigenziale n. 1008 del 26 febbraio
2019.
Presidente -
Per la replica, il consigliere Aggravi.
Aggravi (LEGA VDA) -
Le chiederei poi copia della
risposta, così verifico se ho preso tutti gli appunti.
Voglio soltanto commentare quello che giustamente lei mi
riportava. Intanto il primo mistero del fatto che, io l'ho
riportato nelle premesse, trovo che su questo sito si parla di ente
di ricerca e lei mi conferma che, in realtà, le osservazioni che ho
visto anche io non hanno una natura giuridica., Visto che prima
parlavamo di termini: ente di ricerca, sappiamo che se non c'è una
natura giuridica non abbiamo ente di ricerca, ma queste sono
verifiche che dovranno fare altri uffici.
Quello che mi lascia perplesso è un po' questa confusione che si
potrebbe generare, soprattutto per un osservatore che non conosce,
giustamente, la materia, perché lei più volte ha citato l'ufficio
Osservatorio del turismo dell'Assessorato e questo sito si chiama
Osservatorio: diciamo, gioca un po' sul termine.
Non voglio andare oltre, però volevo verificare se c'erano dei
rapporti o dei collegamenti con la Regione.
Mi ha anche risposto sulla parte di elaborazione dei dati,
quindi mi collegherei con quello che poi mi ha detto sull'analisi
dei mercati. Io lì ho trovato una situazione un po' particolare, lo
dico anche per esperienza professionale: quando veniva fatto un
lavoro di consulenza per un ente pubblico, ma anche privato,
solitamente si poteva - per carità - dare contezza del logo o
comunque di chi aveva fatto quello studio, ma era buona cosa,
almeno per enti pubblici per cui ho lavorato, che la società di
consulenza non apparisse in bella vista in tutte le slide,
soprattutto se questo studio veniva caricato sul sito istituzionale
della stessa Regione.
Dico questo perché per chi consulta... prima di tutto è una
questione di buon gusto, poi non so come è stato dato l'incarico e
non voglio neanche entrare - tutti e due penso che non vogliamo -
però al di là di questo non è una cosa usuale avere vicino al logo
della Regione, il logo di chi l'ha elaborato,- senza nulla volere
contro una libera impresa che ha partecipato a quest'incarico, però
non si usa - soprattutto se poi questo lavoro è caricato sul sito
pubblico della Regione perché, ripeto, l'ente pubblico dà dei
lavori e poi io penso che, soprattutto laddove ci siano delle
informazioni che vengono poi utilizzate da altri e da terzi ma
anche dal comune cittadino, sia buona cosa che il logo che deve
rimanere è soltanto quello istituzionale del committente, perché
altrimenti qualcosa non va.
Tengo a sottolineare quest'aspetto anche pro-futuro perché,
oltre a essere una prassi che una buona società di consulenza
dovrebbe seguire, dovrebbe anche essere previsto all'interno delle
modalità di pubblicazione della stessa Amministrazione regionale.
Se ci saranno future analisi di mercati, io mi auguro che
quest'aspetto venga tenuto in considerazione.
Presidente -
Punto n. 14... Non vedo il consigliere
Rollandin in aula e nemmeno il consigliere Carrel. Non abbiamo
avuto comunicazioni in merito, l'interrogazione verrà eventualmente
affrontata al ritorno dei Consiglieri.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK