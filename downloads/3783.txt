Consiglio Regionale della Valle d'Aosta - Oggetto del Consiglio n. 33 del 28 gennaio 1981 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 33 del 28 gennaio 1981 - Resoconto
OGGETTO N. 33/81 - ITER LEGISLATIVO DELLA BOZZA DI DISEGNO DI
LEGGE CONCERNENTE IL NUOVO RIPARTO FISCALE TRA LO STATO E LA
REGIONE. (Interpellanza)
Presidente
- Do lettura del testo dell'interpellanza
presentata dai Consiglieri Tonino, Mafrica e Péaquin.
INTERPELLANZA
RICORDATE le dichiarazioni fatte dall'Assessore alle Finanze
in sede consiliare concernenti il prossimo esame da parte di alcuni
Ministeri della bozza di nuovo riparto fiscale della Valle
d'Aosta;
VISTA la particolare urgenza che riveste una rapida
approvazione di tale provvedimento per l'attività stessa della
Regione;
INTERPELLANO
l'Assessore alle Finanze al fine di conoscere quanti
organismi tecnici dei Ministeri e quali
Ministeri si sono
pronunciati favorevolmente sulla bozza di nuovo riparto e se nelle
trattative in corso sono stati interessati i parlamentari della
Valle d'Aosta.
Presidente
- Chi illustra l'interpellanza? Il Consigliere
Tonino, ne ha facoltà.
Tonino (PCI)
- Sarò molto breve, perché non credo sia
opportuno ricordare ogni volta la necessità e l'urgenza di una
rapida definizione del nuovo riparto fiscale per la Valle d'Aosta.
Penso basti un esempio per dimostrarne l'urgenza: quello che
possiamo chiamare un nuovo record negativo di questa Giunta, la
quale ci ha trasmesso un bilancio regionale con 34 miliardi di
deficit, che credo costituisca un fatto storico per la nostra
Regione.
Diremo in occasione della discussione sul bilancio che non tutto
è dovuto alla inadeguatezza delle entrate, perché secondo noi si
spende anche molto male; tuttavia è fuor di dubbio che le entrate
sono insufficienti.
Noi chiediamo di conoscere a che punto si trova una trattativa
che è stata purtroppo troppo personalizzata; fra l'altro il
Ministro Pandolfi è venuto in Valle d'Aosta a fare le tradizionali
vacanze e, poiché quello è il canale preferito da questa Giunta,
credo si sia discusso in quell'occasione anche di come mandare
avanti il riparto fiscale.
In ogni caso vorremmo che l'Assessore illustrasse al Consiglio
quanti sono i Ministeri e quanti sono gli Uffici che hanno già
espresso dei pareri positivi, e se sono stati investiti di questo
problema i parlamentari valdostani. Infatti, pur non essendoci
stato fino ad oggi un coinvolgimento di tutte le forze politiche,
crediamo che l'azione che possono svolgere, anche in questa fase, i
parlamentari valdostani sia importante.
Presidente
- Risponde l'Assessore alle Finanze Ramera, ne
ha facoltà.
Ramera (DC)
- D'accordo che tutte le opinioni possono
essere espresse liberamente, ma se dovessi ascoltare il mio
desiderio risponderei con tre parole alle domande, dato che sono
state poste in un certo modo.
Vorrei rispondere così al Consigliere Tonino: prima domanda: due
Ministeri; seconda domanda: alcune Direzioni generali; terza
domanda: sì, i parlamentari sono stati informati. Mancherei però di
rispetto verso gli altri Consiglieri, che non sono interpellanti,
che hanno il diritto di conoscere la situazione.
Il Ministro Pandolfi è stato a Gressoney durante le vacanze di
Natale; l'ho anche incontrato, ma non si è parlato di riparto
fiscale, in quanto egli è Ministro dell'Industria. Potrei parlare
di industria con lui, ma non, adesso, di riparto fiscale.
Rispetto all'ultima interpellanza o mozione fatta dal Gruppo
comunista, la situazione è la seguente: lunedì scorso ho incontrato
il Ministro Reviglio alla Presidenza della Cassa di Risparmio; l'ho
rivisto giovedì al Ministero delle Finanze; diciamo che il problema
è chiuso.
Le Direzioni generali che hanno espresso il loro parere sono la
Direzione Generale della Finanza Locale, delle Imposte Dirette,
dell'Iva, Dogana, Amministrazione Postale e anche l'Asso-bancaria
perché - voi non avete ancora il testo dell'art. 6, ma l'avevo
spiegato - all'art. 6 sono previsti i nove decimi sul 20% degli
interessi sulle somme depositate in banca o alle Amministrazioni
postali e pertanto hanno dovuto essere interessate anche
queste.
E direi - non per essere vicino alla capitale che ho trovato dei
funzionari che hanno lavorato forse lentamente, ma proprio per
essere sicuri di portare avanti un riparto fatto nel miglior modo
possibile. Il ritardo, fra l'altro, è dovuto anche ad un fatto
interno del Ministero delle Finanze, per cui il Direttore Generale
della Finanza locale, il Dott. Cantiello, ha avuto, dopo il
sollevamento, diciamo, del Dott. Del Gilzo, anche l'incarico di
dirigere la Dogana e si è trovato un pochino in imbarazzo nel
portare avanti le cose.
Comunque giovedì, nel corso di una riunione durata circa tre
ore, abbiamo visto le ultime stesure degli artt. 6 e 12, la cui
formulazione era di difficile comprensione proprio da un punto di
vista linguistico, laddove normalmente le leggi finanziarie devono
essere molto chiare, altrimenti il testo potrebbe non essere
esattamente interpretabile e prestarsi a un'interpretazione
soggettiva da parte della Regione o da parte dello Stato. Per cui
praticamente volevano sapere se era esatta l'interpretazione data,
di carattere tecnico, ed hanno avuto il beneplacito.
Sull'art. 6, quello relativo ai nove decimi delle varie imposte
- IVA, IRPEF, ILOR, Banche, ecc. - sono stati pignoli in una
maniera spaventosa, perché la Valle d'Aosta non potesse in futuro,
presentare dei reclami, come sta facendo la Sicilia. Per l'art. 12
pensavano che avessimo un interesse particolare in quanto è quello
relativo - la stesura di questo art. 12 non l'avevo mai vista, è
l'unico che lo stesso Tesoro aveva affidato alle Finanze - alla
partecipazione della Regione agli accertamenti delle imposte, che è
prevista dalla legge finanziaria dello Stato. Voi sapete che i
Comuni dovrebbero formare le Commissioni di accertamento, anche se
non tutti le fanno, e la Regione dovrebbe avere la sua parte, per
cui sono previsti i ricorsi alle Commissioni comunali e infine alla
Regione; cioè un collegamento stretto in futuro, appunto, tra
l'Assessorato delle Finanze, queste Commissioni comunali e
regionale e gli Uffici dello Stato in loco, relativi all'IVA, alle
Imposte Dirette e alle altre entrate che ci derivano dallo
Stato.
Stamattina stessa ho telefonato alla Direzione Generale del
Tesoro: l'ultima formulazione è ancora in fase di stesura proprio
perché sia comprensibile, comunque la lettera ufficiale di
trasmissione alla Regione è già sul tavolo del Direttore Generale
del Tesoro, per cui appena inoltrata - ritengo che sia questione di
giorni - mi auguro che la discussione del Bilancio venga abbinata
al 'sentito', come è previsto dallo Statuto speciale, per la legge
del riparto finanziario, dopo di che credo che l'iter di competenza
dell'Assessore alle Finanze sia terminato.
E, nonostante le malignità che vengono dette, credo che il
Consiglio sarà soddisfatto di un riparto che, anche se è stato
lento, sarà senz'altro fruttuoso, perché penso che più di quanto
avremo questa volta non riotterremo mai più.
Presidente
- Ha la parola il Consigliere Tonino.
Tonino (PCI)
- Dirò subito che sono solo parzialmente
soddisfatto, perché - a parte che non so come devo porre le domande
per non urtare la suscettibilità dell'Assessore Ramera - mi sembra
di capire che questa stesura sia ancora molto laboriosa, e forse
questo è il motivo per cui non si è ancora avuto un testo, anche
riservato, da far vedere ai Consiglieri. Dicevo, di fronte a questa
stesura ancora così enigmatica e laboriosa, secondo noi erano
quanto mai fuori luogo le affermazioni fatte alcuni mesi fa
dall'Assessore Ramera per cui sembrava che questo riparto fosse una
questione di giorni, affermazioni che d'altronde ha ripetuto anche
oggi.
Detto questo, ci auguriamo che l'iter del documento sia
effettivamente alla fine. Crediamo che poi sarà necessario - e lo
ripetiamo ancora una volta perché sia chiaro - un effettivo
coinvolgimento di tutte le forze politiche, affinchè rapidamente il
Parlamento approvi questo nuovo riparto che è, effettivamente,
essenziale per la vita della Regione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK