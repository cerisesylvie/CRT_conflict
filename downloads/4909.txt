Consiglio Regionale della Valle d'Aosta - Oggetto del Consiglio n. 630 del 24 novembre 1982 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 630 del 24 novembre 1982 - Resoconto
OGGETTO N. 630/VII - VIABILITA' TRA IL TERMINALE
DELL'AUTOSTRADA ED IL TRAFORO DEL MONTE BIANCO -
(Interpellanza).
PRESIDENTE:
Do lettura dell'interpellanza in oggetto
presentata dal Consigliere Carlassare.
INTERPELLANZA
Dalla lettura della relazione tenuta dall'Assessore Borbey
nella riunione del Rotary International, in data 8 ottobre 1982, si
ricavano una serie di impressioni poco positive sulla possibile
rapida soluzione del grave problema della viabilità tra Aosta ed il
Traforo del Monte Bianco.
A parte il convincimento, quasi fideistico, che solo un
collegamento di tipo autostradale potrà risolvere il problema del
traffico tra Aosta ed il confine francese, da detta relazione non
si trae niente se non una serie di buoni auspici.
Nel convincimento che per l'importanza del costo,
(innumerevoli centinaia di miliardi), che ne rende problematico il
finanziamento, i lunghissimi tempi di costruzione (molti anni),
quando i pericoli sono attualissimi, l'evoluzione del sistema dei
trasporti indirizzato verso l'integrazione tra i vari mezzi di
comunicazione, sarebbe necessario ipotizzare soluzioni diverse dal
nastro autostradale. Soluzioni di più rapida, meno costosa e
fattibile realizzazione.
Ritenendo che i morti ed i disservizi sulla Statale 26
debbano essere evitati adesso e non fra dieci o più anni;
INTERPELLA
l'Assessore ai Lavori Pubblici per sapere
:
1)
quando ritiene si possano avviare i lavori della
circonvallazione sud di Aosta;
2)
se sono previsti interventi per rendere meno
pericoloso e più agevole il percorso sulla statale 26, tra il
Traforo del Monte Bianco e l'imbocco dell'autostrada, soprattutto
in previsione del prossimo inverno.
PRESIDENTE:
La parola al Consigliere Carlassare per
l'illustrazione dell'interpellanza.
CARLASSARE - (Dem. Prol. - Nuova Sin.):
Affrontare questo
tema potrebbe voler dire riaprire il discorso sulla scelta fatta
dalla maggioranza di questo sub-Consiglio sull'assetto viario da
dare al collegamento tra Aosta e il confine francese. Sono tentato
di farlo, ma non è questo lo scopo che mi vorrei prefiggere.
Faccio riferimento invece alla relazione svolta dall'Assessore
Borbey nel corso della riunione tenuta sabato 8 ottobre 1982 al
Rotary International e avente come tema: "Le comunicazioni
autostradali tra Italia e Francia". L'Assessore Borbey ha fatto una
lunga disquisizione, descrivendo quella che è la realtà di questo
collegamento e quello che dovrebbe invece essere in un tempo futuro
l'assetto più o meno definitivo di questo collegamento stradale. Ha
descritto anche con ricchezza di particolari il progetto di massima
di questo tracciato avente caratteristiche autostradali, e ha fatto
riferimento alle scelte regionali, all'intervento della Regione -
tra l'altro sono stati destinati fondi a questo scopo nel bilancio
passato, e mi pare che anche nel bilancio che andremo a discutere
siano previsti fondi in questo senso - all'intervento dell'ANAS,
all'intervento dello Stato; però, in effetti, si continua a parlare
di qualcosa che dovrà essere fatto, senza che ci siano delle
scadenze, senza che ci siano degli impegni precisi e definiti.
A questo punto, voglio leggere alcuni passi della reazione
dell'Assessore Borbey. A pag. 3, non sto qui a cercare a quale
capoverso, è scritto: "Ho voluto dar mano alle cifre per
significare che il tratto dirottabile tra Aosta e Courmayeur,
pomposamente definito qualche anno fa come "superstrada", è
divenuto oggi poco più di una carrareccia". Questa è una
affermazione categorica, che mi trova d'accordo. Leggo più avanti
che per quanto riguarda la soluzione del problema, dovremmo far
riferimento alla legge del 12 agosto 1982, n. 531, che tra l'altro
prevede un finanziamento di 42 miliardi e mezzo per la tangenziale
di Aosta. In questa relazione si continua a far fede a delle buone
intenzioni, a dei propositi molto buoni, però non si riesce ad
avere una precisa definizione di quando queste opere saranno
realizzate, quale sarà l'intervento finanziario dello Stato, quale
dovrà essere l'impegno finanziario della Regione e tutto il
resto.
Ora, il problema che pongo io è essenzialmente questo: ammesso
che la questione venga a conclusione - come ho detto prima, non
voglio riaprire il discorso sul tipo di collegamento che si farà,
anche se probabilmente sarebbe opportuno farlo date le
modificazioni strutturali che avvengono molto rapidamente - bene
che vada, per il collegamento autostradale completo tra Aosta e
Courmayeur passeranno molti anni, non meno di una decina, perché i
soldi non ci sono, mi pare che non ci sia ancora il progetto
definitivo e mi pare che non siano ancora stati fatti i rilievi
geologici necessari per poter fare tutte queste gallerie; quindi
gli anni passeranno, semprechè i quattrini arrivino e a breve
scadenza, mentre i morti sulla strada definita dall'Assessore
"carrareccia", ci sono tutti i giorni; è una strada che si va
sempre più degradando, comportando pericoli per chiunque la usi e
per le popolazioni che vivono ai margini.
Le questioni che pongo all'Assessore sono due: in primo luogo,
se non sia il caso di dare una definizione un pochino più precisa
all'avvio dei lavori per la circonvallazione Sud di Aosta, dato che
lo stanziamento, mi pare, è già stato previsto; probabilmente si
riuscirebbe a risolvere il problema della circolazione in Aosta, o
a migliorarla notevolmente, realizzando quest'opera, che in ogni
caso non è inopportuna, quali che siano poi le soluzioni che
saranno adottate a monte; in secondo luogo, se sono previsti, e se
non è il caso di prevedere, nel frattempo, degli interventi seri
per rendere meno pericolosa e più percorribile la strada che c'è
adesso, perché in ogni caso passeranno io ho detto dieci anni, l'ho
buttato lì, non lo se se saranno dieci o se saranno cinque o se
saranno venti! Resta il fatto che passeranno parecchi anni prima
che il nuovo allacciamento con caratteristiche autostradali sia
compiuto, mentre le condizioni della strada sono decisamente
pessime oggi e i morti ci scappano tutti i giorni.
PRESIDENTE:
La parola all'Assessore ai Lavori Pubblici
Borbey, per la risposta.
BORBEY - (D.C.):
Innanzitutto, ribadisco quello che ho
detto nella mia relazione e che è riportato nella premessa
dell'interpellanza; riconfermo cioè le impressioni poco positive
sulla possibile rapida soluzione del grave problema della viabilità
tra Aosta e il Traforo del Monte Bianco. Le mie impressioni sono
poco positive e non c'è entusiasmo da parte nostra o sicurezza,
perché sappiamo che l'opera costa moltissimo e nella mia relazione
ho detto che soltanto tramite una Società e soltanto facendo una
strada a pedaggio si potrà realizzare.
Invece, quello della circonvallazione di Aosta è un discorso a
parte; l'interpellante chiede quando si pensa che potranno iniziare
i lavori della circonvallazione Sud di Aosta: beh, io giro al
Consigliere Carlassare la risposta che ha dato il Ministro
Nicolazzi, quando è venuto ad Aosta venti giorni fa, nel corso
delle interviste effettuate dai giornalisti sia della stampa che
della RAI-TV. Il Ministro Nicolazzi ha espressamente dichiarato che
i 42 miliardi e mezzo sono a disposizione della Valle d'Aosta per
il primo tratto di tangenziale, perché la tangenziale costerà
complessivamente circa 60 miliardi. Il Presidente della Giunta in
quell'occasione ha dichiarato a nome dell'esecutivo, della
maggioranza, che quando lo Stato appalterà i primi lotti di dieci
miliardi ciascuno per complessivi 42 miliardi, la Regione sarà
disponibile a mettere dai dieci ai venti miliardi per il
completamento. Questo è quanto ha dichiarato il Presidente della
Giunta.
Ora, il Governo è caduto, noi speriamo soltanto che al Ministero
dei Lavori Pubblici, se i Socialdemocratici rientreranno nel
Governo, ci sia ancora il Ministro Nicolazzi che ci ha fatto questa
promessa, e speriamo che la mantenga.
La seconda domanda è se sono previsti interventi per rendere
meno pericolosa la statale 26. Allora, diciamoci onestamente una
cosa: siamo qui per fare gli amministratori, ma anche per fare
della politica nell'interesse della Valle d'Aosta; quando devo fare
una relazione in un ambiente, in una sede dove ci sono anche parti
interessate, ci sono i responsabili del settore, mi permetto come
Assessore ai Lavori Pubblici di dichiarare che l'attuale statale 26
secondo me è una "carrareccia"; ma se invece devo fare un discorso
in Consiglio regionale di fronte ai colleghi Consiglieri, posso
anche dire che l'attuale statale 26 è una strada che è senz'altro
insufficiente ma che ha tuttavia una sede viabile abbastanza
valida, perché ha dieci metri e mezzo di carreggiata, rispetto ad
esempio alla strada che da Annemasse va verso Mâcon, che ha una
carreggiata di sei metri, sei metri e cinquanta; e anche i
francesi, che pure hanno già appaltato tutti i lotti per quei cento
chilometri che mancano ancora di autostrada, per sette o otto anni
useranno ancora quella strada! E la Francia non fa spese di
allargamento di quella strada, salvo piccole modifiche, mentre è
partita con l'esecuzione dell'autostrada.
Mi si chiede, dunque, cosa si ha intenzione di fare per rendere
meno pericolosa la statale 26. Io dico che la carreggiata è di
dieci metri e mezzo, non vogliamo mica allargare tutta la
carreggiata della strada! E allora, ritengo che il Consigliere
Carlassare intenda più che altro fare delle piazzuole di sosta,
soprattutto in previsione dell'inverno, o altre piccole cose. Posso
dire al Consigliere Carlassare che abbiamo sollecitato l'appalto
all'ANAS del sottopasso ferroviario a Morgex, che è uno dei punti
pericolosi: il Sindaco me ne è testimone; abbiamo sollecitato
l'ANAS a procedere all'aggiudicazione dei lavori a un'impresa -
dato che questa volta hanno trovato almeno la soluzione tecnica,
anche se non sarà una soluzione definitiva - per un intervento sul
famoso tornante dove ultimamente, nel giro di quindici giorni sono
usciti di strada tre TIR: è quel tornante a monte di
Pré-Saint-Didier, tristemente famoso. Ecco, lì faranno un muro in
calcestruzzo, faranno una segnaletica speciale e rialzeranno la
curva, che avrà una pendenza all'interno. Noi sollecitiamo alcune
non grosse varianti in alcuni punti pericolosi. Nello stesso tempo,
il Presidente della Giunta è impegnato in prima persona per
ottenere che il collegamento Aosta-Traforo sia risolto nella sua
complessità, perché, come ha dichiarato il Presidente, noi siamo
contrari a un finanziamento limitato alla sola circolazione di
Aosta, se con il Governo e con la Società del Traforo del Monte
Bianco la Regione non ottiene un accordo per la realizzazione del
tratto completo fino al Traforo.
PRESIDENTE
: La parola al Consigliere Carlassare, per la
replica.
CARLASSARE - (Dem. Prol. - Nuova Sin.):
Quando dico che
bisogna intervenire su questa strada per renderla meno pericolosa e
rendere più agevole il percorso, non mi riferisco al fatto che sia
necessario allargarla; io ritengo che uno dei discorsi che devono
essere fatti per quanto riguarda la viabilità, è che noi dobbiamo
ragionare in termini di tempi di percorrenza e di sicurezza di
percorrenza.
Questo discorso l'avevo già fatto, ma voglio ribadirlo: il
problema fondamentale tra Traforo del Monte Bianco e Aosta non è
quello di velocizzare il percorso medio di dieci minuti, ma è
quello di impedire che avvengano gli intoppi; perché se la
questione fosse quella di non impiegarci mezz'ora ma quarantacinque
minuti, io penso che nessuno ne farebbe un problema, e il fatto
sarebbe accettabile da parte dell'utente normale, dal TIR e da
chiunque percorra questa strada. Il vero problema è quello di
evitare che ci siano incidenti, i quali poi si traducono in code
mostruose e tempi di percorrenza di ore; è quello di evitare che
gli abitanti dei paesi toccati da questa strada debbano farsi il
segno della croce - chi crede, chi non crede non se lo farà - ogni
volta che devono attraversare la strada; è quello di evitare che i
paesi siano spaccati in due, cosicché chi abita su un lato della
strada non ha più nessun rapporto con quelli che stanno dall'altro
perché c'è da attraversare questa strada ancor più pericolosa di
notte, quando c'è meno traffico, perché arrivano giù i TIR a delle
velocità estremamente sostenute ... INTERRUZIONE
...
No, io
ti dico che queste cose si possono risolvere attraverso interventi
molto precisi di migliorie da apportare all'attuale assetto
stradale: ad esempio, costruendo delle piazzuole; evitando certe
pendenze dove, specie d'inverno, i TIR si impiantano perché non ce
la fanno; quindi ... INTERRUZIONE
...
No, fai, fai le
battute, tu! Parla Gesù Cristo! Basterebbe portare le pendenze più
in lungo, queste non sono soluzioni impossibili! E' possibile poi
avere una precisa e puntuale segnaletica, non solo orizzontale ma
anche verticale, perché la segnaletica orizzontale con la neve
sopra non si vede; è possibile richiedere un preciso intervento da
parte della Polizia Stradale e degli organi che hanno l'autorità di
intervenire in questo senso per evitare che ci siano delle
infrazioni ai limiti di velocità che vengono considerati
ottimali.
Queste sono tutte cose che si possono realizzare senza andare
incontro a costi enormi, e in ogni caso sarebbero valide con o
senza la nuova autostrada che si andrà a costruire. A mio avviso, a
mio modestissimo parere, una strada gestita in questo modo non
sarebbe più una carrareccia, ma diventerebbe una buona strada
normale, non una autostrada, certo, ma una buona strada statale,
che consentirebbe probabilmente di avere quel flusso di traffico
continuo, rinunciando alle punte minime di percorrenza, però non
avendo quegli intoppi che sono in ultima analisi le vere cause di
fastidi e di squilibri sia per i turisti, sia per i camionisti, sia
per gli abitanti vicini. Si possono costruire sottopassi e
cavalcavia, si possono mettere dei semafori: come riteniamo di
metterli sull'autostrada di Aosta, io penso che si possano mettere
anche su questa strada qui!
Con un intervento di questo genere, secondo me, non molto
dispendioso, si rende sicura molto rapidamente questa strada e in
ogni caso non sarebbero soldi buttati via neanche quando fosse
costruita la nuova autostrada.
PRESIDENTE:
Per quanto riguarda l'oggetto iscritto al n.
19 dell'ordine del giorno, per il quale è interpellato l'Assessore
Rollandin oggi assente, poiché risponde il Presidente della Giunta,
possiamo trattarlo oggi stesso.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK