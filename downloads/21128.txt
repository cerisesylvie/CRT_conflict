Consiglio Regionale della Valle d'Aosta - Oggetto del Consiglio n. 1078 del 13 gennaio 2005 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ENTI LOCALI
Comuni
OPERE PUBBLICHE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1078 del 13 gennaio 2005 - Resoconto
OGGETTO N. 1078/XII - Approvazione di modificazioni al piano
decennale di interventi per la riqualificazione di Aosta.
Il Consiglio
Vista la legge regionale 2 marzo 1992, n. 3, concernente
"Interventi per la riqualificazione di Aosta quale moderno
capoluogo regionale" che dispone l'erogazione di finanziamenti
regionali al Comune di Aosta per la progettazione e realizzazione
di interventi diretti a qualificare servizi e infrastrutture della
città;
Vista la propria deliberazione in data 24 ottobre 1996,
oggetto n. 2006/X, concernente l'approvazione del "Piano decennale
di interventi per la riqualificazione di Aosta", ai sensi
dell'articolo 2, comma 3, della l.r. n. 3/92;
Vista la propria deliberazione in data 2 aprile 2003, oggetto
n. 3141/XI concernente, tra l'altro, l'approvazione di
modificazioni al Piano decennale di interventi per la
riqualificazione di Aosta, con la quale i programmi operativi
1996/98 e 2000/02 sono stati interrotti alla data del 31 dicembre
2002 e sono confluiti, per le opere e le relative spese non ancora
completate o effettuate, unitamente alle opere ed ai finanziamenti
del previsto programma operativo 2003/04, in un unico programma
operativo 2003/08 di euro 49.548.450,00;
Richiamate le deliberazioni della Giunta regionale n. 4593
del 1° dicembre 2003 - concernente "Riallocazione di fondi e
proroga dei termini sino al 31/12/2003 per il compimento della fase
attuativa "fine lavori", a favore dell'intervento "manutenzione
straordinaria degli edifici Filippini e Stura", ai sensi del
paragrafo 4.3.1, del Piano decennale di interventi per la
riqualificazione di Aosta. L.R. n. 3 del 2 marzo 1992" - e n. 1708
del 24 maggio 2004 - recante "Proroga a sanatoria, dei termini per
il compimento di alcune fasi attuative, ai sensi del paragrafo
4.3.1, del Piano decennale di interventi per la riqualificazione di
Aosta. L.R. n. 3 del 2 marzo 1992";
Tenuto conto che in data 11 ottobre 2004 il Comune di Aosta
ha trasmesso copia della deliberazione n. 111 del 28 settembre 2004
con la quale il Consiglio comunale ha approvato alcune modifiche al
Piano decennale contenute nella documentazione - relazione sullo
stato di attuazione degli investimenti (allegato n. 1 - Relazione);
tabella n. 11 "Previsione di esecuzione degli interventi" (allegato
n. 2) e schede tecniche degli interventi (allegato n. 4); tabella
che riassume le riallocazioni finanziarie (allegato n. 3) sinora
effettuate - allegata alla presente deliberazione e che ne forma
parte integrante, già presentata e favorevolmente esaminata dal
Comitato di Sorveglianza, istituito ai sensi del punto 4.3 del
Piano decennale, nelle sedute dell'8 e del 17 giugno 2004;
Preso atto della relazione sullo stato di attuazione degli
investimenti approvata dal Comitato di Sorveglianza nelle sedute
dell'8 e del 17 giugno 2004, ed in particolare delle motivazioni
che giustificano la necessità di: posticipare i termini di
ultimazione di alcune opere al 31 dicembre 2008 e rideterminare la
tempistica di altre; prevedere l'esecuzione di impianti di
illuminazione pubblica, in origine non contemplata, a completamento
di alcuni investimenti; stralciare alcuni interventi e
conseguentemente riallocare le risorse, ad essi destinati, ad altri
la cui dotazione finanziaria risulta deficitaria;
Preso atto, altresì, della tabella n. 11 "Previsione di
esecuzione degli interventi" e delle schede tecniche degli
interventi, opportunamente modificate, nonché della tabella che
riassume le riallocazioni finanziarie sinora effettuate;
Richiamata la deliberazione della Giunta regionale n. 5016 in
data 30 dicembre 2003 concernente l'approvazione del bilancio di
gestione per il triennio 2004/2006 con attribuzione alle strutture
dirigenziali di quote di bilancio e degli obiettivi gestionali
correlati e di disposizioni applicative;
Visto il parere favorevole di legittimità rilasciato dal
Direttore della Direzione programmazione e valutazione investimenti
dell'Assessorato territorio, ambiente e opere pubbliche ai sensi
del combinato disposto degli articoli 13, comma 1, lettera e) e 59,
comma 2, della legge regionale
23 ottobre 1995, n. 45, sulla
presente deliberazione;
Visto il parere della III Commissione consiliare
permanente;
Delibera
l'approvazione, ai sensi dell'articolo 2, comma 3, della
legge regionale 2 marzo 1992, n. 3, delle modifiche al Piano
decennale di interventi per la riqualificazione di Aosta, contenute
nella documentazione allegata alla presente deliberazione e che ne
forma parte integrante.
Allegato
(omissis)
Président - La parole à l'Assesseur au territoire, à
l'environnement et aux ouvrages publics, Cerise.
Cerise (UV) - Il piano, previsto dalla legge regionale n.
3/1992, è stato approvato nella originaria formulazione del
Consiglio regionale a fine ottobre 1996. Prima di questa
approvazione è stato avviato solo un primo programma operativo
biennale 1992-1993.
Le notevoli risorse finanziarie destinate all'attuazione del
piano (75 milioni di euro) e il periodo temporale medio-lungo (10
anni) per l'attuazione dei progetti hanno fatto sì che il piano
stesso risultasse decisamente ambizioso e pertanto le difficoltà
nel perseguimento degli obiettivi vengono amplificate in relazione
alle attese. Le maggiori criticità riscontrate nell'attuazione del
piano possono essere così riassunte. Interventi concentrati su un
tessuto urbano, che non può sopportare un carico di lavoro in
attuazione oltre certi limiti, problemi con le attività turistiche
e commerciali, soprattutto in caso di sovrapposizione di cantieri,
interventi ricadenti in gran parte entro la cinta muraria romana e
comportanti sempre operazioni di scavo e interferenze con reperti
storici presenti, difficoltà nel concordare ad acquisire i pareri e
le autorizzazioni, eventi imprevedibili ed eccezionali come quelli
dell'alluvione e l'entrata in vigore di nuove normative in materia
di lavori pubblici ed espropri, mancanza di una struttura
debitamente organizzata per l'attuazione del piano in sede
comunale.
Dobbiamo tenere conto poi che i tempi medio lunghi del piano e
l'evoluzione delle esigenze hanno portato in alcuni casi ad una
parziale ridefinizione tecnica degli interventi, con effetti di
natura anche economica. Quanto ho evidenziato ha dato luogo ad
alcune modifiche ed integrazioni del piano, che non hanno sempre un
carattere negativo nella gestione del piano, in quanto uno
strumento programmatorio di questa portata può necessitare di
opportuni adattamenti in corso d'opera, al fine di perseguire più
efficacemente gli stessi obiettivi prefissati.
Il piano nel suo complesso è stato oggetto di modificazioni e
integrazioni nel 1999 e nel 2003; questa ultima modificazione che
prevede il completamento del piano decennale per un importo
complessivo di 47.620.000,00 euro, ricomprende tutte le opere già
previste nel periodo 2003-2004, nonché quelle non concluse nei
programmi operativi 1996-1998 e 2000-2002, che sono stati così
considerati chiusi alla data del 31 dicembre 2002. Sono stati
inoltre in parte riviste le modalità di attuazione e controllo del
piano stesso.
Nella primavera del 2004, su richiesta dell'Amministrazione
regionale, il Comune ha provveduto ad una verifica circa la
realizzabilità delle opere entro il termine ultimo del dicembre
2008, in conseguenza l'amministrazione comunale ha proposto le
modifiche che sono oggi all'esame del Consiglio, tra le quali hanno
particolare rilievo gli interventi che vengono proposti come da
stralciare. Le relative risorse finanziarie, unitamente ad alcuni
risparmi su opere già completate, vengono poi riallocate ad
interventi già avviati, per i quali i finanziamenti assegnati non
risultavano sufficienti.
Circa le motivazioni tecniche che giustificano gli interventi da
stralciare dal piano, che mi sembra uno degli aspetti più
qualificanti, ricordo che questi sono quelli indicati al punto
1.1.7., riqualificazione di Via Bramafam, 4.7.1. realizzazione di
un passaggio pedonale e ciclabile con la zona "F8", 4.1.3
realizzazione Via Paravera lato ovest e lato est, 4.1.4.
collegamento nuova strada di attraversamento dell'area "Cogne" con
la statale 26.
Per quanto riguarda la riqualificazione di Via Bramafam, la
realizzazione di un passaggio pedonale ciclabile con la zona "F8",
ricordo come il piano rivisto nel 2003 concerneva l'attuazione
coordinata di questi interventi, prevedendo per entrambi sia la
fase progettuale che la fase di esecuzione delle opere. In
particolare il primo intervento comportava una spesa di 258.200,00
euro per il rifacimento della pavimentazione e l'illuminazione
pubblica con contestuale sistemazione delle reti tecnologiche,
nonché l'intervento 4.7.1, cioè l'attraversamento, con una spesa di
euro 2.557.988,00 di cui 1.928.000,00 finanziati direttamente dal
Comune per la realizzazione di un sottopasso ciclabile pedonale di
attraversamento delle "Ferrovie dello Stato".
La proposta di stralcio, che riguarda la fase di realizzazione
delle opere mantenendo la progettazione delle stesse, comporta la
riallocazione ad altri interventi della somma complessiva pari per
quanto riguarda il primo punto di 258.000,00 euro e di parte della
somma regionale, euro 417.800,00 oltre a euro 1.928.000,00
finanziati direttamente dal Comune, destinati al 4.1.7., cioè
all'attraversamento, lasciando per 12.000,00 euro le spese
progettuali dell'intervento coordinato.
Tenuto conto che il termine ultimo stabilito dal piano per
l'ultimazione di pagamenti è il dicembre 2008, il Comune ha
evidenziato la impossibilità di completare i due interventi, in
quanto la progettazione non può essere ultimata fintanto che non
vengono risolti tutti i problemi dell'area relativi alle reti
tecnologiche. Peraltro l'intervento necessita di coinvolgere l'area
"F8", su cui attualmente si sta redigendo il progetto di parcheggio
pluripiano e gli stabili previsti nell'accordo con "Vallée d'Aoste
Structure". Questa opera impone la realizzazione delle reti di
urbanizzazione primaria e il riordino di quelle presenti a sud
della ferrovia, funzionali alla realizzazione del sottopasso.
La progettazione risulta particolarmente complessa proprio per
la necessità di coordinare tutti questi interventi di riordino
delle reti tecnologiche dell'area; infatti è necessario prevedere
all'interno del sottopasso tutti i passaggi dei vari impianti,
fognatura, acque bianche e nere, impianti vari; a sud di Via
Paravera è necessario poi realizzare un cunicolo tecnologico per un
collettore di rete primaria dell'acquedotto comunale e infine
occorre spostare tutti gli impianti tecnologici attualmente
previsti sotto la strada di Pont-Suaz in vista della cessione di
questa pubblica a "Vallée d'Aoste Structure".
Per quanto riguarda la realizzazione di Via Paravera, il piano
rivisto nel 2003 concerneva la realizzazione della nuova Via
Paravera, comprensiva dei prolungamenti del lato est e del lato
ovest, per un costo complessivo di 2.156.000,00 euro, tutti di
finanziamento regionale. La proposta riguarda lo stralcio dei
prolungamenti est ed ovest e il completamento con la realizzazione
dell'impianto di illuminazione del tratto centrale fra il passaggio
a livello e la rotonda di Via 1° Maggio, già realizzato con il
programma operativo 1996-1998 per una spesa di euro
1.676.000,00.
L'importo stralcio è pari a euro 270.000,00, restano i fondi per
la realizzazione della pubblica illuminazione. Tenuto conto anche
qui che il termine ultimo stabilito dal piano per l'ultimazione dei
pagamenti è il dicembre 2008 il Comune ha evidenziato
l'impossibilità di avviare la realizzazione dei prolungamenti est
ed ovest per la difficoltà di acquisizione di pareri ed
autorizzazioni particolari con le "Ferrovie dello Stato".
Per quanto riguarda il collegamento nuova strada di
attraversamento dell'area "Cogne" con la SS 26, il piano rivisto
nel 2003 concerneva la realizzazione di un tronco stradale
collegante la rotonda prevista nella strada di attraversamento
dell'area "Cogne", Corso Ivrea, per un costo di 2.156.000,00 euro,
tutti di finanziamento regionale. La proposta di stralcio, che
riguarda la fase di realizzazione dell'opera mantenendo la
realizzazione della stessa, comporta la riallocazione ad altri
interventi della somma di euro 2.025.000,00, anche in questo caso
il Comune ha evidenziato la impossibilità di realizzare interventi
in quanto si è ravvisata la necessità di studiare soluzioni
progettuali diverse da quelle finora esaminate, in particolare per
l'interferenza con la SS 26, in quanto le soluzioni già prospettate
sono state presentate agli abitanti del quartiere, senza ottenere
il consenso di questi ultimi.
Da un'analisi della proposta avanzata dal Comune di Aosta, si
può affermare che la Regione ha sempre svolto un ruolo costante di
governo nell'ambito della programmazione proposta dal Comune, in
particolare nel corso del 2004 è stata suggerita un'attenta
verifica, dalla quale è scaturita la proposta in argomento, circa
le opere che con certezza potessero concludersi nei tempi
programmati, vale a dire il dicembre 2008, e quelle la cui
realizzazione per varie ragioni risultasse nei medesimi termini non
possibile.
Per quanto attiene le opere stralciate, risultanti queste di
rilevante interesse e comunque funzionali ad opere programmate
anche dalla regione, sono state effettuate delle valutazioni sulle
connesse problematiche e le oggettive difficoltà che ne impediscono
il completamento nell'ambito del piano vigente. A questo riguardo è
significativo l'intervento di realizzazione del sottopasso di
collegamento alla "F8" e la sistemazione di Via Bramafam; in questo
caso l'approfondimento, ferma restando la volontà di realizzare un
collegamento fra città e "F8", si sviluppa da una prima
considerazione circa la tipologia del sottopasso che così come era
stato concepito, stretto e poco luminoso di una certa lunghezza
rispetto al numero di binari da sottopassare, aspetti questi che
avrebbero potuto generare un rifiuto di tipo psicologico
all'utilizzo da parte degli utenti, si è ritenuto non essere
adeguato a dare continuità funzionale e qualitativa fra città e
aree al di là della ferrovia.
L'ipotesi di addivenire ad una più funzionale soluzione tecnica,
anche più prestigiosa in relazione alla visibilità e funzionalità
della struttura che potrebbe essere riservata al traffico pedonale
e veicolare dei soli mezzi pubblici, comporta oltre che un diverso
onere finanziario anche e soprattutto un impegno complessivo dei
vari soggetti coinvolti, fra cui le "Ferrovie dello Stato". Basti
pensare alla questione della riduzione dei binari esistenti, alla
revisione delle reti tecnologiche presenti nella zona, al
collegamento viario e funzionale con la nuova rotonda previsto nel
piano di "Aosta capoluogo" all'intervento 4.5.6 (la rotonda che c'è
in fondo a Via Festaz, che dovrebbe rigenerare tutto quel traffico
che viene convogliato adesso per l'uscita di Aosta). Voglio
ricordare che in quel punto saranno costruiti anche i parcheggi
coperti.
L'impegno a realizzare questo collegamento è previsto da
apposito accordo di programma, sottoscritto da Regione, Comuni di
Aosta e Charvensod e "Vallée d'Aoste Structure", in questo accordo
si prevede che il Comune sia tenuto a realizzare il collegamento
entro i termini del piano decennale o comunque entro quelli da
convenirsi con l'Amministrazione regionale conseguenti a nuove
definizioni dell'assetto dell'area ferroviaria ad ovest della
stazione, derivanti da intese con le "Ferrovie dello Stato".
Queste sono alcune considerazioni sull'atto proposto, in
particolare per quanto riguarda gli aspetti relativi alle opere
stralciate.
Président - Je déclare ouverte la discussion générale.
La parole au Conseiller Riccarand.
Riccarand (Arc-VA) - Questa è la prima volta in cui in questa
legislatura si affronta il problema degli interventi del piano
decennale per la riqualificazione di Aosta, quindi questa è anche
l'occasione per fare il punto su questa normativa, che ha ormai 12
anni e su un piano che ha quasi 10 anni, per cui siamo in una
situazione in cui si può fare una valutazione complessiva su quello
che è stato realizzato e su quello che è mancato. Credo che sia
bene farlo nel momento in cui vengono proposte, dopo quelle del
2003, ulteriori e significative modifiche al piano di
interventi.
Se teniamo presente il principio e la finalità per cui era stata
approvata la legge del 1992, che aveva come titolo: "Interventi per
la riqualificazione di Aosta quale moderno capoluogo regionale", un
punto interrogativo grosso sui risultati dobbiamo porcelo, perché
se guardiamo la realtà di Aosta, l'immagine di modernizzazione nel
corso di questi 10 anni non si vede. Se ci guardiamo intorno
soprattutto di notte, nella collina di Aosta si vedono degli
impianti di illuminazione che neanche l'aeroporto... sembra di
vedere delle piste di atterraggio nella collina, dalle parti di
Vignole è una cosa impressionante. Se andiamo nel centro città, in
questo moderno capoluogo, mi sembra che ci siano molte cose che
lasciano dubbiosi, ma, anche qui, se andiamo a scorrere l'elenco
degli interventi di questo piano decennale, il bilancio che
possiamo fare ad oggi non è positivo, perché tante strade, un po'
di rotonde, un po' di edifici pubblici, ma sugli aspetti
fondamentali della riqualificazione della città non si sono fatti
significativi passi avanti.
La riqualificazione delle principali piazze, che era uno dei
punti forti, sì, qualcosa in Piazza Narbonne è stata sistemata, ma
Piazza S. Francesco, Piazza Cattedrale, Piazza Chanoux, Arco di
Augusto, Piazza Plouves, a parte Piazza Chanoux che non era
compresa e che meriterebbe perché ha ancora una struttura da piazza
in cui c'è una parte destinata al traffico veicolare e un'altra no,
quindi andrebbe tutta ristrutturata quella piazza, ma tutte le
altre sono oggetto di intervento del piano decennale... se andiamo
a vedere cosa è stato fatto, risultati non se ne vedono
assolutamente! Parcheggi di scambio, anche quello era un altro
punto forte; è stato fatto l'ampliamento del parcheggio
dell'Ospedale sull'area ex "CONI", ma per quanto riguarda il
parcheggio Aosta ovest non è stato neanche individuato, non so dove
si voglia fare.
Per quanto riguarda la questione delle aree verdi e dei parchi,
anche lì i risultati non ci sono, nel piano c'è tutto un elenco di
interventi, Parco Saumont, arco Roncas, arco fluviale "Quartiere
Dora", cioè nulla è stato realizzato.
Per quanto riguarda la mobilità poi, qui è curioso leggere:
mobilità futura nel piano sistema ferroviario, e vicino alla
casella è scritto "concluso". Non so cosa è stato fatto sul piano
del sistema ferroviario in Aosta, sono state fatte 2 pensiline che
non sono utilizzate, non so se è questo quello che si ritiene
concluso nel piano della mobilità ferroviaria in Aosta.
Recupero delle mura romane: sì, è stata demolita la "Casa
Roffino" sulle mura a sud; qui si dà capannone "Bianchi", mura
nord, completato, ma cosa completato? È stato acquistato il
capannone, ma non è stato fatto niente, com'era 40-50 anni fa, è
esattamente la stessa situazione! Mura est, non so cosa è stato
fatto; mura ovest, sospeso l'intervento.
Nel piano ci sono anche aspetti che riguardano l'attività
edilizia; "Quartiere Cogne", dove sono il IV° e il V° lotto, il
contratto di quartiere dietro il "CRAL Cogne"? Sono tutti
interventi fantasma di cui si continua a parlare da anni, ma di cui
non si vede nessuna realizzazione.
A noi sembra che da parte della Regione bisognerebbe non solo
fare il passacarte, cioè il Comune ci dice cosa vuole, fa e disfà
il piano e noi ratifichiamo, quindi bisognerebbe imprimere
un'accelerazione su alcune cose che riteniamo fondamentali per
un'effettiva riqualificazione di Aosta, anche perché sono state
investite ingenti risorse, ma sono state utilizzate in 1.000 rivoli
e non concentrate su una serie di interventi qualificanti. In
questa modifica del piano ci sono cose assolutamente
inaccettabili.
Giustamente l'Assessore si è soffermato a lungo sullo stralcio
di alcuni importanti interventi, perché sa che questo è un punto
dolente, perché nel momento in cui si va ad eliminare dagli
interventi del piano decennale quello che doveva essere il
sottopasso pedonale ciclabile per collegare l'attuale piazzale
"Cogne" con Via Bramafam, che è un intervento fondamentale - di cui
si parla da tantissimo tempo - per permettere di utilizzare
quell'area anche prima di fare il parcheggio pluripiano. Dice
l'Assessore: "magari la progettazione si fa", ma ci ha appena detto
che si sta mettendo in discussione anche il concetto del
sottopasso, non si sa più se si fa il sottopasso pedonale
ciclabile, o il sovrappasso che non so come possa essere
ciclabile.
Siamo ben lungi non dal realizzare, ma dal sapere cosa si vuole
fare, e questo dopo anni che si è detto: "quel piccolo intervento
ha un significato, dal punto di vista urbanistico, enorme per la
città di Aosta", perché con poche centinaia di milioni si fa un
collegamento che cambia radicalmente la forma di mobilità in Aosta
e connesso a questo l'intervento di riqualificazione in Via
Bramafam, perché chi arriva come pedone da quell'area deve trovarsi
in una strada pedonalizzata, collegata ad un uso diverso da Via
Festaz. Chiaramente il pedone che attesta la macchina nel piazzale
"Cogne", fa il sottopasso, si trova in Via Bramafam, si trova al
centro della città di Aosta, quindi è un'opera prioritaria, ma in
questo piano questa opera scompare, così come scompare la
riqualificazione di Via Bramafam, così come scompare un'altra opera
molto importante, che è la prosecuzione ad est di Via Paravera,
perché quella via lì, se si ferma al passaggio a livello, non ha
una utilità e si è sempre detto che quella via deve avere uno
sbocco verso est, ma questo intervento, che era uno dei principali
fin dall'inizio della pianificazione del piano decennale per "Aosta
capoluogo", adesso viene accantonato.
Non sto a dilungarmi nel dettaglio di tutta una serie di piccoli
interventi che vengono modificati, capisco che c'è una fisiologia
nella progettazione, difficoltà anche comprensibili, ma quello che
non è accettabile è che sugli interventi più qualificanti del piano
non si sia fatto niente e adesso si arriva addirittura per alcuni
di questi a fare delle proposte di stralcio. Ci sembra che, di
fronte a questo comportamento del Comune di Aosta, la Regione
dovrebbe avere un atteggiamento non di accettazione supina, ma di
stimolo, cioè per gli interventi fondamentali per la Regione, tipo
il parcheggio pluripiano e il collegamento con Via Bramafam che è
strategico per il discorso della mobilità dell'Envers, bisognerebbe
che da parte della Regione si dicesse: "no, questo lo consideriamo
prioritario, questo va mantenuto, se ci sono difficoltà da superare
le superiamo". Invece no, si dice oggi che si sa già che fino al
2008 lì non se ne parla neanche!
Esprimiamo pertanto un giudizio negativo sull'impostazione di
questo piano.
Président - La parole au Conseiller Frassy.
Frassy (CdL) - Pensiamo che su questo importante provvedimento
vadano fatte delle considerazioni, perché è passato molto tempo da
quando questa legge è stata approvata, parecchie risorse sono state
impegnate, diverse volte la modifica di questo programma è stata
portata all'attenzione del Consiglio regionale e scarsi risultati
sono stati concretizzati da parte dell'amministrazione comunale,
nel senso che buona parte degli interventi ancora in itinere sono
forse gli interventi più importanti soprattutto della
valorizzazione e il recupero della città di Aosta.
Si potrebbero dire tante cose a partire dall'impostazione di
quella legge, una legge peraltro nata in un contesto politico
diverso rispetto all'attuale, una legge che era necessaria
all'epoca per consentire alla città di Aosta di superare una serie
di situazioni che in molti casi erano quasi a livello di situazioni
di emergenza. Dobbiamo dire purtroppo che, a distanza di oltre 10
anni, questa legge ha dimostrato di avere più di un lato debole,
perché se ci guardiamo attorno - o nelle regioni più vicine o in
Europa - ci rendiamo conto che in 10 anni le amministrazioni locali
con queste risorse - 150 miliardi di vecchie lire - sono riuscite a
fare delle opere di riqualificazione e sono riuscite a creare delle
strutture importanti. Pensiamo alla "caduta del muro di Berlino",
alla "Porta di Brandeburgo", cosa è successo in un periodo minore
rispetto a quello che è trascorso per questa legge, che aveva una
previsione di tipo decennale. Pensiamo alla risistemazione
dell'area del "Lingotto" a Torino, pensiamo a tutta una serie di
interventi di opere pubbliche che in tempi relativamente brevi sono
state portate a termine: il Teatro "La Fenice" a Venezia, "La
Scala" a Milano.
Evidentemente il Comune di Aosta ha dimostrato una certa
incapacità nel gestire queste risorse. Poi la scusa di sostenere
che il peso della Regione fosse invasivo rispetto alle competenze
dell'amministrazione comunale, penso che vada considerata, ma vada
considerata fino a un certo punto. Così dicendo, individuo anche
qual è il punto e il punto è quello in cui le maggioranza, il
Comune capoluogo e Amministrazione regionale hanno ritrovato una
coincidenza politica. Se prima si poteva ipotizzare che le diverse
maggioranze che vi erano al Comune di Aosta rispetto
all'Amministrazione regionale, potevano creare delle incomprensioni
e forse anche delle tensioni a sfondo politico, diventa più
difficile credere che negli ultimi 8 anni queste situazioni possano
aver pregiudicato la realizzazione di questi interventi.
Noi vorremmo capire quale ruolo possiamo giocare nell'ambito di
questo piano decennale, perché questo è un piano importante per le
risorse che mette in ballo, importante per gli effetti che può
creare sulla città di Aosta. La legge regionale è rimasta quella
del 1992 e forse fra le tante modifiche che sono state apportate
nella giornata odierna al sistema legislativo regionale nel suo
complesso, la legge n. 3/1992 poteva essere una di quelle leggi
sulle quali una qualche riflessione di modificazione di certi
meccanismi poteva essere effettuata, perché se infatti andiamo a
leggere l'impostazione di quella legge, fatte salve le finalità che
dovrebbero dire su quali direttive possono essere spesi questi
soldi, troviamo che le procedure sono alquanto strette. Sulle
finalità credo che ci sia da dire poco, perché delle lettere che
vanno dalla lettera a) alla lettera h) dell'articolo 1, patrimonio
monumentale, tutela dell'ambiente, soluzione dell'emergenza
abitativa, centri congressuali, sistema direzionale, dotazione di
impianti sportivi, nulla di tutto questo è stato realizzato negli
anni che sono trascorsi.
Per il patrimonio monumentale abbiamo interventi che sono ancora
da fare, tutta una serie di schede che sono dedicate alla
sistemazione di piazze, alla sistemazione di reperti romani, alcuni
addirittura non hanno più un tempo di previsione per la
realizzazione e l'ultimazione degli stessi; per la tutela
dell'ambiente e del territorio abbiamo visto che l'area di
Tzatelair e l'area di Saumont sono come erano, Consigliere Borre,
come 15 anni fa, quando tu le hai lasciate, c'è stata una
modificazione naturale dovuta dagli eventi alluvionali, perlomeno
per l'area di Saumont, ma nulla di tutti quei bei piani che avevamo
discusso è stato realizzato. Qui, ci dispiace, Consigliere Fiou,
avevamo ragione quando facevamo l'opposizione in Consiglio comunale
ad Aosta, nel dire che forse le procedure e quegli strumenti non
avevano le gambe per arrivare a delle conclusioni. Il centro
congressuale penso proprio che non ci sia, perché l'ipotesi di un
centro congressuale è stata non considerata nell'ambito del
progetto di riqualificazione.
Per gli impianti sportivi siamo all'anno zero: non abbiamo il
palazzetto dello sport, che peraltro doveva rientrare in un altro
accordo di programma che, pur essendo stato fatto, anche quello
alla fine non ha dato i risultati che auspicavano gli aostani, ma
le società sportive e quanti sentono da quando il "CONI" è venuto
meno la carenza di strutture sportive adeguate per poter dare delle
risposte a chi vuole praticare attività sportiva e così il
Palaghiaccio del Comune di Aosta, di cui conosciamo la vicenda. Il
Comune di Aosta su tutte le finalità di questa legge è stato, per
usare un'espressione gentile, carente, perché anche trasporti e
parcheggi stanno avendo adesso delle risposte minimali con il
parcheggio della Regione Consolata, un parcheggio che a distanza di
oltre 10 anni non è stato ancora ultimato.
La valutazione politica che diamo è negativa, perché al di là
dei ritardi, su cui poi mi soffermerò brevemente, non ha colto le
finalità, ma le finalità forse, colleghi di maggioranza, dovevano
rientrare in quei compiti di controllo che il legislatore regionale
si è ritagliato nell'ambito della legge n. 3/1992, perché quella
legge non è una legge che dice al Comune: "ti do questi soldi, tu
te li spendi", ma è una legge che dice: "ti do questi soldi, tu fai
un programma degli interventi, il Consiglio adotta il programma e
io, Regione, poi lo approvo in Giunta e lo porto alla completa
definizione del Consiglio regionale". Perciò penso che senza voler
interferire con il concetto che difendiamo di autonomia degli enti
locali, non possiamo non rilevare che il Comune di Aosta stia
spendendo questi soldi per delle attività che sono marginali
rispetto alle finalità che la legge del 1992 aveva posto al centro
di questo significativo stanziamento. Tenete presente che nel 1992
150 miliardi di lire erano più di quello che era il bilancio
comunale di quei tempi, di conseguenza era una cifra enorme da
spendere.
Ci domandiamo però: a questo punto che gioco dobbiamo svolgere
in questo Consiglio? Limitarci a una critica, prendere atto che per
l'ennesima volta vengono cambiate le carte, per l'ennesima volta si
accampano difficoltà di tipo normativo, statale, di rapporto con le
strutture regionali e prendere atto addirittura che in maniera
ormai plateale il Comune dice che tanto questa legge non si può
praticare, di conseguenza non si sforza nemmeno più di rimodulare
gli interventi sul principio della legge?
Consigliere Borre, tu hai avuto una lunga esperienza come
Assessore ai lavori pubblici ed era il periodo in cui, se non
ricordo male, c'era tutta una complessa procedura di piano
finanziario sulle opere pubbliche, che imponevano di prevedere
finanziamenti, tempi di avvio della progettazione, di avvio e di
ultimazione dei lavori; come è possibile che questo Consiglio si
appresti ad approvare un programma degli interventi, che individua
fra l'altro una serie di azioni per le quali non è possibile
prevedere la tempistica? Mi riferisco agli interventi su Via S.
Anselmo, Piazza della Cattedrale, Piazza Roncas, Piazza S.
Francesco, Parco Roncas e "Casa Deffeyes", i quali non stanno alle
regole di un programma; sono invece interventi che mirano ad
impegnare delle risorse al di fuori della gabbia, che
l'Amministrazione regionale ha dato a contorno di questa ingente
dotazione finanziaria.
Un programma che non abbia delle tempistiche non è un programma,
ma è una contraddizione nei termini, e su questa considerazione
vorrei che la Giunta si esprimesse, cioè ha senso parlare ancora di
programma in una situazione del genere? Non sarebbe forse opportuno
o modificare la legge? Ne abbiamo modificate parecchie di leggi per
adattarle a situazioni che nei fatti erano diverse: penso alla
legge modificata nell'ambito dell'"Omnibus" della Camera di
commercio, dove vi siete trovati 28 persone al posto di 25, avete
modificato la legge e avete portato il numero a 28 e, così, su una
serie di altri provvedimenti che abbiamo discusso stamani.
Approvare il programma in queste condizioni ci sembra quanto meno
discutibile! Poi penso che non possiamo non entrare nel merito di
alcune di queste opere, fra l'altro su una di queste opere che
riteniamo che non debba dividere in fazioni il Consiglio regionale
presenteremo una risoluzione, perché riteniamo che una di queste
schede in particolare abbia avuto un'infinità di critiche a tutte
le latitudini, politiche, sociali e quant'altro; ci riferiamo alla
scheda relativa alla risistemazione della Piazza della
Cattedrale.
La Piazza della Cattedrale prevede un intervento, fra l'altro
non definito nella sua tempistica perché rientra negli interventi
che non hanno più tempistica, è la scheda 1.4.2 a pagina 126 del
programma, nella quale si prevede la riqualificazione anche
attraverso forme di arredo urbano.
Queste forme di arredo urbano, per incredibile che possa
sembrare, pare che abbiano avuto l'avallo degli uffici della
Sovrintendenza. Abbiamo visto - nessuno ha smentito e di
conseguenza riteniamo che siano reali - le simulazioni grafiche
pubblicate su diversi giornali della conclusione di questa
riqualificazione urbana. Capiamo che si possano fare degli
interventi di cui alla fine si possa dire: "sono venuti male,
avevamo un'idea diversa"; Piazza Severino Caveri sicuramente
rientra in questo elenco, Piazza Narbonne si aggiunge a questo
elenco, ora noi ci apprestiamo a fare di questi elenchi un elenco
infinito, perché se i colleghi hanno avuto modo di vedere queste
immagini pubblicate dai giornali locali si crea una cesura fra il
sagrato della Cattedrale e il resto della piazza. Si crea una
fastidiosa cesura non solo di tipo urbanistico, ma una cesura fra
la città laica, la piazza, e la parte religiosa, la chiesa e il suo
sagrato, al di là dell'impatto urbanistico in un contesto che ha un
suo pregio storico.
Ora, non sappiamo se si possa ipotizzare una modifica, e lo
chiediamo al Presidente del Consiglio, da un punto di vista
procedurale e si possa ipotizzare uno stralcio di questo programma,
consapevoli che uno stralcio di parti di questo programma
comporterebbe un mancato impegno delle risorse da spendere, perciò
probabilmente comporterebbe la richiesta di riesame del programma
con delle indicazioni sulle parti oggetto di riesame. Se questo
diventasse un problema procedurale non facilmente gestibile e
innescasse anche una serie di effetti di tipo politico, non essendo
nostra intenzione andare a creare una questione politica su questa
vicenda, presentiamo una risoluzione dove chiediamo che la Giunta
si impegni ad attivare delle procedure anche tramite la
Sovrintendenza, che porti ad una rivisitazione di quel progetto di
arredo urbano, che eviti questo senso di impatto e di cesura e vada
a creare una maggiore armonia su quella piazza. È un aspetto questo
che può sembrare minimale, ma che è concreto, perché stiamo
parlando di interventi che lasciano il segno sulla città, e gli
interventi che più lasciano il segno sono forse anche quelli sulla
collina, che si vedono da lontano, ma sono soprattutto quelli che
si vedono da vicino in quanto ci si cammina in mezzo, e gli
interventi che vengono fatti in una zona storica della città di
Aosta sono quelli interventi sui quali quotidianamente ci si
impatta, perché spesso si vive nella città.
Faccio poi un'altra considerazione specifica, sulla quale non
abbiamo capito quali siano le conclusioni, e vorremmo che
l'Assessore Cerise potesse essere più preciso, anche se una parte
della sua illustrazione è stata dedicata alla scheda 4.7.1., la
Torre di Bramafam. In questa scheda ci sembra di capire che si
riducano le previsioni di intervento alla progettazione, allora ci
domandiamo se è corretta la gestione di risorse nell'ambito della
riqualificazione solo per fini progettuali, e non per completare un
intervento, perché da quello che abbiamo letto gli interventi
devono avere una loro evidenza. La finalità della "392" è quella di
creare delle evidenze non progettuali cartacee, ma delle evidenze
che diano delle risposte concrete: la strada, l'illuminazione, la
riqualificazione... Non ci sembra di aver visto nelle schede
precedenti degli interventi di sola progettazione, che non sia
finalizzata alla realizzazione dell'opera stessa, perciò ci
chiediamo se sia corretto impegnare queste risorse, che sono esigue
rispetto all'ammontare complessivo, ma significative comunque
perché 212.000,00 euro sono quasi 400 milioni di vecchie lire.
Non aggiungiamo altro, perché riteniamo di aver posto delle
situazioni di metodo, ma anche concrete, sulle quali ci aspettiamo
delle risposte e alla luce delle risposte e dell'orientamento su
questa nostra risoluzione, decideremo come orientare il nostro voto
su questo documento.
Presidente - La parola al Consigliere Salzone.
Salzone (FA) - Nell'esaminare il piano decennale per gli
interventi di riqualificazione di Aosta mi sono posto anch'io
alcune domande; devo dire che 12-13 anni fa quando nacque questo
strumento, tutti abbiamo accolto con molto interesse uno strumento
che consentiva al nostro capoluogo di poter avere interventi
strategici per la città che consentissero ad Aosta di avere quello
sviluppo che tutti noi ci aspettavamo. Proprio nell'esaminare le
cose che sono state fatte in tutti questi anni il giudizio
preliminare che mi sento di dare non mi trova così entusiasta.
Guardando la città di Aosta negli ultimi 10 anni non abbiamo
visto quelle grandi opere che potevano consentire alla città di
avere uno sviluppo che era atteso. Ci sono altre località di tipo
turistico, non solo confinanti a noi, che negli ultimi anni hanno
avuto uno sviluppo molto interessante, hanno dato un'impronta
interessante alla loro città, al loro luogo, cosa che ad Aosta non
abbiamo visto. Osservo la città durante le festività o durante la
notte: credo che una delle considerazioni che con molti amici
condividiamo è che è una città non viva, una città che non risponde
alle aspettative che tutti auspicavamo. Se penso ai locali notturni
che vengono chiusi a mezzanotte per la questione dei rumori... è
chiaro che una città turistica come la nostra dovrebbe avere forse
un'altra dinamicità.
Scendendo nei particolari, quindi se guardiamo in questi 10
anni, dicevo prima che non si sono visti quei grandi interventi che
ci si aspettava. Certo, qualcosa è stato fatto, alcune strade, i
marciapiedi, ma delle cose importanti di questo piano, tipo le
piazze - adesso è stata citata, non la ripeto, la Cattedrale,
l'abbellimento della Piazza della Cattedrale, ma tante altre piazze
- non si è visto praticamente nulla! I parcheggi: l'unico
parcheggio realizzato è quello di Via Chabod, ma aree verdi, i
parchi previsti nel piano decennale, di questo mi pare non sia
stato fatto molto! Il recupero delle mura romane: anche qui, ci
sono degli interventi in corso, quindi qualcosa vedremo negli anni
futuri, ma per quanto riguarda il giudizio che dobbiamo dare in
questo momento è un giudizio non positivo.
C'è poi tutto il settore dell'area di edilizia economica
popolare, di cui conosco i ritardi che stiamo accumulando e che non
vedono una soluzione a brevissima scadenza. La stessa acquisizione
delle aree del "Quartiere Dora" non so neanche se è stata
realizzata fino in fondo, perché ho persino dei dubbi in questo
senso. So che l'amministrazione comunale e l'Amministrazione
regionale si stanno muovendo in questo settore, ma la realizzazione
di tutto quel parco alloggi di edilizia economica popolare non ha
visto ancora la sua cantierabilità. Che dire poi della questione
dello stadio "Puchoz", del palazzetto dello sport? Anche qui, nel
piano si prevede un rinvio per aspettare lo studio di fattibilità,
quindi ancora su questo punto la discussione che dovrebbe essere
fatta, ancora non trova uno sbocco. Il Comune di Aosta sotto questo
aspetto non ha dimostrato quella dinamicità che ci aspettavamo e
siccome molte delle opere previste in questo piano non sono state
realizzate, non ci sentiamo di dare un giudizio positivo.
Credo che la Regione in questo caso possa fare da pungolo nei
confronti del Comune, e forse sollecitare alcuni degli interventi
che sono previsti nel piano e porre anche dei limiti che il Comune
dovrebbe porsi.
Presidente - La parola al Consigliere Comé.
Comé (SA) - Prendo la parola timidamente, perché non sono né
cittadino di Aosta, né ho avuto delle esperienze come Consigliere
comunale di Aosta rispetto alle persone che mi hanno preceduto,
quindi consentitemi, ma non voglio assolutamente entrare nel merito
della situazione del piano decennale.
Invece ritengo sia forse importante, rispetto alle situazioni
sollevate dall'Assessore, il quale evidenziava delle criticità
nell'applicazione del piano, criticità sollevate anche dal
Consigliere Frassy, che ricordava come già allora il suo gruppo
avesse individuato che c'erano delle procedure strette, quindi
direi che più che entrare nelle scelte amministrative - che non è
competenza di questo Consiglio, che da una parte afferma che i
Comuni devono poter decidere sul proprio territorio, poi molte
volte dice l'opposto, rivendicando alla Regione il diritto di
controllare, di dare delle indicazioni, di fare delle pressioni -,
è importante che il Consiglio si impegni - lo chiedo anche
all'Assessore - a sollecitare di nuovo un incontro con la Giunta
del Comune di Aosta, per vedere quali sono queste reali criticità
nell'applicazione del piano, perché questo è il compito della
Regione.
Se questo piano non ha più validità, si deve abrogare la legge,
altrimenti si rivedono le criticità, si ragiona insieme al Comune
di Aosta, per dare di nuovo le opportunità, perché il Comune di
Aosta non può, ogni 3-4 anni, aggiornarsi perché è in difficoltà,
chiedere di nuovo la revisione del piano! Dobbiamo invece insieme
rivedere per aggiornare la legge, quindi è su questo il
ragionamento che la Regione, insieme al Comune di Aosta, deve
fare!
Presidente - La parola al Consigliere Lattanzi.
Lattanzi (CdL) - Per quanto riguarda il contenuto, il collega
Frassy ha già espresso le valutazioni del nostro gruppo.
Mi permetto solo di fare una riflessione che è dovuta... quando
ad amministrare il Comune di Aosta c'è una giunta che ha un certo
colore politico: "Union", "DS", "Fédération", "Stella Alpina", una
maggioranza politica che ritrova a specchio la sua collocazione
anche a Palazzo regionale, ad esclusione di "Fédération" e "Stella
Alpina", che qui sono all'opposizione più o meno, ma evidentemente
un dialogo politico dovrebbe essere favorito perlomeno al Comune di
Aosta, visto che l'assetto politico del Comune ritrova la sua
identità anche a Palazzo regionale!
C'è stato, anni fa, un accordo che prevedeva fra Comune e
Regione lo stanziamento di ingenti risorse per un piano
pluriennale, ma queste risorse sono state solo parzialmente attinte
nel tempo, perché c'erano effettivamente delle difficoltà ad
assorbire quelle risorse per il bene della città; questo lo dissi
in Consiglio comunale, lo ripeto qui! Posso immaginare che non c'è
la volontà da parte della Giunta comunale di non attingere a queste
risorse; immagino che ci possano essere dei muri che si devono
abbattere fra questi 200 metri che dividono il Palazzo regionale e
il Comune di Aosta, ma io mi chiedo: se questi muri non li abbatte
la stessa coalizione politica, chi li può abbattere?
Se una Giunta di Centro-Sinistra che governa la città ha
l'opportunità in 10 anni di approvvigionarsi di circa 150 miliardi
del vecchio conio, come dice qualcuno in TV, e nel tempo non riesce
a farlo, se non parzialmente, con delle accelerazioni improvvise in
cui per 2 o 3 anni le cose procedono e poi con degli arresti
altrettanto improvvisi, che sono quasi sempre stati motivati da
procedure burocratiche insormontabili: un dialogo che fra gli
uffici tecnici del Comune e gli uffici tecnici della Regione
diventava in certi momenti un dialogo fra sordi; allora, mettendoci
la buona fede, nel senso che ci sia da parte del Comune di Aosta la
volontà di utilizzare le risorse e di farlo su progetti che sono
datati quanto la legge che li voleva finanziare, mi chiedo: ma voi
politicamente cosa ci state a fare? Perché se il problema sono le
barriere della burocrazia che vengono dettate dalle leggi che i
politici partoriscono e poi queste barriere diventano impedimento
allo sfruttamento e al raggiungimento degli obiettivi politici, mi
chiedo: voi, ma anche noi, cosa ci stiamo a fare!
Se una Giunta del Centro-Sinistra del Comune di Aosta ha
difficoltà ad attingere a un serbatoio di decine di miliardi per
poter qualificare una città e dice che la problematica non è la
scarsa volontà di attingere a quel serbatoio, ma è il muro
insormontabile della burocrazia, mi chiedo se voi, politicamente,
non siete responsabili del fatto che il Comune di Aosta non riesca
a fare questo! Perché i casi sono due: o non ci sono i progetti e
non c'è la volontà politica, e mi sento di dire che i progetti li
ho visti, la volontà politica è stata più volta ribadita, forse non
c'è la forza politica, forse un po' di nichilismo politico del
Comune di Aosta nei confronti della Regione c'è, si evidenzia nel
momento in cui c'è un silenzio assordante dalla Giunta del Comune
di Aosta nel denunciare in maniera politica e pubblica le
insormontabili barriere che impediscono al Comune di Aosta di
beneficiare di una legge, che è frutto di un accordo fra Regione e
Comune, per attingere a quelle risorse e trasformare la città, come
il Consigliere Salzone, in maniera anomala, in termini politici,
evidenziava, anche se è in una posizione politicamente
imbarazzante, perché in Comune è in maggioranza!
Chiedo allora a questa maggioranza, che è la stessa che governa
la città di Aosta, che si appresta a chiedere la fiducia alla città
di Aosta, di battere un colpo! Non so se i cittadini di Aosta
ridaranno fiducia a quella Giunta, ma qui c'è ancora qualche mese
su cui le due Giunte devono poter dialogare, perché se le Giunte
politiche vengono sovrastate dalle due burocrazie di inefficienti o
politicamente non disponibili alla realizzazione di certi progetti,
io credo che la politica debba intervenire, non ci si può
mascherare dietro la burocrazia, perché la domanda è bella,
Assessore Ferraris: chi comanda fra la burocrazia e la politica? Ma
sarebbe bello conoscere la risposta! Credo che sarebbe compito
della politica impossessarsi nuovamente dei tempi e dei modi
dell'applicazione delle scelte politiche e non delle gare agli
apparati e alle loro inefficienze, dietro le quali poi si maschera
la mancanza di risultati!
Se il Comune di Aosta ha a disposizione le risorse, ha dei piani
concordati e ha difficoltà ad attuare quei piani, credo che sia
compito del Comune di Aosta urlare forte e chiaro a questa
maggioranza, che è dello stesso colore: "noi vogliamo poter
realizzare i nostri progetti politici"! Ed è compito di questa
maggioranza creare le condizioni del dialogo fra gli uffici perché
questi progetti possano divenire patrimonio dei cittadini di Aosta.
Questo mi sento di dire, altrimenti si gioca "al gioco delle 3
carte", dietro il quale ci si maschera dicendo che sono gli uffici
che per mesi non riescono a dare una risposta ad una lettera
inviata da un Assessore del Comune alla Regione o da un dirigente
all'ufficio tecnico comunale! Non ci si può mascherare dietro a
questo, perché i cittadini poi di questo chiedono conto!
Si dà atto che dalle ore 16,45, presiede il Vicepresidente
Nicco e che, dalle ore 17,09, riassume la presidenza il Presidente
Perron.
Presidente - La parola al Consigliere Sandri.
Sandri (GV-DS-PSE) - Vorrei fare una riflessione temporale su
questo piano. Questo piano decennale di interventi per la
riqualificazione di Aosta è stato adottato da questo Consiglio il 2
marzo 1992, a quel tempo credo che ci fosse in Italia il "Governo
Craxi", di Centro-Sinistra, con la "DC", il Partito repubblicano,
il Partito socialdemocratico e il Partito socialista, e Berlusconi
era solo un imprenditore amico del Presidente del Consiglio. Dopo
13 anni il quadro politico a livello nazionale è profondamente
cambiato: Craxi purtroppo è deceduto in terra straniera, Berlusconi
è diventato il Presidente del Consiglio, è nata "La Casa delle
Libertà", non c'è più la "DC", credo che ci siano delle
modificazioni epocali. Non credo che nessuno in questo Consiglio e
anche fuori si possa permettere di chiedere altrettanta durevolezza
a un piano decennale per la città di Aosta, la città e non il
Comune, si chiama città di Aosta, "Ville d'Aoste", per fortuna.
Credo che dobbiamo farci delle domande su come vogliamo
collaborare con la "Ville d'Aoste" per un nuovo progetto per i
prossimi 10 o 15 anni, sapendo che si va avanti per fasi e si va
avanti anche guardando alle novità sostanziali che esistono nella
nostra regione. Altre domande ci dobbiamo fare naturalmente, e
questo può essere un momento di riflessione, anche sulle nostre
responsabilità. Quando in questa aula mettiamo mano alla normativa
sugli appalti pubblici, alla normativa sulla tutela dell'ambiente,
le procedure tecniche per la revisione del piano regolatore,
certamente facciamo delle opere utili al raggiungimento di
determinati obiettivi, ma forse mettiamo qualche rallentamento
nella procedure di attuazione di progetti già in corso. Credo che
si debba trovare il giusto equilibrio fra dare delle garanzie su
dei valori a cui teniamo, ma dall'altra parte non appesantire
troppo le procedure, perché le procedure le applica la burocrazia,
ma si inventano qui dentro, e spesso dobbiamo dire che dai banchi
dell'opposizione vengono più stimoli a mettere nuovi paletti,
piuttosto che a risolverle.
Nessuno di noi si tira indietro di fronte alla necessità di
pensare a un rilancio della capitale della nostra regione, nessuno
di noi credo che pensi che un corpo non possa fare una buona
espressione di sé, se non ha un cuore pulsante che lo anima, che lo
fa muovere, e penso che la stessa cosa sia per la nostra regione:
tutti siamo convinti che la regione possa avere sviluppo e un
profilo positivo di miglioramento del benessere e della qualità
della vita dei suoi cittadini, se non c'è il cuore pulsante della
città di Aosta che ne è il motore economico, che ne è il motore
sociale, che ne è il motore politico. Questo credo che tutti
riconosciamo e vogliamo tutti costruire in questo senso.
Non è certamente andando a fare le pulci su un piano che in 12
anni è stato largamente realizzato, che si può fare qualcosa di
questo genere, perché, cari colleghi dell'opposizione, mi dispiace
dover sentire ancora una volta una limitatezza di pensiero, tutto
posto su un problema di soldi piuttosto che su un problema di muri
piuttosto che su un problema di burocrazia. Credo che la
responsabilità sia di tutti, della maggioranza e dell'opposizione,
sia dal punto di vista normativo regionale. ma anche di scelte
politiche di realizzazione. Credo che la responsabilità che abbiamo
tutti noi in quanto Regione è di capire che un nodo che abbiamo di
fronte tutti, che dovremo affrontare, è quello degli uffici
regionali; diventa difficile capire che la città di Aosta è
capoluogo regionale, capitale della regione, quando la maggioranza
degli uffici della Regione sono dispersi in altri Comuni e non sono
più nel Palazzo della Regione, con appesantimento di costi,
appesantimento di organizzazione, appesantimento di collegamenti,
appesantimento di procedure, ma questo è un tema che dovremo
affrontare in collaborazione con l'amministrazione della città di
Aosta, che interessa tutti e che non può essere sminuito da una
facile polemica su questo piano decennale.
Vorrei riportare in Consiglio un'osservazione che avevo già
presentato in commissione e su cui mi era stata data assicurazione
di una correzione dal punto di vista formale, ma che non ho visto
nell'attuazione della scheda di intervento. Quando si parla di un
collegamento per quanto riguarda il vecchio ponte di corda sul
"Buthier", si parla di percorsi pedonali fra l'area Saumont e la
città, di un ponte rifatto a doppio senso di marcia; è vero che c'è
un doppio senso di marcia, ma peccato che è stato fatto con una
carreggiata unica, su cui passa una macchina solo per volta! Credo
che o si rifà il ponte o si fa il senso unico di marcia, ma
lasciare ancora la dizione "doppio senso di marcia" credo sia
contrario a quello che è stato realizzato!
Presidente - La parola al Consigliere Borre.
Borre (UV) - Ringrazio i colleghi per una discussione così
pacata, perché l'ultima volta che abbiamo parlato del piano nel
2003 la discussione è stata leggermente più violenta, con attacchi
duri al Comune di Aosta; questa volta invece si sono sollevati
degli aspetti positivi, quella di una nostra lettura attenta del
piano in quanto Consiglieri regionali, di un'attenta valutazione
del piano per permettere al Comune di Aosta di capire che la città
di Aosta è il capoluogo della nostra regione, capoluogo a cui va
prestata attenzione, perché la regione non pone pochi problemi
all'interno di questa città.
Il piano decennale. Come ricordava il collega Frassy, la legge
nasce nel 1992 e il piano parte nel 1993, ma comincia ad avere
efficacia solo nel 1996 per problemi non indifferenti di stesura di
quel piano, non mi metto a parlare di burocrazia, ma forse di
difficoltà messe in piedi, dovute ad un primo progetto di piano per
aiuto al capoluogo di Aosta, quindi si erano messe in piedi delle
regole che avevano quasi reso impossibile allora iniziare a
lavorare su quel piano da parte del Comune, per mancanza della
struttura che riuscisse a seguire questo tipo di lavoro, per
mancanza anche di collegamenti con la legge regionale. Era passata,
ma non era stata ben accettata, era quasi una regalia al Comune di
Aosta, allora si è cercato di mettere i possibili paletti per far
sì che la cosa non partisse.
Pian piano, dal 1996 in poi, il piano è partito e mi stupisco,
colleghi - alcuni di voi abitano ad Aosta da anni - che non abbiate
visto cambiamenti in città! A me sembra che, anche se sono stato
Assessore al Comune di Aosta, quindi sono stato parte attiva in
quel Comune, di aver trovato in questi 10 anni un grosso
stravolgimento nella città, anche nel modo di pensare e di abitare
la città. Parliamo di Via... non è poco quello che è stato fatto in
quelle zone, tutti i cunicoli che per degli anni abbiamo parlato,
cunicoli tecnologici, oggi ce li troviamo in gran parte della
città, quindi non andremo più a scassare la città. Guardate Via
Challand, ma anche tutti gli edifici che sono stati ristrutturati,
incentivati dal fatto che la città sta cambiando e sta migliorando.
Guardiamo i marciapiedi; Elio, tu dicevi che per quanto riguarda la
zona verde non è stato fatto niente: la zona verde non sono solo
grandi prati verdi, ma sono anche le aiuole e i marciapiedi, ma
anche le aiuole delle rotonde perché quando andiamo solo a Annecy o
da qualche parte diciamo: "com'è magnifica questa rotonda", quando
andiamo da noi è qualcosa di normale, anche se ha comportato
momenti difficili per modificare la cultura di funzionari e
dirigenti del Comune di Aosta, perché le rotonde erano qualcosa di
inammissibile nella nostra città, visto il codice viabile! Adesso
le fanno dappertutto, forse siamo stati i portatori di un esempio
magnifico di quello che succedeva in Francia.
Sentiamo la gente che si lamenta, portiamo via spazi alle
macchine e creiamo solo degli ingombri, ma se vogliamo rendere la
città a misura d'uomo, dobbiamo combattere l'intrusione della
macchina all'interno della città, oppure non facciamo niente e
continuiamo a vivere come vivevamo allora! Ma io vedo invece che ci
sono dei cambiamenti! I parcheggi: quello in Via della Consolata
sta nascendo e non è un piccolo parcheggio, è un parcheggio con una
portata di pullman e macchine interessante. L'area Tzatelair, è
vero che se ne parla da 14 anni, ma qui bisogna pensare che si sono
dovute portare avanti trattative con dei privati per arrivare
all'acquisizione, si son dovuti fare i conti con la nuova legge
sugli espropri, ricominciare tutto daccapo e adesso i lavori sono
in corso; quindi, se veramente vogliamo bene a questa città e ci
teniamo che il piano possa portare i suoi frutti, dobbiamo
crederci!
Nell'edilizia residenziale si dice che non si è fatto niente;
invece si è fatto il IV° lotto al "Quartiere Cogne", si sono
ristrutturate le "Case Stura" con 16 alloggi nei sottotetti, si
sono messi anche gli ascensori all'interno di alcune case che ne
erano sprovviste. Forse queste non fanno parte di quel progetto con
cui si doveva volare alto per creare una città che cambiasse
improvvisamente volto, ma fanno parte anche queste cose di una
città più gradevole e vivibile, specialmente per chi la deve vivere
tutti i giorni! Quindi se trovo qualcosa da dire su questo piano è
il fatto che forse noi, come Amministrazione regionale, non siamo
stati in grado di capire che in 10 anni non si poteva immaginare
che la città di Aosta riuscisse a fare tutti gli interventi
richiesti, spendendo quei soldi nell'arco di 10 anni, anche se
partendo dal 1996 farebbe il 2006; noi abbiamo 2 anni di ritardo
nel 2008 al piano decennale. Potrebbe essere una critica
accettabile quella che non qui non si muovono le cose, se venisse
fatta per le strade e nei bar, ma noi, che siamo addetti ai lavori,
sappiamo benissimo che qui si pensa una cosa, la si progetta fra 2
anni e la si realizza fra 10 anni, quindi non è che cambi tanto
dall'Amministrazione regionale all'amministrazione comunale!
Per quanto riguarda la zona "F8", condivido il principio del
Consigliere Riccarand, già esternato in commissione, che è quello
di dire: "facciamo attenzione, noi avevamo lì due momenti
qualificanti per la Regione all'interno del piano comunale, questi
vengono stralciati".
Vengono stralciati perché, ed è stato spiegato tecnicamente il
motivo, altrimenti i soldi sarebbero andati persi, non potevano
essere spesi, ma con questo non c'è la volontà da parte del Comune
o della Regione di non creare quel sottopasso o quel sovrappasso,
che oggi ha bisogno di essere ridiscusso. Oggi si riparla di nuovo
con convinzione da parte di tutti di una tangenziale a sud della
città di Aosta, sulla parte dell'autostrada, si riparla di quel
parcheggio legato alla funivia di Pila, quindi rivedere tutta
l'impostazione di quella zona con l'accordo di programma e rivedere
il collegamento con la città di Aosta non è senz'altro sbagliato,
perché a volte accelerando i tempi si potrebbe correre il rischio
di fare delle opere costose e forse non tanto utilizzabili. Voi che
conoscete Aosta, in Via Parigi abbiamo un sottopasso che non è mai
stato usato, abbiamo in Via Roma, dove ci sono le scuole di S.
Giuseppe, un sottopasso e hanno dovuto fare un passaggio pedonale
perché la gente continua a passare... quindi non è che dobbiamo
avere i gendarmi con il mitra per far passare la gente sotto... a
volte sarebbe più intelligente trovare delle soluzioni che non
siano i sottopassi... lo vediamo che non vengono utilizzati in
alcun posto! Anche lì forse un sovrappasso o un sottopasso, ma di
dimensione ben diversa che un cunicolo, potrebbe essere
interessante!
L'invito che faccio io è di riuscire a rivedere questo piano per
permettere che questi soldi possano essere spesi come il Comune di
Aosta intende fare con i suoi progetti.
Presidente - La parola al Consigliere Lattanzi, per il secondo
intervento.
Lattanzi (CdL) - Per aggiungere alcune altre considerazioni,
visto che il mio primo intervento si è incentrato sulla difficoltà
del dialogo fra le burocrazie del Palazzo regionale e del Comune di
Aosta.
Vorrei cogliere l'invito fatto dal collega Borre, un invito che
ho percepito con un forte "pathos" di affetto nei confronti della
città, che ci vede fra l'altro concittadini, per arricchire questo
dibattito. Se diamo un'occhiata a queste modifiche, vediamo che ci
sono due operatività che vengono ribadite nella presentazione di
progetti di modifica, e nella determinazione delle nuove
tempistiche c'è un fatto curioso (poi spiego perché dico
"curioso"): di alcuni progetti si è preso atto che non è neanche
più possibile definire una tempistica, per cui si chiede un
rifinanziamento dell'opportunità del progetto, ma senza più
riuscire a definire una tempistica, perché collegata a tutta una
serie di problematiche di cui adesso parlerò; altri progetti,
curiosamente, come a pagina 8 del piano, li approviamo e dovrebbero
essere già terminati nel secondo semestre 2004.
La relazione, che trovo sotto l'aspetto intellettuale
assolutamente corretta, dice 3 cose. Dice intanto che abbiamo
bisogno di riapprovare questi programmi e di rifinanziare questi
progetti, perché ci sono stati dei ritardi e dei progetti di scarsa
qualità; lo si dice in maniera chiara là dove si scrive:
"permangono le seguenti difficoltà a causa dei ritardi,
rallentamenti dovuti alle continue variazioni legislative".
La
relazione però dice anche che molti progetti hanno bisogno oggi di
tornare di nuovo in questo Consiglio, perché erano progetti scarsi
di qualità progettuale. Se mi consente, collega Borre, qui un po'
di responsabilità, in Comune e in Regione, la parte politica se la
deve assumere, perché se si approvano dei progetti di scarsa
qualità, ammesso e non concesso che i Consiglieri regionali e
comunali e le Giunte comunali e regionali abbiano la competenza per
approvare la qualità dei progetti, certamente i progetti vengono
affidati a dei progettisti di fiducia... se poi è carente la
qualità, è evidente che una responsabilità bisogna prendersela!
Così come bisogna prendere atto - e questo è un altro punto
cruciale che se non viene risolto è inutile rinnovare la fiducia su
questo progetto - che la città di Aosta è la seconda città romana
del mondo e che questo in maniera stringente impone per la sua
trasformazione una stretta relazione fra la qualità dei progetti il
coinvolgimento della Sovrintendenza ai beni culturali, e - io
aggiungo "purtroppo" - quando la Sovrintendenza ha un "modus
operandi" che è storico, nel senso che ci mette 50 anni per capire
a cosa serve la città di Aosta! L'Assessore competente farebbe un
grande servizio alla città di Aosta e all'intera comunità
valdostana, se cominciasse a prevedere delle tempistiche diverse
anche per i beni culturali, perché pur comprendendo che è
necessario che ci sia qualcuno che controlli che venga rispettata
la storia di questa città, in quanto è una ricchezza che possiamo
utilizzare per il nostro futuro, non è possibile che si perdano
mesi e anni per avere il nullaosta a dei progetti di avanzamento di
stati di lavoro!
Si dice, qui:
"i ritardi nell'acquisizione di alcuni pareri
obbligatori sui progetti fra i quali la Sovrintendenza ai beni
culturali e alcune società, come ad esempio la FS"...
però noi
sappiamo che in questo caso la gran parte dei progetti sono fermi e
rallentati dai tempi lunghi dei pareri della Sovrintendenza
regionale. Questo è un problema che dobbiamo affrontare, perché se
il futuro della città di Aosta è fondata in 5 o 6 linee strategiche
di sviluppo, fra le quali quelle dei beni culturali e lo
sfruttamento dello straordinario patrimonio culturale della nostra
regione e della nostra città, e la valvola di sfruttamento di
questo patrimonio è la Sovrintendenza ai beni culturali, che è un
apparato eccessivamente burocratico o magari sottodimensionato, per
il quale i pareri al Comune di Aosta e anche agli altri Comuni
vengono dati a tempi estremamente lunghi, non avremo risolto il
problema riapprovando questo, se non risolviamo prima il problema
della valvola che è malfunzionante! La Sovrintendenza ai beni
culturali dovrà essere più celere nell'accompagnare - stiamo
parlando di piani decennali - le trasformazioni della nostra città
in questo caso o della nostra regione per altri beni importanti per
lo sfruttamento del nostro patrimonio culturale.
Dobbiamo allora porre maggiore attenzione alla qualità dei
progetti, mettere la testa in maniera riformatrice seria sul
funzionamento di quell'organo di garanzia del patrimonio culturale,
che è la Sovrintendenza, che oggi - a detta di tutta la popolazione
- è un organo eccessivamente burocratizzato e troppo preso dalla
"polvere della storia e del passato" piuttosto che dell'utilizzo
della cultura per il futuro, che impedisce anche un normale
confronto! A questo riguardo si scrive nella relazione: la
difficoltà per la necessità di doversi confrontare e coordinarsi
attraverso numerosi incontri con la Sovrintendenza ai beni
culturali, per ottenere indirizzi progettali precisi. Ripeto, non è
sufficiente che si riapprovi questo, se non prendiamo atto delle
problematiche e non andiamo anche a risolvere le problematiche.
Consigliere Borre, tu sei il Capogruppo del partito di
maggioranza assoluta, hai il dovere nel momento in cui parli come
hai parlato, e io sono d'accordo con te, di andare a rimuovere le
cause: non si può dopo 10 anni essere ancora con le stesse cause
che erano scritte nell'ultimo piano decennale che abbiamo dovuto
rifinanziare, che diceva le stesse cose di 5, 7 anni fa! Se la
Sovrintendenza è l'organo di controllo e di garanzia che però
impedisce la trasformazione delle città e della regione, il
recupero del patrimonio storico perché agisce in tempi fuori dalla
storia contemporanea, è evidente che abbiamo un problema di cui
dovete farvi carico: fate funzionare meglio la Sovrintendenza! Non
è possibile che gli stessi uffici non solo del Comune di Aosta, ma
gli uffici di tutti i Comuni abbiano delle difficoltà nel
relazionarsi con quelli della Sovrintendenza, ma c'è qualcosa che
non quadra!
I tempi sono importanti nella trasformazione di una città; ma
cosa dobbiamo approvare questo piano se scopriamo fra 10 anni che è
ancora sempre vecchio? E che la città si trasforma con una lentezza
paleolitica rispetto alle esigenze della città stessa? Consigliere
Borre, hai citato una serie di urgenze che, proprio perché le
chiamiamo "urgenze", non possiamo accettare che vengano realizzate
in continua "deregulation" tempistica, altrimenti quando gli stessi
proponenti del piano, cioè il Comune di Aosta e voi, per la
maggioranza, scrivono:
"Tempi per la realizzazione del progetto,
fuori tempistica scavi archeologici, cunicolo piazza..."
, ma
cosa vuol dire? Ma da quando in qua il recupero di un reperto
archeologico non ha dei tempi individuati? Ma lo dobbiamo scoprire
adesso che Aosta è la seconda città romana del mondo? Lo sappiamo,
è un museo a cielo aperto, straordinario da sfruttare; non vorremmo
che deperissero i reperti storici che sono stati lì per 2.500 anni,
prima di poterli avere recuperati! Questo è un problema sul quale è
assolutamente importante che la Giunta e l'Assessore competente,
insieme ai gruppi di maggioranza che ne hanno il potere,
intervengano non solo approvando e riapprovando il piano, prendendo
atto dei ritardi e quindi giustificandolo e quindi rifinanziandoli;
no, bisogna risolvere il problema, altrimenti ci ritroveremo fra
qualche tempo con le richieste di un altro Comune, oltre che quello
di Aosta, per rifinanziare opere che per le tempistiche della
Sovrintendenza non si possono più quantificare nella propria
realizzazione!
Due temi: la Sovrintendenza da ristrutturare nel suo processo
operativo e la qualità dei progetti che devono essere presentati
nei tempi e nei modi, perché è evidente che se nel 1992 un progetto
era qualitativamente buono, nel 2005 è probabile che non lo sia
più!
Président - La parole à la Conseillère Squarzino Secondina.
Squarzino (Arc-VA) - La sottoscritta non aveva intenzione di
intervenire, quindi non ho preparato alcun discorso, ma
l'intervento del collega Borre mi ha sollecitato una
riflessione.
Vede, collega Borre, tutti noi amiamo la città e l'abitiamo, e
in base alle esigenze che abbiamo valutiamo anche la capacità della
città di rispondere ai nostri bisogni. Se osserviamo i bisogni
delle città, partendo dalla nostra condizione di adulti che vanno a
lavorare, come lei e me, che abbiamo la possibilità di arrivare al
posto di lavoro, trovare un parcheggio a disposizione sempre,
adulti che vengono in città nei momenti di lavoro e poi partono e
vanno via e la loro vita si svolge altrove, forse non percepiamo
quali sono i bisogni che i cittadini, che risiedono in questa città
hanno, e penso ai cittadini della terza età...
(interruzione del Consigliere Borre, fuori microfono)
... lo può dire la sottoscritta che è già in quella fase! Le
persone che non hanno più un'autonomia propria, che hanno
difficoltà a muoversi, che non hanno a disposizione sempre la
macchina o qualcuno che li porti all'aperto a camminare e a
respirare un po' d'aria buona, a vedere un po' di verde; le mamme
che hanno dei bambini piccoli in carrozzella e che non hanno dei
luoghi in cui possono portare serenamente i loro bambini a
passeggio... non so se il collega Borre prova, la mattina, a
percorrere le vie del centro della città e vede anche nelle zone
pedonali...
(commenti dai banchi della Giunta)
... mi rivolgo al collega Borre, perché sembrava che questa
città, in questi 10 anni, si fosse trasformata e fosse diventata
un'altra cosa, vivibile, e via dicendo. Volevo farle notare che se
analizziamo questa città con gli occhi di alcune tipologie di
abitanti, non troviamo queste trasformazioni. Dobbiamo sapere che
questa città diventerà sempre più una città di vecchi, le giovani
coppie andranno via da questa città perché qui costa troppo caro
affittare un alloggio, non parliamo di farsi poi una casa...
impossibile! Sempre più questa diventerà una città di persone
anziane, a cui dobbiamo dare la possibilità di godere una qualità
di vita nelle vie adiacenti alle loro case, che devono essere tutte
quante rese vivibili per le persone anziane, come anche per i
bambini. Dobbiamo pensare alla città di Aosta con l'ottica di chi
non ha un'auto da prendere per andare in montagna a respirare
l'aria pura, non ha una persona sempre a disposizione per darle un
passaggio all'area Saumont o a Pila o in qualche altro luogo di
montagna, e dobbiamo però a queste persone garantire ugualmente una
qualità di vita, oppure a questi neghiamo di apprezzare la propria
città: questo è il punto!
Rispetto a queste esigenze, non trovo nel piano alcun elemento
positivo che vada in questa direzione, alcuna attenzione che vada
in questa direzione: questo è uno dei motivi per cui noi abbiamo
criticato in passato e critichiamo anche questo piano, in parte per
alcuni interventi che non condividiamo, ma soprattutto per
l'assenza di interventi che sarebbero utili.
Président - Pas d'autres requêtes d'intervention? Je ferme la
discussion générale.
La parole à l'Assesseur au territoire, à l'environnement et aux
ouvrages publics, Cerise.
Cerise (UV) - Ringrazio tutti gli intervenuti in questo
dibattito sia per i toni dei loro interventi, ma anche per i
contenuti, che ritengo molto costruttivi; peraltro, in qualche
caso, mi sono - parlo anche a nome di alcuni colleghi della Giunta
- perfettamente identificato.
Vorrei fare una piccola riflessione: quando questo piano è
partito, Via De Tillier era soffocata dal traffico veicolare...
oggi, se ci guardiamo indietro, siamo ad un altro mondo...
(interruzione del Consigliere Frassy, fuori
microfono)
... no, Via Aubert, scusate... per dire dove siamo arrivati, in
sostanza.
Accetto come stimolo tutta una serie di rimproveri fatti al
Comune di Aosta, rimproveri che una volta sono indirizzati al
Comune, un'altra agli apparati tecnici, in una condivisione di
colpevolezza o di responsabilità. Certo è che quando si trovano
questi ritardi non si stabilisce mai bene se c'è un'inerzia da
parte degli amministratori, un'inefficienza da parte degli apparati
o se sono le cosiddette "regole" - che siamo tutti obbligati a
rispettare - ad essere inadeguate, ma condivido che un piano così
ambizioso, in tempi così ristretti, su una realtà così complessa e
limitata per rapporto ai suoi interventi, forse doveva avere un
momento di concertazione e di pilotaggio delle opere più
articolato, più capace di decidere attraverso delle rappresentanze
di tipo amministrativo e burocratico, che non questo Comitato di
sorveglianza che è debole, perché alla fine fa delle verifiche sia
pure con la possibilità di incidere sui progetti. Quando dico
questo, voglio immaginare per il futuro un organismo nel quale ci
sono certe titolarità, che fanno parte integrante della gestione,
che individuano dei tempi, perché hanno la titolarità e gli
strumenti per poterlo fare e poi sono in grado di poterli fare
osservare; quindi chi gestisce l'appalto deve lavorare in stretta
armonia con chi gestisce il vincolo di tutela, piuttosto che altri
tipi di aspetti che possono quelli degli strumenti urbanistici...
forse questa è una considerazione che viene con "il senno del
poi"...
Non voglio fare il difensore d'ufficio del Comune di Aosta e
neanche voglio tediarvi con tutta una serie di considerazioni che
riguardano i singoli progetti. Intanto do una risposta al collega
Frassy, perché la sola progettazione esiste anche in altri
progetti; la si trova per esempio per quanto riguarda il Cinema
"Giacosa"...
(nuova interruzione del Consigliere Frassy, fuori
microfono)
... ad esempio il recupero del patrimonio immobiliare pubblico,
il progetto comprendeva originariamente 6 interventi, poi diventati
7, in quanto è stato aggiunto il progetto 1.3.4., ristrutturazione
del Cinema "Giacosa", solo progettazione. Ancora per quanto
riguarda il progetto 1.3.5., completamento e recupero ex macello
civico, solo progettazione. Se andiamo a vedere, collega Riccarand,
adesso è minimale, ma là dove si parla delle aree verdi nel
progetto 2.4, nell'asse 2, potenziamento e risistemazione verde
funzionale di arredo, si parlava di riqualificazione e sistemazione
delle aree verdi con un costo che non era indifferente:
l'intervento era per 3,877 milioni di euro; sono stati spesi, ad
oggi, 2,789 milioni di euro, quindi sono più di 5 miliardi che sono
stati investiti e realizzati nelle aree verdi. Per quanto riguarda
il progetto 1.5 sulle mura romane sono stati fatti investimenti per
913.000,00 euro in rapporto ad un volume complessivo che non era
poi così lontano, anzi, si può dire che la somma prevista è stata
integralmente spesa.
Se andiamo a vedere il volume complessivo, vediamo che le
economie e gli interventi stralciati assommano complessivamente a
3.119.000,00 euro, che sul volume complessivo di 75 milioni di euro
non è una cifra poi così marcata. Certo, quello che rimane
significativo e che tutti abbiamo potuto constatare - e ho visto
che qualcuno in sede di dibattito in commissione lo ha fatto
rilevare - è che il volume delle cose da realizzare, al di là di
questo che viene stralciato e viene recuperato, resta ancora
piuttosto sostanziale. C'è però da sottolineare che i ritardi fin
qui accumulati anche per riaccordi o rivisitazioni di progetti o
ricollocazione di progetti, fatti a seguito di disposizioni della
Sovrintendenza, dovrebbero aver esaurito questo tempo della
Sovrintendenza; adesso è il tempo delle decisioni, sono progetti
che sono di per sé cantierabili.
Per un rispetto dei ruoli, per quanto riguarda questo ordine del
giorno, posso prendermi l'impegno a nome della Giunta di far
convocare il Comitato di sorveglianza, perché quello è l'organismo
che in questo ambito è delegato a fare questo tipo di valutazione,
di chiedere a quel comitato di fare un approfondimento di questo
progetto e di portare i risultati in commissione e se del caso di
fare uno stralcio. Siccome c'è un piano, il piano ha anche
formulato le procedure di attuazione di sé stesso in un certo
senso, era per un atto di riguardo ed essere coerenti con questo
programma e l'attribuzione ai vari organismi delle competenze. Se
questo può bastarvi, questo lo si può fare anche in termini
relativamente brevi.
Vi dico subito che su questo argomento ci dovremo ritornare,
quand'anche ci fosse tutta la buona volontà da parte del Comune e
da parte della Regione e degli organismi che sono chiamati in
causa, su questo dovremo fare qualche altro aggiornamento; quindi
ritengo che in questa fase sia importante dare la possibilità di
riallocare queste risorse, di partire con i progetti che sono
cantierabili, alcuni dei quali lo sono grazie alle risorse che
andiamo qui a movimentare, dandoci però un appuntamento che va al
di là, prendendo questa esperienza per far sì che, in prospettiva
di un ipotetico altro piano decennale della città di Aosta, ci
siano degli strumenti od organismi attuativi, che accogliendo
queste sollecitazioni arrivate da alcuni colleghi della minoranza,
siano in grado di definire dei tempi e di fare una regia attuativa,
rispondente alle attese che si dà la politica.
Président - Je rappelle que sur cet argument a été présenté un
ordre du jour de la part de "La Casa delle Libertà", que nous
examinerons avant de voter la loi.
La parole au Président de la Région, Perrin.
Perrin (UV) - Seulement pour ajouter deux réflexions de nature
générale à cet important débat qui s'est déroulé autour de
l'analyse du plan.
La nature du plan c'est une nature d'une longue programmation,
comme cela a été rappelé, donc une programmation qui a fait aussi
l'objet de quelques révisions. Quant aux résultats, ils sont
évidents et puis l'on peut toujours voir le verre mi-vide ou
mi-plein, mais je me permets d'être de ceux qui le voient mi-plein,
parce que toute une série de réalisations ont quand même modifié le
visage de la "Ville d'Aoste". Donc un plan qui a eu des nécessités
d'adaptation, une évolution des nécessités de la ville, cela a été
rappelé; d'autres répondent à des problèmes de nature technique et
aussi de nature législative, et nous ne sommes qu'à la troisième
modification, donc je crois que c'est un parcours absolument
acceptable pour les dimensions du plan et une analyse précise dans
cette phase a été faite pour envisager les possibilités réelles de
réalisation des ouvrages pour 2008. Un acte pragmatique, celui-ci,
qui a vérifié la faisabilité des projets en cours ou leur
amélioration, cela pour donner à la "Ville d'Aoste" encore cet
éclat, dont aujourd'hui tous les Conseillers ont parlé.
Face à cette délibération du Conseil, partagée par le Conseil de
la "Ville d'Aoste" le Gouvernement a partagé cette analyse et c'est
ainsi qu'aujourd'hui on est ici à proposer cette modification. Je
ne m'arrête pas sur les raisons des modifications, elles ont été
illustrées amplement par l'Assesseur Cerise et commentées par les
différents intervenants.
Il y a la nécessité de trouver des solutions adéquates, par
exemple le lien entre la "F8" et la "Ville d'Aoste": la proposition
prévue dans le programme était insuffisante et aussi techniquement
presque irréalisable, donc il est nécessaire une analyse plus
approfondi, qui envisage les possibilités d'une réelle liaison de
la ville avec toute la zone à côté de la Doire.
Je crois que politiquement on pourrait s'engager à effectuer une
révision des mécanismes du plan, révision qui pourrait porter à une
analyse précise des ouvrages qui, aujourd'hui, ont été mentionnés
et qui nécessitent d'un achèvement ou d'une amélioration. On a
parlé de différentes places qui doivent être requalifiées, on a
parlé de différentes autres solutions qui pourraient encore
améliorer l'aspect de notre ville. Donc voilà l'engagement
politique que ce Conseil pourrait prendre: une révision des
mécanismes du plan, à concorder à travers des moments de
concertation; à cet égard je crois pouvoir dire que dans cette
phase la collaboration entre la "Ville d'Aoste" et la Région a été
une collaboration très positive, au-delà de l'identité politique
des deux majorités. Je crois toute fois que, au-delà des aspects
politiques, toute la Région est sensible à ce thème et tient au
fait que sa capitale soit vraiment son cœur
vibrant, comme le collègue Sandri l'a bien défini.
Président - La parole au Conseiller Frassy.
Frassy (CdL) - Preliminarmente alcune riflessioni sul nostro
ordine del giorno, a seguito dell'impegno che l'Assessore Cerise ha
annunciato all'aula, e richiamando lo scopo di questo ordine del
giorno, che nell'illustrarlo avevo avuto modo di dire che non era
un ordine del giorno che avesse una volontà politica, ma era la
volontà come cittadino di evitare che l'elenco degli orrori e delle
brutture - che già si contano in questa città! - fosse destinato ad
allungarsi. Di conseguenza, non facendone una questione politica,
prendiamo atto dell'impegno dell'Assessore, chiederemmo soltanto di
dare un termine di riferimento al momento in cui ci troveremo in
commissione a valutare le problematiche che...
(interruzione dell'Assessore Cerise, fuori microfono)
... perfetto, da qui a 2 o 3 mesi potremo ritrovarci in
commissione a confrontarci sulle valutazioni che il Comitato di
pilotaggio andrà a fare su questo progetto. Pertanto possiamo
ritenerci soddisfatti, e quando dico "noi", dico soprattutto "noi
come cittadini di questa città", perché penso che ci sia la
consapevolezza trasversale di tutti i gruppi di come questo
progetto non porti un valore aggiunto a quella situazione.
Ciò detto, alcune considerazioni sul programma. Le valutazioni
su questo programma non sono facili a farsi, perché il collega
Borre che ha condiviso anche con responsabilità di governo la città
di Aosta, dice che ultimamente la città è cambiata. Devo dire,
Consigliere Borre, non perché nel gioco delle parti è facile fare
dei complimenti quando si è fuori causa, che ci siano stati
cambiamenti maggiori quando c'erano risorse minori, rispetto ai
cambiamenti che sono percepibili in presenza di risorse maggiori.
Negli ultimi anni Aosta è cambiata; Aosta negli ultimi anni ha
avuto una serie di piccoli interventi, necessari in alcuni casi,
superflui in altri, alcuni forse più evidenti, ma sempre piccoli,
perché le rotonde sono comunque dei piccoli interventi! Ma tutte
quelle opere pubbliche che erano auspicate nelle finalità della
legge "92", e io prima ho cercato di darne esemplificazione, non
hanno trovato attuazione; la legge "92" è stata gestita per delle
opere fatte anche all'interno del "Quartiere Cogne" o per la strada
di Vignole, che sicuramente non rientravano nelle finalità della
legge del 1992! Opere probabilmente alcune necessarie, ma non
sicuramente quelle opere di riqualificazione che dovevano essere
alla base di una città più al passo con i tempi, rispetto a quanto
non sia oggi la città di Aosta!
Devo dire invece che, qui, delle valutazioni politiche, colleghi
di maggioranza, vanno fatte, perché la legge "92" è nata in una
situazione politica locale particolare, al di là di tutti quei
cambiamenti a cui ha fatto riferimento il collega Sandri, che sono
scollegati dalla situazione che valutiamo di applicazione della
legge del 1992; una situazione politica locale in cui i cambiamenti
ci sono stati, perché ad inizio anni '90 la città di Aosta aveva
una connotazione politica diversa, salvo la parentesi del 1992,
rispetto alla maggioranza politica regionale, ma da 2 legislature a
questa parte il partito di maggioranza assoluta negli ultimi 10
anni ha assunto la guida politica e amministrativa della città di
Aosta! E sono stati 10 anni di perfetta coincidenza, non solo di
coalizione, ma anche di "leadership" politica e di responsabilità
amministrativa!
Se la città di Aosta ha espresso per lungo tempo sindaci
dell'area della Sinistra, che andavano da sindaci comunisti a
sindaci socialisti, negli ultimi 2 mandati ci sono stati 2 sindaci
che erano riconducibili all'"Union Valdôtaine", con maggioranze che
erano fotocopia della maggioranza regionale! Allora il giudizio
politico deve essere dato in qualche maniera, perché diventa
difficile credere che il cuore di 2 amministrazioni che insistono
nel medesimo tessuto urbano a distanza di qualche centinaio di
metri, non abbiano gli strumenti tecnici per parlarsi e per far
funzionare una legge! Una legge che, se doveva essere cambiata,
dovevate cambiarla e invece non l'avete cambiata! Se sono le
strutture, la burocrazia che non funzionavano, avevate gli
strumenti per modificare i meccanismi di funzionamento di quella
burocrazia!
Qualcuno ha detto che la Sovrintendenza è stata spesso un freno
nei confronti del Comune di Aosta. Questo l'ho sentito dire, ma
l'ho sentito dire, Consigliere Borre, anche da te quando stavi in
Consiglio comunale con responsabilità di governo, non l'ho sentito
invece ribadire in quest'aula, dove nell'ambito di altre
responsabilità, non dirette, non esecutive, forse nell'ambito di
linee di indirizzo che si possono dare anche all'Esecutivo sarebbe
auspicabile che qualcuno pensasse se sia il caso di evidenziare
queste problematiche!
L'Assessore Cerise lo abbiamo apprezzato per aver detto di avere
condiviso, anche se non è detto che abbia condiviso per intero le
nostre riflessioni, una serie di situazioni e di valutazioni
critiche sulla gestione di questa scommessa: una scommessa che, se
non abbiamo perso, non ci ha neppure dato grosse soddisfazioni come
amministratori, ma soprattutto come cittadini!
Apprezziamo che l'Assessore - immagino consultandosi con la sua
maggioranza - abbia recepito la problematica da noi sollevata con
questo ordine del giorno; ci sarebbe piaciuto sentire da altri
Assessori coinvolti - penso all'Assessore Charles - una difesa o
quantomeno un impegno a rivedere certi meccanismi nell'ambito delle
procedure di funzionamento della Sovrintendenza, soprattutto in
riferimento non solo ai privati, ma anche alle altre
amministrazioni, che sempre un fine pubblico dovrebbero perseguire.
Non vorremmo che questo suo silenzio equivalesse ad un'assenza di
"input politico" rispetto alle strutture che vivono a stretto
contatto con la parte politica! Forse lei ha sottovalutato il
problema... se così non fosse, la inviteremmo, in questa sede, a
esprimere una condivisione di certe procedure o un impegno a
verificare la possibilità di altri percorsi più snelli,
nell'interesse del completamento di un'opera, la realizzazione e la
spesa di questi finanziamenti che si è dimostrata quanto meno
ardua, perché da più parti si è fatto riferimento a problematiche
di tipo tecnico.
Cosa faremo, noi, su questo programma? Il giudizio politico è
negativo per i risultati concreti, pochi e modesti dal punto di
vista della qualità e non solo della quantità. Il nostro giudizio è
negativo non solo - e qui mi ricollego alla valutazione del collega
Borre - perché siamo all'opposizione in Regione e in Comune, perché
nel momento in cui tu ci porti a fare delle valutazioni politiche,
e noi abbiamo dimostrato su questo argomento di riuscire a fare
anche delle valutazioni nel merito che avete condiviso (devo dirti
che non siamo i soli a fare queste valutazioni negative, e tu lo
sai, perché 10 anni di sindaci espressi dal vostro partito sono
stati bocciati da un autorevole esponente del vostro partito). Non
possiamo ignorare la candidatura di Louvin, ex Assessore alla
Pubblica istruzione, ex Presidente del Consiglio regionale, ex
Presidente della Giunta regionale), e la sua candidatura è stata
chiara: una candidatura a servizio di una città, che in 10 anni non
ha visto risolvere i suoi problemi!. E in 10 anni che non sono 10
anni, perché la legge è datata "1992", c'erano anche le risorse
finanziarie per risolverli i problemi! Allora il problema è
politico e il problema politico ci porta ad essere convinti,
confortati anche da una parte dei vostri colleghi più
rappresentativi sulla città di Aosta, che questo giudizio negativo
vada espresso.
Non ci sentiamo, nell'esprimere un giudizio negativo, di
arrivare al punto di togliere le risorse finanziarie, perché
auspichiamo che questa primavera porti dei cambiamenti
significativi alla città di Aosta; di conseguenza, non ci sentiamo
di togliere quelle risorse che questi cambiamenti potrebbero
diversamente gestire, perciò ci asterremo sul voto di questo
provvedimento legislativo, prendendo atto che il giudizio è
negativo per quel che è accaduto fino ad oggi e auspicando che la
primavera che verrà ci possa portare delle novità non solo per
l'applicazione della legge "92", ma anche per la gestione della
città di Aosta.
Président - L'ordre du jour est retiré; j'en donne lecture pour
le procès-verbal:
Ordine del giorno
Il Consiglio regionale
Premesso che - nell'ambito del "Piano decennale di interventi
per la riqualificazione di Aosta" la scheda 1.4.2. prevede la
sistemazione della piazza della Cattedrale "anche attraverso forme
di arredo urbano"
- L'intervento innanzi richiamato consiste nella
realizzazione di voluminosi manufatti che creano una cesura tra il
sagrato della cattedrale e il resto della piazza
Impegna
la Giunta regionale ad avviare le opportune procedure - anche
tramite l'intervento della competente sovrintendenza - a rivedere
tale intervento di arredo urbano al fine di renderlo più armonico
rispetto agli spazi circostanti, evitando così la sensazione di
isolamento della Cattedrale rispetto alla piazza
circostante.
F.to: Frassy - Tibaldi - Lattanzi
Je soumets au vote la délibération qui comprend le plan; je
rappelle que la IIIe Commission à majorité a donné son avis
favorable:
Conseillers présents: 29
Votants: 25
Pour: 22
Contre: 3
Abstentions: 4 (Frassy, Lattanzi, Salzone, Tibaldi)
Le Conseil approuve.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK