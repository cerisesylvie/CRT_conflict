Consiglio Regionale della Valle d'Aosta - Oggetto del Consiglio n. 994 del 27 gennaio 2010 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
SPORT E TEMPO LIBERO
Infrastrutture ricreativo-sportive
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 994 del 27 gennaio 2010 - Resoconto
OGGETTO N. 994/XIII - Interpellanza: "Interventi di
manutenzione e verifiche strutturali relativi alla piscina
regionale di Pré-Saint-Didier".
Interpellanza
Ricordato che il 4 dicembre 2009 la piscina regionale di
Pré-Saint-Didier è stata chiusa per lavori di manutenzione che
avrebbero dovuto protrarsi per un paio di settimane;
Evidenziato che gli interventi di manutenzione avrebbero
portato alla luce dei problemi strutturali in due pilastri tali da
far ipotizzare la chiusura definitiva dell'impianto, salvo la
realizzazione di importanti lavori di messa a norma;
Sottolineato che sono otto i dipendenti della società gerente
l'impianto rimasti senza lavoro e che l'impianto rappresenta
l'unica struttura per il nuoto nell'Alta Valle;
Preoccupati per il perdurare della chiusura e per la mancanza
di indicazioni sul futuro di tale struttura;
i sottoscritti Consiglieri regionali
Interpellano
la Giunta regionale per conoscere se intenda:
1) verificare come mai i responsabili della piscina di
Pré-Saint-Didier non hanno programmato per tempo le verifiche
strutturali antisismiche e gli interventi necessari a riportare a
norma la struttura, in modo da ridurre al minimo il disagio per i
dipendenti e gli utenti;
2) informare tempestivamente la Commissione consiliare
competente sulle risultanze dei sopralluoghi nella struttura e
sulle prospettive di riapertura dell'impianto, nel rispetto della
sicurezza degli utenti e dei lavoratori;
3) intervenire al fine di dare ai dipendenti della società di
gestione della piscina rimasti senza lavoro tutto il sostegno
necessario a superare questo più o meno lungo periodo di
crisi.
F.to: Carmela Fontana - Rigo - Donzel
Président
- La parole à la Conseillère Carmela
Fontana.
Fontana (PD)
- Grazie, Presidente.
Con questa interpellanza volevamo evidenziare che il 4 dicembre
2009 la piscina regionale di Pré-Saint-Didier è stata chiusa per
lavori di manutenzione che avrebbero dovuto protrarsi in un paio di
settimane. Evidenziato che gli interventi di manutenzione avrebbero
portato alla luce dei problemi strutturali dell'impianto;
sottolineato che sono otto i dipendenti della società gerente
l'impianto rimasti senza lavoro e che l'impianto rappresenta
l'unica struttura per il nuoto nell'Alta Valle; preoccupati per il
perdurare della chiusura e per la mancanza di indicazioni sul
futuro di tale struttura, volevamo sapere dall'Assessore quali sono
le sue iniziative per questo problema. Grazie.
Président
- La parole à l'Assesseur au tourisme, aux
sports, au commerce et aux transports, Marguerettaz.
Marguerettaz (UV)
- Direi che l'interpellanza è quanto
mai opportuna, c'è la necessità di dare tutta una serie di
informazioni, anche se la situazione non è compiutamente
definita.
Rispetto alla risposta, do una risposta in quanto l'Assessorato
è l'Assessorato di riferimento per le piscine, ma l'interpellanza
si riferisce a problemi strutturali che sono stati seguiti
dall'Assessorato del collega Marco Viérin, quindi la risposta è
frutto delle indicazioni che ci provengono dall'Assessorato dei
lavori pubblici. Rispetto a questo tema, dal 1999 al 2005 sono
stati fatti alcuni interventi abbastanza significativi, fra cui il
rifacimento dell'impianto di ventilazione, la realizzazione di
intercapedini, sostituzione di parti vetrate, eccetera. Nel 2007 si
è avviato un incarico dove ci si è avvalsi della professionalità
dell'ingegner Pariset di Saint-Pierre, per approfondire la
conoscenza dello stato di salute della struttura che ormai ha 30
anni.
Gli studi effettuati hanno evidenziato determinate situazioni di
criticità, che potevano essere contenute e monitorate per i
successivi 5 anni; quindi sto parlando di 3 anni fa, non di ieri, e
3 anni fa già c'era un ragionamento, però questi controlli
periodici sono proseguiti e, nell'estate del 2009, è emerso un
avanzamento del degrado più rapido del previsto, che ha indotto ad
approfondire le analisi ed i sondaggi. I risultati di questi ultimi
hanno causato la chiusura cautelativa dell'impianto pubblico, e qua
faccio un inciso: l'ente pubblico, quando ha conoscenza, non può
non intervenire, non c'è discrezionalità. Ricordo a tutti quello
che è apparso sui giornali per la Casa dello studente de L'Aquila,
dove a fronte di alcune perplessità, probabilmente in buona fede,
non sono stati assunti dei provvedimenti e le circostanze hanno poi
determinato conseguenze drammatiche; non è che fosse prevedibile il
terremoto, ma in una situazione del genere c'è stato il dramma, il
disastro, e a quel punto l'amministratore pubblico è stato messo al
pubblico ludibrio, oltre a tutta una serie di provvedimenti;
quindi, a fronte di un dato tecnico evidente, non c'è
discrezionalità. Dopodiché è ovvio che tutti i ragionamenti che
vengono fatti sono fatti per evitare quelle che possono essere le
conseguenze.
Oggi, se lei prende pagina 21 de La Stampa, si legge: "Trento:
ospedale insicuro, trasferiti i pazienti"; lì, il Presidente Dellai
ha svuotato un ospedale. Purtroppo tutta una serie di interventi
edili degli anni 1970 probabilmente non avevano i requisiti che
vengono imposti oggi dalle normative vigenti per fare gli edifici
pubblici, quindi abbiamo un decennio - o anche più - di
edificazione un po' oscura; poi magari abbiamo degli interventi che
sono molto interessanti, fatti bene. Le ulteriori verifiche
effettuate nei giorni scorsi hanno dato dei risultati ancora
ufficiosi, che lasciano una speranza: potrebbero far ipotizzare la
possibilità di un intervento di manutenzione straordinaria,
importante, ma da permettere una profondità temporale di esercizio
ancora di alcuni anni, però sono ufficiosi.
Sicuramente quello che abbiamo fatto e trasmesso alla società è
che comunque quei lavori comporteranno la chiusura della piscina
almeno per 6 mesi. Fatemi dire, se gli approfondimenti tecnici ci
consentono di fare un irrobustimento ed un intervento, nel corso
dei presumibili 6 mesi avremo la possibilità di riprendere
un'attività per un certo numero di anni. Rispetto a questo tema, la
seconda domanda... assolutamente grande disponibilità da parte mia
e del collega Marco Viérin nel venire in commissione a darvi tutte
le informazioni che ci arriveranno dai tecnici.
Per quanto riguarda la terza domanda, non è che dobbiamo fare
nulla di particolare, è già tutto previsto contrattualmente.
Abbiamo un contratto in essere, nel momento in cui c'è una
sospensione temporanea o prolungata superiore ai 30 giorni c'è, dal
punto di vista contrattuale, una previsione precisa che consente
all'Amministrazione regionale di riconoscere al gestore le spese,
ivi comprese quelle del personale, perché è una sospensione non
imputabile alla colpa del gestore; quindi queste spese sono
ovviamente quelle del personale. È chiaro che questo risolve il
problema dei dipendenti, non risolve il problema di tutti gli
utenti, delle associazioni, ce ne rendiamo conto; ma per quel poco
che possiamo dire è che per i dipendenti, quelli che sono
nell'ambito dell'organico previsto dal disciplinare, la Regione
riconoscerà alla società le previsioni contrattuali e, nell'ambito
delle previsioni contrattuali... quindi anche rispetto a questo
abbiamo già il nostro ufficio, gli uffici legali che stanno
analizzando con attenzione il disciplinare, ma un minimo di
sollievo nei confronti di quelli che lavorano esiste, non
ovviamente rispetto a tutta la struttura, che - ci rendiamo conto -
sopporta dei disagi non trascurabili.
Président
- La parole à la Conseillère Carmela
Fontana.
Fontana (PD)
- Volevo ringraziare l'Assessore per le
informazioni. Per quanto ci riguarda è stata la preoccupazione di
queste strutture che mi ha fatto fare questa interpellanza, anche
perché da qualche anno a questa parte sembra che le piscine
siano...
(interruzione dell'Assessore Marguerettaz, fuori
microfono)
...certo, ci sono anche altre strutture, comunque su questo
siamo d'accordo, perché prima viene la prevenzione e cercare di
mettere non a rischio gli utenti che vanno lì. Comunque, se lei è
disponibile, quando c'è qualcosa, ci sentiamo in commissione, anche
per sapere come vanno le cose, noi siamo... grazie, comunque.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK