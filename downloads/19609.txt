Consiglio Regionale della Valle d'Aosta - Oggetto del Consiglio n. 2766 del 25 settembre 2002 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ASSISTENZA SANITARIA E OSPEDALIERA
Precedente
Successivo
Resoconto integrale del dibattito dell'aula
Oggetto del Consiglio n. 2766 del 25 settembre 2002 - Resoconto
OGGETTO N. 2766/XI Pagamenti di ticket per controlli di esami
diagnostici effettuati presso gli ambulatori dell'USL.
(Interpellanza)
Interpellanza Appreso che, per quanto riguarda le visite mediche
specialistiche presso gli ambulatori dell'USL, viene richiesto
all'utente il pagamento del ticket, anche per chi deve solo far
controllare l'esito di un esame, prescritto precedentemente dallo
stesso specialista, durante una visita medica, per cui era già
stato regolarmente pagato il necessario ticket;
Constatato che in tal modo l'utente per ogni visita medica, in
cui viene prescritto un esame necessario per la definizione della
diagnosi, si trova a pagare più ticket:
- uno per la visita medica
- uno per l'esame diagnostico
- uno per presa visione da parte dello specialista dei risultati
dell'esame, da lui prescritti, al fine dell'individuazione della
diagnosi;
Appreso inoltre che tale procedura, alquanto vessatoria nei
confronti dell'utente, parrebbe essere la conseguenza di errate
indicazioni da parte degli uffici amministrativi che, non
contemplando una voce per indicare la semplice presa visione degli
esami, classificano tale attività comunque come "visita" che, in
quanto tale, è soggetta al pagamento di ticket;
la sottoscritta Consigliera regionale
Interpella
l'Assessore competente per sapere:
1) se le risultano vere le informazioni di cui in premessa;
2) se ritenga giusto che la semplice lettura dei risultati di
esami diagnostici possa essere omologata ad una visita, per la
quale occorre versare il relativo ticket;
3) se intende attivarsi perché cessi tale atteggiamento
vessatorio nei confronti dell'utente.
F.to: Squarzino Secondina
Président
La parole à la Conseillère Squarzino
Secondina.
Squarzino (PVA-cU)
Il tema che intendo porre
all'attenzione del Consiglio potrebbe essere definito come un tema
"particolare" perché si sofferma su un aspetto procedurale delle
visite specialistiche presso gli ambulatori dell'USL.
Apparentemente non prende in considerazione temi di fondo della
sanità, che qui sono stati più volte ricordati, ma mi sembra che
questo argomento, pur partendo da fatti singoli che tuttavia si
ripetono e si presentano in modo continuativo nel tempo, mette
l'accetto sul tipo di servizio che l'ente pubblico dà all'utente e
sui costi che l'utente deve affrontare per accedere a questi
servizi. Qual è la situazione che noi sottolineiamo? Quando un
utente o un'utente intende avvalersi della visita medica
specialistica presso gli ambulatori dell'USL è tenuto o è tenuta a
pagare - io dico giustamente se ne ricorrono le condizioni
economiche - il costo del ticket che si aggira sui 22 euro, così
pure, ogni volta che deve tornare dallo stesso medico per una
visita di controllo, è tenuto o è tenuta a pagare nuovamente il
ticket, anche se di una cifra inferiore: 12 euro, quasi 13 euro, e
su questo non ho nulla da eccepire. Il problema nasce quando il
medico, ad esempio nella prima visita, chiede che siano eseguiti
determinati esami che sono necessari per definire la diagnosi.
Orbene, l'utente che torna dal medico per riportare i risultati
dell'esame prescritto, risultati che consentano al medico di
perfezionare la diagnosi, deve pagare nuovamente un ticket. Da
notare che ha già pagato il ticket per sottoporsi all'esame
richiesto dal medico, per cui giungiamo all'assurdo che l'utente,
per ogni visita medica in cui viene prescritto un esame necessario
per definire la diagnosi, si trova a pagare più ticket: uno per la
visita medica, uno per sottoporsi all'esame diagnostico e uno per
presa visione da parte dello specialista dei risultati dell'esame
da lui prescritti al fine di identificare la diagnosi.
Di fronte a questa, che noi riteniamo un'assurdità, di fronte a
richieste precise che sono state fatte all'USL sulle motivazioni
che stanno alla base di questa scelta, cioè di far pagare il ticket
anche solo per andare a portare i risultati di un esame, pare che
la risposta fornita sia stata la seguente, nel programma
informatico usato dagli uffici amministrativi non è contemplata una
voce che indichi la semplice presa visione degli esami, essendoci
soltanto la prima visita oppure la "visita successiva".
Per cui ogni richiesta di incontro successivo con il medico dopo
una visita, anche se si tratta solo di portare l'esito degli esami,
viene classificata come visita successiva, pertanto soggetta a
ticket; da qui l'assurdo che quanto più il medico è serio, quanto
più chiede accertamenti diagnostici, tanto più l'utente deve pagare
per la semplice lettura degli esami.
A noi questa procedura sembra vessatoria, così come abbiamo
detto nel testo della nostra interpellanza, per cui vorremmo sapere
innanzitutto se sono vere le informazioni di cui in premessa, se
ritenga giusto che la semplice lettura dei risultati di esami
diagnostici possa essere omologata ad una visita, e quindi
sottoposta a pagamento del ticket, e cosa intenda fare rispetto a
questa situazione.
Président
La parole à l'Assesseur à la santé, au
bien-être et aux politiques sociales, Vicquéry.
Vicquéry (UV)
Le premesse dell'interpellanza sono
inesatte in parte e fuorvianti dall'altra e spiegherò perché. Allo
stato attuale, nel momento in cui per l'utente si renda necessario
controllare l'esito di esami prescritti dallo specialista
ambulatoriale nell'ambito di precedente visita medica, possono
verificarsi due situazioni: prima situazione, il paziente si
presenta direttamente in ambulatorio in orario concordato con lo
specialista e quindi senza prenotazione tramite il CUP; seconda
situazione, prenota presso il CUP o su agenda cartacea di reparto
una visita successiva.
Per la prestazione è previsto un ticket di euro 12,91
corrispondente alla voce "visita successiva"; si deve altresì
precisare che la visita successiva prevede una tariffazione
ridotta: 12,91 euro, rispetto alla prima visita che è di euro
20,66, e che quindi il nomenclatore tariffario ha già considerato
la visita successiva all'interno di un processo assistenziale
unitario con valori differenziati.
Il nomenclatore tariffario è stabilito da un decreto
ministeriale del 22 luglio 1996, pubblicato sulla Gazzetta
ufficiale, che è legge dello Stato, non derogabile per quanto
riguarda i ticket di prestazioni ambulatoriali da parte delle
amministrazioni regionali; alla voce specifica prevede:
"anamnesi e valutazioni, definite brevi, ticket 25.000 lire
uguale 12,91 euro; storia e valutazione abbreviata, visita
successiva alla prima…"
, eccetera,
poi troviamo
"… consulenza
ginecologica…"
e quant'altro.
Sotto un codice specifico c'è esattamente questa voce di
"anamnesi e valutazioni definite brevi e/o storia e valutazione
abbreviata, visita successiva alla
prima…"
, per cui gli uffici non
fanno altro che applicare quello che è previsto da un decreto
ministeriale.
Rispetto al secondo punto, in realtà pare inappropriato, in caso
di verifica di esami diagnostici, parlare di semplice lettura
poiché l'analisi dei referti prelude ad una diagnosi che è un atto
medico specialistico che comporta impegno e assunzione di
responsabilità verso l'utente e quindi impiego di risorse
dedicate.
Nell'ambito degli atti medici non esiste da nessuna parte la
voce "semplice lettura di esami" e questo poi si può rivedere in
altri contesti, anche riferiti al pagamento delle prestazioni per
la specialistica ambulatoriale interna ed esterna, anche tutti gli
atti medici nelle convenzioni vengono considerati così perché la
seconda visita e quelle successive possono comportare un'ulteriore
anamnesi, ulteriori accertamenti diagnostici, ulteriori
approfondimenti. In alcuni casi prendiamo atto che così non è,
perché dall'esame delle prestazioni diagnostiche specialistiche si
constata che la diagnosi iniziale era corretta e la terapia
iniziale deve essere proseguita, mentre in tanti altri casi si
tratta addirittura di una visita più complessa della prima,
purtroppo. Rispetto al terzo punto, la risposta è nelle premesse:
se per atteggiamento vessatorio si intende l'applicazione puntuale
di una disposizione di legge, evidentemente non siamo sulla stessa
linea. Non si tratta di una disposizione vessatoria, si tratta di
far capire al cittadino che il medico ha una professionalità di un
certo livello e che, se è pur vero che a volte le prestazioni si
risolvono in pochi minuti, in quei pochi minuti il medico deve
assumersi le sue responsabilità dovute per deontologia
professionale.
Président
La parole à la Conseillère Squarzino
Secondina.
Squarzino (PVA-cU)
Non sono soddisfatta della sua
risposta, Assessore, perché lei ha dato essenzialmente una risposta
burocratica, come quella che hanno dato gli uffici amministrativi,
come se fosse semplicemente un problema di programma informatico o
di codici informatici. Credo che la domanda di fondo da porsi sia
la seguente: le sembra giusto questo atteggiamento? A questo
quesito, quindi da un punto di vista politico, avrei voluto avere
da lei una risposta. Lei non può dirmi che la professionalità del
medico, dello specialista viene in qualche modo premiata a fronte
del pagamento del ticket, io credo che la professionalità di un
medico sia legata al ruolo che svolge all'interno di una struttura,
al tipo di condizioni di lavoro che vengono riconosciute, ma non
penso che la professionalità di un medico sia riconosciuta dalla
quantità di ticket che l'utente
paga…
(interruzione dell'Assessore Vicquéry, fuori
microfono)
… era implicito nella sua risposta.
Credo che il problema esista perché capisco che in alcuni casi può
trattarsi di una visita successiva, ma in altri non lo è: si tratta
solo della consegna di analisi, punto e basta, e per questa
semplice consegna di esami l'utente è costretto a pagare un ticket.
Non credo che si debba andare nell'ottica di favorire l'attività
privata dei medici o nell'ottica di disincentivare l'attività dei
medici nel servizio pubblico; ritengo che invece si debba venire
incontro alle reali esigenze e non reputo neanche che questi ticket
per la semplice lettura di dati possano servire a sanare il deficit
della sanità pubblica. A mio avviso questo atteggiamento mi sembra
più un atteggiamento, non dico truffaldino, ma sicuramente un
atteggiamento vessatorio nei confronti dell'utente e mi chiedo se
non sia possibile introdurre questa distinzione. Ripeto: è un
problema che va affrontato con i medici anche da un punto di vista
politico e non solo dal punto di vista informatico perché molti
utenti hanno sottolineato proprio questa assurdità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK