Consiglio Regionale della Valle d'Aosta - Oggetto del Consiglio n. 435 del 14 luglio 1982 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 435 del 14 luglio 1982 - Resoconto
OGGETTO N. 435/VII - DISEGNO DI LEGGE CONCERNENTE: "ULTERIORI
MODIFICAZIONI DELLA LEGGE REGIONALE 11 MARZO 1968, N. 9 CONCERNENTE
L'APPROVAZIONE DEL PIANO REGOLATORE DELLA CONCA DI PILA IN COMUNE
DI GRESSAN".
PRESIDENTE:
Si tratta del disegno di legge n. 410
presentato dalla Giunta regionale in data 5 luglio 1982. Relatore è
l'Assessore al Turismo, Urbanistica e Beni Culturali il quale ha la
parola.
POLLICINI - (D.P.):
Questa proposta dovrebbe
rappresentare la definitiva conclusione della vicenda Pila iniziata
ormai 14 anni or sono, nel 1968. Va detto che questa proposta ha lo
scopo di concludere gli interventi nella zona di Pila. Voi sapete
oggi che la stazione manca: ha realizzato edifici alberghieri, un
volume residenziale, ma di fatto mancano i servizi collettivi e le
possibilità di attività sportive nella zona.
In effetti vi è l'esigenza di potere porre la parola fine a una
stazione che sembrava essere lasciata a metà. Questa proposta si
pone l'obiettivo di concludere nel modo meno peggiore possibile
quella iniziative che, come dicevo prima, ha avuto alterne vicende
sin dal 1968.
Quindi, noi potevamo proporre la modifica degli indici. Noi
intendiamo, invece, proporre anzitutto la restituzione del
territorio alla precedente sua funzione, cioè viene soppressa
quella che nella legge precedente veniva definita la zona di
ulteriore attuazione del Piano regolatore di Pila.
Quella zona è soppressa e, quindi, non è più sottoposta ad
ulteriore attuazione di edificazione della zona.
L'obiettivo principale di questo intervento è quello di
aumentare, per la destinazione a edifici alberghieri e a edifici
collettivi, il volume complessivo già assegnato al Piano regolatore
di Pila: quindi, si tratta di spostamento del volume e non di
aumento del volume.
La situazione al momento è la seguente: rispetto al Piano di
Pila era previsto un volume residenziale di 190.000 metri cubi, un
volume alberghiero di 99.000 metri cubi e un volume di 39.000 metri
cubi di collettivo, bar, negozi, attività commerciali, ecc. In
totale erano 328.000 metri cubi assegnati al Piano regolatore della
conca di Pila.
Sono stati costruiti fino ad ora 114.400 metri cubi dei 328.00
previsti, e più precisamente: residenziale 67.900 metri cubi,
alberghieri 40.600 metri cubi, collettivi 5.000 metri cubi. Sono in
via di costruzione, cioè sono state rilasciate le concessioni
edilizie per 88.300 metri cubi di cui residenziali 50.700 metri
cubi, alberghieri 17.600 metri cubi e collettivi 3.000 metri cubi.
Rimane da assegnare ancora un volume pari a 125.300 metri cubi.
La legge si propone in questo momento di operare un
trasferimento da zona a zona, da volumi residenziali a volumi
alberghieri, o a volumi destinati a servizi collettivi, fermo
restando il volume complessivo assegnato dal Piano regolatore di
Pila.
Inoltre, per favorire le costruzioni di impianti sportivi, la
sede della scuola di sci e di impianti coperti vengono derubricati
da servizi collettivi e vengono inclusi fra gli edifici di
carattere pubblico. In effetti, il concetto è quello di completare
la stazione di Pila, mettendo praticamente in costruzione la parte
che più ci interessa, cioè la parte alberghiera, la parte
collettiva e quella sportiva, per concludere finalmente questa
vicenda che ormai si trascina da troppo tempo.
Questa è la definitiva soluzione per concludere una vicenda
complicata, proprio perché ormai era una stazione a metà strada che
aveva in sè tutte le caratteristiche negative, ma non assumeva
neanche una media tra le caratteristiche negative che oggi sono
tutte presenti, e quelle positive che possono essere rappresentate
da una rivitalizzazione della zona, dalla possibilità di dare
lavoro alla zona, dall'aumento dei posti-letto alberghieri,
dall'aumento dei posti-letto commerciali, dall'aumento delle
strutture sportive (pattinaggio coperto, scuola di sci, ecc.).
Questo è lo scopo che vogliamo raggiungere attraverso questa
proposta.
PRESIDENTE
: E' aperta la discussione.
La parola al Consigliere Tonino.
TONINO - (P.C.I.):
Noi abbiamo già espresso in
Commissione il nostro parere contrario a questo disegno di legge.
La nostra opposizione deriva da alcune considerazioni di carattere
generale sull'esperienza o sulla vicenda di Pila, e su come ha
agito la Regione anche recentemente oltre che da alcune questioni
di carattere più particolare che riguardano l'articolato che oggi
ci viene proposto e che affronterò dopo.
Sul piano più generale si è discusso parecchio in questa aula
della vicenda di Pila. Noi siamo stati i primi a denunciare questa
vicenda come uno degli aspetti più negativi dell'intervento
pubblico. La stazione di Pila è diventata in tutto il paese un
esempio di asservimento della pubblica amministrazione ad interessi
speculativi di privati, è diventata l'esempio di un modello di
stazione turistica da evitare, di un complesso ricettivo che è
stato più volte indicato come il peggiore esempio di inserimento
nel paesaggio.
Oltre a questi discorsi si parlò del cattivo inserimento nella
realtà sociale ed economia di quel Comune e di una estraneità
dell'operazione rispetto all'economia di quel Comune. E' poi uno
dei pochissimi esempi, quello di Pila, di un intervento regionale
che scavalca le potestà dei Comuni; lo stillicidio di leggi e
leggine che ha regolato la crescita di questa stazione è l'esempio
negativo di un adattarsi della politica regionale alle esigenze di
quella società.
Se si dovesse ripercorrere la storia di quella società, si
verificherebbe che ad un ridimensionamento dei programmi si è
arrivati più per delle questioni legate alla logica del mercato che
alla volontà espressa in questa Regione. In realtà quel tipo di
stazione così concepito mal rispondeva alle richieste di
mercato.
Noi abbiamo sostenuto nel passato che di fronte a questo stato
di cose la Regione aveva gli strumenti per sospendere qualsiasi
intervento pubblico in quella operazione, per uscire dalla società
Alpila, per denunciare il mancato rispetto della convenzione
regionale. La maggioranza ha scelto un'al tra strada, che è stata
quella di una mediazione, cioè quella di spostare alcune
volumetrie, prima previste nelle zone di Jardin Alpin e di Plan
Perdu, nella zona che oggi si vuole completare, anche se
l'indicazione di una riduzione di presenza all'interno della
società è stata sostanzialmente seguita, tant'è che la
partecipazione azionaria della Regione è diventata
insignificante.
Il giudizio, perciò, su come si è agito su quel contesto è per
noi sempre un giudizio negativo. Lo abbiamo ribadito anche
recentemente, quando si sono ridistribuite le volumetrie, e lo
ribadiamo oggi rispetto a questo provvedimento, che è per una
parte, direi, scontato, nel senso che, laddove si dice che si
sopprime l'ulteriore zona di attuazione, seppure è un fatto
importante, è un fatto che io definisco scontato, nel senso che
questa volontà credo sia stata ampiamente espressa in questa aula,
o fuori di questa aula, ormai da anni. Contro questa nuova
espansione c'è stato ed esiste nella Regione un larghissimo
movimento di opinione pubblica, per cui credo che questa parte del
disegno di legge prenda semplicemente atto che la legge regionale
che aveva reso possibile l'operazione dovesse essere
modificata.
Per quanto concerne la possibilità di ridurre i volumi destinati
alla edificazione residenziale a favore della destinazione
alberghiera, è anche questa, secondo la nostra opinione, una
modifica che è legata all'andamento del mercato; cioè la crisi del
settore immobiliare ha messo prima di tutto in crisi quel tipo di
seconda casa che è diventata anche un investimento di dubbia
validità, benché mantenga evidentemente un suo mercato, mentre il
rapporto ed il legame con grossi gruppi alberghieri, di carattere
nazionale ed internazionale, oggi fa diventare interessante
l'investimento alberghiero.
Con questo non voglio assolutamente dire che è una scelta
sbagliata. Noi abbiamo, come Regione, tutto l'interesse a fare sì
che i volumi destinati all'alberghiero siano superiori rispetto a
quelli destinati al mercato della seconda casa: in questo caso il
rapporto è insoddisfacente; credo che le decisioni dell'Alpila
siano decisioni legate al mercato: ancora una volta la Regione
arriva dopo, si adegua e aggiusta la legislazione relativa a quella
parte della Regione in modo di assecondare queste esigenze del
mercato; lo stesso ragionamento si deve fare per quella
derubricazione da edifici collettivi e edifici di carattere
pubblico di parti che prima erano comprese nelle attrezzature
collettive, cioè erano comprese nei 39.000 metri cubi di collettivi
che dovevano essere realizzati dalla società Alpila.
Questa è un'ulteriore concessione volumetrica e perciò è
un'ulteriore concessione economica a favore di quella società,
considerando di carattere pubblico impianti che, invece, dovevano
essere realizzati e dovevano essere funzionali a quel tipo di
insediamento. Per cui non è vero che non si modifica il volume
complessivo: il volume complessivo viene in questo modo
implicitamente aumentato, rispetto alle tabelle decise nel passato
e viene aumentato favorendo la realizzazione di strutture che,
seppure sono interessanti da un punto di vista turistico, sono
anche stranamente interessanti e funzionali al mercato della
seconda casa, al mercato immobiliare del complesso.
Questo è un ulteriore elemento negativo che non ci convince, nè
ci ha convinto la giustificazione che è stata portata in
Commissione per cui o si sceglie questa strada, oppure queste
attrezzature non si fanno. Se le norme urbanistiche, se la
convenzione prevedevano la realizzazione di queste infrastrutture,
almeno è normalmente ovvio che dovevano essere realizzate dagli
operatori.
Un'ultima considerazione che ci lega a questa osservazione:
nella nostra Regione si sono usati due pesi e due misure per
l'intervento dell'imprenditore che realizza investimenti di questo
tipo in altre zone della Valle rispetto all'Alpila. Nessun
imprenditore si è mai sognato di avere a disposizione una
maggioranza regionale che modifica leggi, che fa leggi speciali ad
hoc rispetto alle loro esigenze. Gli altri operatori si sono sempre
dovuti adattare a normative urbanistiche, più o meno ingarbugliate
e difficili, ad arrangiarsi in quel modo.
Anche questo è un segno di un atteggiamento accondiscendente di
questa maggioranza nei confronti di una operazione che è
unanimemente ritenuta sbagliata.
PRESIDENTE
: Altri che intendono prendere la parola?
La parola al Consigliere Carlassare.
CARLASSARE - (Dem. Prol. - Nuova Sin.):
Quando si sente
parlare di Pila secondo me si ottiene l'effetto di esemplificare in
una sola parola su come non si debba operare per sviluppare, dal
punto di vista turistico, una zona di montagna. Prima di Pila la
realtà che veniva giudicata sintomatica di questo modo distorto di
sviluppare certe zone di montagna era Cervinia.
Secondo me, in una sola operazione si è riusciti a Pila a
superare, in questa graduatoria di negatività, Cervinia, costruendo
una stazione che può essere considerata un obbrobrio, non solo
nella sua componente centrale, ma per tutti quegli effetti indotti
che ha ottenuto sul territorio, per cui noi abbiamo avuto il
degrado del territorio. Inoltre, non abbiamo avuto uno sviluppo di
quell'industria turistica di cui tanto stiamo parlando perché mi
pare che la società Alpila navighi in condizioni molto precarie, o
per lo meno non così floride come ci si potrebbe aspettare, e
abbiamo ottenuto un solo ed unico scopo, tanto nel complesso
centrale di Pila, tanto nei complessi ugualmente brutti, se non più
brutti, dell'indotto: un'enorme e colossale speculazione sul
territorio. Io mi ricordo che, sulla carta, quando è iniziata la
costruzione di questa stazione invernale, era previsto un mercato e
sono avvenuti tre o quattro passaggi di proprietà sulla carta,
triplicando il valore dell'immobile prima che questo fosse
costruito.
Per quanto riguarda gli effetti indotti probabilmente pensati
nello stesso momento in cui si è presentata l'ipotesi Pila, voglio
ricordare che gli effetti collaterali ed indotti hanno portato un
allora seguito predecessore dell'Assessore Pollicini direttamente
alla Torre dei Balivi.
Voglio sottolineare un altro aspetto. Non a Pila, gli effetti
indotti alla costruzione di Pila, non c'entrava Pila, però secondo
me gli effetti indotti della costruzione di Pila sono ancora più
gravi della costruzione di Pila stessa e non si possono sganciare
dalla costruzione di Pila. Secondo me gli effetti sono stati
pensati contemporaneamente. Se per Pila abbiamo fissato determinate
regole, per gli effetti e per gli investimenti indotti da questa
costruzione, queste regole abbiamo visto che si sono smarrite per
strada. Poi abbiamo avuto come effetto, per quanto riguarda
l'interesse reale della popolazione di Gressan, che alcuni
proprietari si sono trovati con dei miliardi in tasca, però, per il
complesso degli abitanti di Gressan, il miglioramento della loro
condizione reale economica è stato abbastanza insignificante.
Qualcuno, però, si è trovato qualche miliardo in tasca.
Poi c'è un altro aspetto, ed è quello che riguarda la
conservazione di un equilibrio ecologico del territorio; questa
stazione, sotto questo aspetto, non va vista d'inverno, ma va vista
d'estate: è stato fatto un vero e proprio disastro, è stato
sconvolto tutto il territorio. Noi abbiamo questa enorme struttura
che, per gran parte dei mesi dell'anno, è totalmente disabitata.
L'ultima volta che vi sono salito d'estate è stato l'anno scorso e,
a parte qualche aostano che era a prendere il sole nei prati, ho
visto che tutto il resto del complesso era deserto.
Questo comporta sul piano sociale anche un enorme spreco di
risorse e di lavoro per creare un complesso che viene utilizzato,
dal punto di vista turistico, qualche mese l'anno e viene
utilizzato, invece, per tutte quelle operazioni di carattere
immobiliare che hanno raggiunto quegli aspetti speculativi di cui
parlavo prima e che adesso magari sono un po' in declino, perché le
vicende congiunturali fanno sì che questo tipo di operazioni, in
questo momento, nel 1982, non rendano molto, però nel 1981 hanno
reso moltissimo. Con una serie di interventi, probabilmente,
renderanno altrettanto se non di più, nel 1983/1984.
Io ritengo che la cosa migliore che si possa fare è quella di
cercare di ridurre al minimo questa stazione, perché qualsiasi suo
ulteriore sviluppo probabilmente non potrà che peggiorare l'attuale
dato di fatto. Io ritengo che questo debba essere considerato un
esempio di come non si debba operare sul territorio da parte
dell'Amministrazione regionale e ritengo che non solo queste
operazioni non debbano essere favorite attraverso leggi di questo
tipo, votate all'interno di quest'aula, ma che all'interno di
quest'aula si debbano votare leggi che impediscano operazioni di
quel genere.
Ritengo, pertanto, che questa correzione del piano non sia
nient'altro che il completamento non di un'operazione di rilancio
di un'attività turistica, ma di un'operazione di speculazione
immobiliare - questa è la realtà delle cose - e, pertanto, io colgo
tutti gli aspetti negativi di questa situazione che non sono
contenuti tanto in questo disegno di legge, ma in tutta
l'operazione Pila, con annessi e connessi. Dichiaro, pertanto, la
mia opposizione a questo disegno di legge.
PRESIDENTE
: Altri chiedono la parola?
La parola al Consigliere Voyat.
VOYAT - (U.V.):
Noi siamo favorevoli a questo intervento
in quanto, a nostro avviso, viene a migliorare quel complesso, da
noi non molto apprezzato, costruito più di 10 anni fa. Riteniamo
che questo intervento, cioè la riduzione della struttura di seconda
abitazione, cioè privata, a favore di quella che è una struttura
alberghiera, vada a sostegno del discorso che facevamo ieri sugli
interventi e sui mutui a favore degli alberghi, per aumentare la
recettività in Valle d'Aosta e diminuire le seconde case.
Evidentemente del senno di poi ne sono pieni i fossi, si dice,
però ritengo che si possa sì gridare contro l'approvazione delle
leggi fatte tra il 1968 ed il 1972 a favore del complesso Pila
(fatta nel modo in cui è stata approvata allora) ma ritengo che,
quando si fanno dei provvedimenti che prima riducono e spostano la
volumetria e poi ribaltano la volumetria dal settore privato a
favore delle strutture alberghiere, ebbene mi aspettavo almeno che
anche l'opposizione avesse votato a favore.
Soprattutto direi a que11e forze che oggi sono all'opposizione,
ma che una volta erano in maggioranza e sono state quelle che,
insieme ad altre, sono state gli artefici di questo complesso,
direi che forse dovevano pensarci allora ad operare meglio e a non
criticare adesso, quando si cerca soltanto di correggere il male
già fatto.
PRESIDENTE
: La parola al Consigliere Mafrica.
MAFRICA - (P.C.I.):
Siccome mi sembra che anche il
Consigliere Voyat sia ritornato su una affermazione che in un
precedente occasione aveva fatto il Consigliere Faval, per la
verità dei fatti sono andato stamattina all'archivio ed ho
verificato che non risulta vero che solo l'Union Valdôtaine si sia
opposta al Piano regolatore di Pila dell'68. Caro Faval, ho qui il
verbale: voti favorevoli 18, voti contrari 14. Siccome si discuteva
in quel momento sul fatto che le maggioranze erano molto risicate,
evidentemente non erano soltanto i 4 unionisti ad essere contrari,
ma anche il Gruppo Comunista, contrario fin dall'inizio a questo
tipo di discorso.
C'è stata una fase transitoria nel momento della convenzione, un
nostro adeguamento a una politica di maggioranza che, peraltro,
abbiamo autocriticato a sufficienza, ma il complesso del nostro
giudizio dall'inizio fino alle fasi successive, è sempre stato
molto critico nei confronti di questa operazione. Questo per la
verità dei fatti.
PRESIDENTE:
Altri che chiedono a parola?
La parola all'Assessore al Turismo, Urbanistica e Beni Culturali
Pollicini.
POLLICINI - (D.P.):
Anzitutto io mi pongo una domanda,
anzi la pongo al Consiglio: era meglio lasciare così a mezza strada
tutta l'operazione o cercare di completarla nella maniera migliore?
Io dico che a cosa peggiore da fare era lasciarla così, perché vi
era tutta la possibilità di concedere le concessioni edilizie per i
restanti 125.000 metri cubi per i residenziali, così come era
previsto. Quindi questa proposta è migliorativa perché a cosa
peggiore era non fare niente, lasciare una cosa monca, così come lo
è oggi.
Io sono convinto che la parte più brutta è stata fatta. Quello
che si farà non lo si potrà che definire migliorativo rispetto alla
bruttura one oggi c'è, non c'è dubbio.
Non possiamo dimenticare che non penso che il Consiglio voglia
lasciare costruire il numero di condomini previsti dalle attuali
norme legislative: penso che, invece, migliorare la situazione sia
una cosa positiva. D'altra parte non va dimenticato che non è vero
che oggi sia scontato, Consigliere Tonino, l'aumento dell'edilizia
alberghiera. Non è affatto vero. Stiamo lottando proprio perché
l'edilizia alberghiera è in profonda crisi, in quanto il mercato
edilizio, nonostante si sia raffreddato leggermente in questi
ultimi tempi, è ancora notevolmente premiante rispetto all'attività
alberghiera.
Quindi possiamo dire, e mi pare che su questo concordiamo tutti,
che soltanto attraverso l'edilizia alberghiera è possibile fare un
turismo che dia un reddito alla collettività, cosa che
evidentemente con le case morte, quelle che sono aperte 20/30
giorni all'anno, non è possibile avere. Quindi, non è affatto
scontato l'aumento degli alberghi, così come non ritengo scontato
che l'obbrobrio che è stato fatto debba rimanere.
Io dico che le modifiche che stiamo per proporre migliorano la
situazione e, se è vero che oggi d'estate Pila è una stazione
vuota, non abitata, io mi auguro che con quel centro commerciale,
con quelle attività sportive al coperto sia possibile dare una
certa vitalità anche nel periodo estivo a questa stazione.
Quello che mi preme sottolineare è questo: il completamento
della stazione è molto importante, lo abbiamo visto noi quanto è
stata carente la recettività di Pila proprio al momento in cui
abbiamo fatto la Coppa del Mondo lo scorso anno. In quel momento ci
siamo resi conto che non vi era recettività al di fuori di quella -
ed abbiamo dovuto dire grazie alla Valtour - perché non era
possibile avere posti per ricevere 350 persone, se non a prezzi
diversi ed in un ambiente particolare.
Ed allora, proprio per correggere queste carenze, oggi occorre
potenziare le strutture alberghiere nel settore, proprio perché
l'alea era quella di scendere ad Aosta per fare dormire i 300
atleti. Ma, allora, come si poteva fare una gara di Coppa del Mondo
per lanciare una località se poi si doveva dire che non abbiamo
posto per dormire, che non vi è recettività logistica?
Quindi, mi pare estremamente importante completare la stazione e
poi va detto che la stazione di Pila, come stazione invernale,
ritengo sia una delle migliori del nostro paese. Ha dei grosse
difetti: la mancanza di un centro sportivo, la mancanza di un
centro commerciale, la mancanza di una struttura alberghiera
variegata, diversa. Qui noi intendiamo portare avanti il discorso,
proprio perché ci rendiamo perfettamente conto che dobbiamo
concluderlo, limitandolo notevolmente.
Non è vero che è naturale non costruire nella zona che la legge
prevede di successiva espansione, perché, stante la legge, era
prevedibile la costruzione nella più ampia zona di espansione.
Avere detto "basta, chiudiamo l'operazione Pila", mi pare un
fatto molto importante. Direi addirittura che questo territorio
potrebbe essere restituito con questa legge alla comunità di
Gressan, concludendo un intervento legislativo che la sottraeva
alla comunità locale e la dava alla Regione.
Questo intervento legislativo, con cui noi sopprimiamo la zona
di ulteriore espansione, può essere l'occasione ed il motivo per la
restituzione del territorio di Pila alla comunità di Gressan. Io
considero questo fatto nettamente positivo e sono convinto che
Pila, una conca sciistica senza vento, accessibilissima perché
vicina al capoluogo, possa essere notevolmente migliorativa e
definitivamente lanciata.
Anche una serie di impianti non può essere migliorata ed
ampliata se mancano certe strutture di base, qual è quella
ricettiva. Io credo che con questa operazione sarà possibile fare
sì che questa stazione raggiunga una grossa dimensione ed un grosso
sviluppo. Questa è veramente un'occasione perché la comunità di
Gressan venga coinvolta e venga quindi a essere la protagonista
dello sviluppo della località, cosa che non è avvenuta nella prima
fase di attuazione con quel maxi-albergo e le altre strutture.
Voglio solo dire al Presidente del Consiglio che c'è un errore
tecnico: all'art. 2 - 4° comma - anziché leggere "secondo comma",
va letto "terzo comma".
PRESIDENTE
: Passiamo all'esame dell'articolato.
Do lettura dell'art. 1.
Art. 1
(Modificazioni degli allegati A e B)
All'allegato A della legge regionale 11 marzo 1968, n. 9,
sono apportate le modificazioni seguenti: sono soppresse tutte le
indicazioni grafiche concernenti il "settore di ulteriore
attuazione" e le relative "aree di espansione da studiarsi in
dettaglio", le parole: "Delimitazione zona settori di prima e
ulteriore attuazione ed aree di espansione" sono sostituite con le
parole: "Delimitazione della zona di particolare importanza
turistica e dell'ambito destinato agli insediamenti"; le parole:
"Settore di prima attuazione" sono sostituite con le parole:
"ambito destinato agli insediamenti"; le parole: "aree di
espansione da studiarsi in dettaglio" sono soppresse.
Nell'allegato B alla legge regionale 11 marzo 1968,
n.
9, come modificato dall'art. 1 della legge regionale 4 aprile
1978,
n.
6, sono soppresse tutte le indicazioni concernenti
le "aree di espansione da studiarsi in dettaglio".
PRESIDENTE
: Metto in approvazione l'articolo l.
ESITO DELLA VOTAZIONE
Presenti: 20
Votanti: 19
Astenuti: 1 (Minuzzo)
Favorevoli: 12
Contrari: 7
Il Consiglio approva
PRESIDENTE
: Do lettura dell'art. 2 con la variazione
suggerita dall'Assessore Pollicini.
Art. 2
(Modificazioni dell'allegato D)
Il 1° comma del punto 1) dell'allegato D alla legge regionale 11
marzo 1968, n. 9, è sostituito col seguente: "Nella zona di
particolare importanza turistica della Conca di Pila è individuato
e delimitato l'ambito destinato agli insediamenti".
Nel secondo comma del punto 1) dell'allegato D alla legge
regionale 11 marzo 1968, n. 9, come modificato dal 1° comma
dell'art. 2 della legge regionale 4 aprile 1978, n. 6, le parole:
"Il settore di prima attuazione" sono sostituite con le parole:
"l'ambito destinato agli insediamenti".
L'ultimo comma del punto 1° dell'allegato D alla legge regionale
11 marzo 1968, n. 9, è sostituito col seguente: "La rimanente parte
è destinata all'attività sciistica e alle relative attrezzature, e
all'attività silvo-pastorale".
Nel 3° comma del punto 2) dell'allegato D alla legge regionale
11 marzo 1968, n. 9, le parole: "scuola di sci", "impianti sportivi
coperti", "scuole e istituti privati", sono soppresse.
Nel 5° comma del punto 2) dell'allegato D alla legge regionale
11 marzo 1968, n. 9, tra le parole: "ambulatorio" e "ecc.", sono
inserite le parole: "impianti sportivi coperti".
Il punto 4) dell'allegato D alla legge regionale 11 marzo 1968,
n. 9, è sostituito col seguente:
"In sede di approvazione dei progetti di utilizzazione di cui al
punto successivo, e loro varianti, la Giunta può prescindere dagli
indici di costruibilità relativi alle singole destinazioni d'uso,
di cui alla tabella del punto 2° delle presenti norme, al fine di
consentire, nelle zone 1 e 2, una diversa ripartizione nonché del
volume con destinazione alberghiera e a collettivi, purché non sia
superato il volume complessivamente previsto nelle zone 1 e 2, ai
sensi della tabella anzidetta".
PRESIDENTE
: Metto in approvazione l'articolo 2.
ESITO DELLA VOTAZIONE
Presenti: 20
Votanti: 19
Astenuti: 1 (Minuzzo)
Favorevoli: 12
Contrari: 7
Il Consiglio approva
PRESIDENTE
: Do lettura dell'art. 3.
Art. 3
La presente legge è dichiarata urgente ai sensi del 3° comma
dell'art. 31 dello Statuto Speciale ed entrerà in vigore il giorno
successivo a quello della sua pubblicazione sul Bollettino
Ufficiale della Regione.
E' fatto obbligo a chiunque spetti di osservarla e di farla
osservare come legge della Regione Valle d'Aosta.
PRESIDENTE
: Metto in approvazione l'articolo 3 che
concerne l'urgenza; come voi sapete è necessaria la maggioranza
speciale di 18 voti.
ESITO DELLA VOTAZIONE
Presenti: 27
Votanti: 26
Astenuti: 1(Minuzzo)
Maggioranza: 18
Favorevoli: 9
Contrari: 7
Il Consiglio approva
PRESIDENTE
: La parola al Consigliere Tonino per
dichiarazione di voto.
TONINO - (P.C.I.):
Voglio fare una brevissima
dichiarazione di voto per rispondere ad una cosa che non credo sia
giusto lasciare nel vago, ed è il quesito che ha posto l'Assessore
al Turismo quando dice che qui ci troviamo di fronte a due
alternative: o lasciamo le cose così, oppure le completiamo.
Quello che ci permettiamo di obiettare è che questo
completamento significa il raddoppio della volumetria esistente e
che si completa costruendo, se mi ricordo i dati che ha citato
l'Assessore Pollicini, 120.000 o 125.000 metri cubi. Ecco, è su
come si completa che noi siamo contrari. Le osservazioni che
avevamo fatto quando si discusse, in quest'aula, di quelle famose
nuove tabelle che ridistribuivano il volume.
La nostra posizione rimane quella; è su come si intende
completare la stazione che si deve discutere. In questo caso, più
che di completamento di una operazione che rende più funzionale il
complesso, si tratta della realizzazione in quella zona dell'unica
operazione immobiliare possibile. Operazioni più grosse,
probabilmente avrebbero comunque comportato dei grandi problemi di
mercato e in questo caso credo che ci sia l'ulteriore dimostrazione
di una certa accondiscendenza della pubblica amministrazione nei
confronti di quelle società.
PRESIDENTE
: Non ci sono altri Consiglieri che chiedono la
parola? Il Consiglio è chiamato a pronunciarsi per votazione
segreta sul complesso della legge.
ESITO DELLA VOTAZIONE
Presenti: 27
Votanti: 26
Astenuti: 1 (Minuzzo)
Favorevoli: 17
Contrari: 9
Il Consiglio approva
PRESIDENTE
: Colleghi Consiglieri, sospendiamo qui i
lavori e riprendiamo con l'oggetto n. 24 di cui è relatore
l'Assessore Chabod, alle ore 16.00 precise.
Vi ricordo che ci sono ancora parecchi oggetti: se vogliamo
finire stasera dobbiamo cominciare alle 16.00 precise.
La seduta è tolta.
La seduta termina alle ore 12,45.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK