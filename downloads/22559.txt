Consiglio Regionale della Valle d'Aosta - Oggetto del Consiglio n. 2082 del 26 luglio 2006 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
BILANCIO E CONTABILITA' REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2082 del 26 luglio 2006 - Resoconto
OGGETTO N. 2082/XII - Discussione congiunta del rendiconto
2005 e dell'assestamento del bilancio 2006.
Presidente
- La parola al relatore, Consigliere Fey.
Fey (UV)
- Il rendiconto generale della Regione per
l'anno 2005, che si propone di approvare con il disegno di legge n.
116, chiude con un avanzo di amministrazione di 223 milioni di
euro, mentre l'avanzo di gestione della sola competenza è di oltre
73 milioni.
L'esame della gestione del bilancio 2005, escluse le contabilità
speciali, rileva che le previsioni definitive delle entrate si
discostano di poco rispetto a quelle iniziali: 1.459 milioni di
euro previsti rispetto ai 1.462 milioni di euro iscritti
definitivamente, dei quali risulta accertato oltre il 90% e
riscosso oltre il 64%. Sul versante della spesa, sempre escluse le
contabilità speciali, si rileva che le previsioni definitive di
euro 1.689 milioni sono notevolmente più alte rispetto alle
previsioni iniziali di 1.459 milioni euro, perché tengono conto
dell'applicazione dell'avanzo d'amministrazione dell'anno 2004 di
euro 226 milioni e delle entrate che la Regione può accertare
durante l'esercizio finanziario. Rispetto alle previsioni
definitive risultano impegnate quasi l'88% delle risorse, mentre
quasi il 68% è stato liquidato. Il rendiconto nella gestione dei
residui rileva che oltre il 43% dei residui attivi iscritti al 1°
gennaio 2005 è stato riscosso entro la fine dell'anno, mentre
risultano pagati oltre il 33% dei residui passivi.
Il risultato di amministrazione, come già detto, è di 223
milioni ma è corretto rilevare che l'avanzo realmente disponibile
deve essere considerato al netto dei vincoli di legge e delle
obbligazioni assunte. Nel primo rientrano:
- la riassegnazione dei fondi Stato, accertati durante l'anno
2005 ma non impegnati entro la fine dell'anno, di oltre 25 milioni
di euro;
- l'avanzo del settore della finanza locale di 12,8 milioni;
- l'avanzo del settore del bilancio destinato al finanziamento
delle calamità per oltre 16 milioni di euro, a cui si aggiungono,
per un totale di 6 milioni di euro, la riassegnazione dei fondi
iscritti in bilancio con vincolo di destinazione.
Mentre rientrano nelle seconde:
- il rifinanziamento dei fondi di riserva, in particolare il
fondo per la riassegnazione dei residui perenti per investimenti
per oltre 33 milioni di euro;
- il finanziamento della spesa conseguente alla mobilità
sanitaria per 11 milioni, il trasferimento alla gestione speciale
di "Finaosta" per 30 milioni;
- la rinuncia al rientro dei fondi di rotazione come previsto in
sede di programmazione per 10 milioni;
- la restituzione allo Stato di somme rimborsate dallo Stato
stesso per conto della Regione per 9 milioni.
Ne consegue che l'avanzo d'amministrazione realmente disponibile
in sede di assestamento del bilancio 2006 è di 70 milioni di euro.
Di questi il successivo disegno di legge n. 117 propone di
destinare:
- 13 milioni di euro all'Assessorato Agricoltura e risorse
naturali per il completamento, tra l'altro, del Piano di sviluppo
rurale 2000/2006 come la viabilità rurale, le opere irrigue, gli
interventi di bonifica, i contributi per gli alpeggi e gli
interventi di risanamento degli allevamenti;
- oltre 8 milioni di euro alle attività produttive, in
particolare per lo sviluppo delle imprese industriali e artigiane,
per la ricerca e lo sviluppo e per promuovere l'utilizzo di fonti
rinnovabili di energia;
- oltre 13 milioni di euro destinati, tra l'altro, alla
sistemazione dei corsi d'acqua, agli interventi nel settore della
depurazione delle acque, al risanamento igienico degli abitati,
agli interventi strutturali per la difesa dai rischi idrogeologici,
alla manutenzione delle strade anche a seguito delle abbondanti
precipitazioni dello scorso inverno e alla manutenzione degli
immobili destinati ad uffici e non;
- 9 milioni e mezzo al settore turistico destinati, tra l'altro,
alle agevolazioni a favore del commercio, delle attività turistico
ricettive;
- 13 milioni e mezzo di euro, per il finanziamento del piano
acquisti immobiliari.
Il disegno di legge è stato emendato nella riunione del 17
luglio. L'emendamento al disegno di legge 117 recita:
"Dopo l'articolo 15 è inserito il seguente:
"Articolo 15bis
(Funzionamento dei Gruppi consiliari. Modificazioni alla
legge regionale n. 17 marzo 1986, n. 6)
1. L'articolo 4 della legge regionale n. 17 marzo 1986, n. 6
(Funzionamento dei Gruppi consiliari), è sostituito dal
seguente:
"Articolo 4
(Contributi finanziari)
1. I contributi finanziari per gli oneri di funzionamento dei
Gruppi consiliari e per le spese di aggiornamento, studio e
documentazione, compresa l'acquisizione di consulenze, nonché per
l'organizzazione di convegni e conferenze per diffondere le
conoscenze sull'attività dei Gruppi stessi e promuovere la
partecipazione sulle questioni di competenza del Consiglio
regionale, sono erogati a favore dei rispettivi capigruppo nelle
seguenti misure fisse mensili:
a) euro 1.500 per componente, fino al quinto;
b) euro 1.100 per componente, dal sesto al decimo;
c) euro 900 per componente, a partire
dall'undicesimo.
2. L'ammontare dei contributi di cui al comma 1 è aggiornato
ogni anno, con deliberazione dell'Ufficio di Presidenza del
Consiglio, in relazione all'indice di variazione annua dei prezzi
al consumo per le famiglie di operai ed impiegati al netto dei
tabacchi determinatosi nell'anno precedente (Indice Istat - anno su
anno).".
2. L'onere derivante dall'applicazione del comma 1,
determinato complessivamente in euro 100.000 per l'anno 2006 e in
annui euro 200.000 a decorrere dal 2007, grava sul bilancio del
Consiglio regionale e trova copertura:
a) per l'anno 2006, negli stanziamenti iscritti nel bilancio
del Consiglio stesso;
b) per gli anni 2007 e 2008, negli stanziamenti iscritti sul
capitolo 20000 (Fondo per il funzionamento del Consiglio regionale)
del bilancio pluriennale della Regione per gli anni
2006/2008."."
Presidente
- Ricordo che su questo è già stata
distribuita la relazione del Collegio dei revisori dei conti.
La parola all'Assessore al bilancio, finanze, programmazione e
partecipazioni regionali, Marguerettaz.
Marguerettaz (UV)
- È in distribuzione una relazione che
si propone di dare un quadro dell'attività del 2005 e un quadro
rispetto al disegno di legge di destinazione dell'avanzo di
amministrazione. Adesso procederei nella lettura e farei alcuni
commenti al termine della relazione.
En 2005 l'économie mondiale n'a cessé de progresser en affichant
une croissance élevée de 4,7% en dépit d'une décélération dans la
deuxième moitié de l'année. Cette croissance a particulièrement été
tirée par les Etats Unis, le Japon et les Pays émergents de l'Asie
et a ainsi compensé en partie le ralentissement de la zone Euro
(+1,3%), en raison surtout d'un fléchissement de la demande
intérieure des exportations. Le premier trimestre 2006 a enregistré
un accélération plus forte que prévue de la croissance mondiale et
un redressement de l'activité dans la zone Euro. Contrairement au
passé ces faibles signaux de reprise semblent aujourd'hui plus
équilibrés, car les effets de la croissance sont répartis de
manière plus homogène. Des facteurs critiques persistent toutefois,
qui, en fonction de leur évolution future, peuvent influer de
manière significative sur les tendances économiques: les tensions
géopolitiques, la mondialisation des marchés, la hausse des prix
des matières premières, ainsi que le taux de croissance
démographique.
Les prévisions des instituts internationaux montrent que, face à
une hausse des prix des matières premières non énergétiques de
8,5%, la hausse des prix manufacturés ne devrait pas dépasser 1,3%
en raison d'une concurrence internationale accrue. Des signaux de
reprise conjoncturelle sont en train d'émerger en Italie aussi par
rapport à la stagnation enregistrée en 2005, le "PIB" a cru de 0,6%
au 1
er
trimestre 2006 par rapport au 4
e
trimestre 2005 et de 1,5% par rapport à la même période de l'année
passée. L'économie valdôtaine est fortement liée à la situation
italienne dans son ensemble, en raison des constantes relations
économiques et commerciales et des rapports financiers entre l'Etat
et la Région.
Pour ce qui est du premier aspect, les considérations sur la
situation économique de notre Région sont assombries par la crise
industrielle, qu'on connaît, bien que le taux de chômage reste
actuellement très faible par rapport à celui des autres Régions
italiennes et de la zone Euro.
Quant au deuxième aspect, les recettes de la Région provenant
des transferts de l'Etat ont subi un ralentissement, ce qui -
associé à la nécessité de respecter le taux d'endettement découlant
des accords européens - a demandé un effort encore plus soutenu
pour contenir la dépense publique. En particulier, ce mécanisme a
trouvé son application dans le "Pacte de stabilité" qui, depuis
2003, représente un outil privilégié de coordination de la finance
publique et s'applique également aux Régions à statut spécial.
Au fil des années, ce dispositif est devenu toujours plus
contraignant et, en 2005, pour la première fois, a fixé des limites
à la croissance à la fois de la dépense courante et de la dépense
en capital. En 2005 la Région autonome Vallée d'Aoste a convenu
d'une hausse de la dépense globale de 2,9% dans le cadre du "Pacte
de stabilité" et ce plafond a été respecté.
Adesso, per quanto attiene i disegni di legge, il disegno di
legge n. 116 approva il rendiconto generale della Regione del 2005
e propone un'analisi dei vari componenti il rendiconto: entrate,
spese, residui e patrimonio, per poi proseguire con l'esame del
risultato di amministrazione e concludere con il disegno di legge
di assestamento e di legge finanziaria. Per le entrate, l'analisi
esclude le contabilità speciali e il ricorso al credito, che come
detto più volte non sono significative in quanto le poste di
entrata e di spesa si compensano. Complessivamente le entrate del
2005 superano la previsione di 3,5%, pari a un aumento di 42
milioni di euro, mentre rispetto al consuntivo 2004 si sono ridotte
del 6,5, passate da 1.416 milioni a 1.324 milioni con una riduzione
di 92 milioni.
È facilmente intuibile come la congiuntura economica sfavorevole
si rifletta sulla parte "entrata" del bilancio della Regione e lo
dimostra in particolare l'analisi del consuntivo 2005, in rapporto
al consuntivo 2004 con una riduzione in tutti i titoli
dell'entrata. I tributi propri e le compartecipazioni del Titolo I
passano da 1.285 milioni di euro del 2004 a 1.223 milioni a fronte
di una previsione di 1.178; la riduzione del totale dei tributi
propri, sia rispetto alle previsioni formulate per il 2005, sia
rispetto al consuntivo 2004, deriva dalla minore entrata della
tassa di concessione della casa da gioco, passata da 74 milioni a
poco più di 63 milioni. Per contro, le entrate derivanti dalla
compartecipazione ai tributi erariali sono state superiori alle
previsioni del 5,5%, mentre rispetto al consuntivo 2004 si è
registrata una riduzione del 4,7 pari a 52 milioni in meno.
I principali scostamenti rispetto alle previsioni del 2005 si
sono registrate nell'imposta IRE con un incremento di 10 milioni di
euro derivanti dalle imposte del settore pubblico e nell'imposta di
fabbricazione birra con un incremento del gettito, derivante
dall'incremento dell'aliquota stabilito dallo stato nei primi mesi
del 2005, mentre i principali scostamenti rispetto al consuntivo
2004 riguardano l'IRES per 17 milioni, l'IVA per 10 milioni,
l'imposta fabbricazione birra per 16,5 milioni per effetto
dell'incremento dell'accisa e dell'imposta fabbricazione energia
per 26,5 milioni. Questo scostamento è pari all'importo
dell'addizionale provinciale sull'energia elettrica, nel quale,
essendo ancora in discussione la spettanza, non è stato devoluto
mensilmente nel corso dell'anno, quindi non è stata accertata
l'entrata a differenza dei 3 esercizi passati. Come concordato in
sede di tavolo tecnico, il gettito verrà comunque riconosciuto in
sede di saldo per le imposte del 2005, così come recentemente
verificato con la devoluzione del saldo per il 2003. Per le imposte
sostitutive lo scostamento di 10 milioni di euro deriva da
un'eccezionale imposta pagata per la rivalutazione dei beni di
impresa nel corso del 2004, tant'è vero che la previsione per il
2005 era stata formulata in 12 milioni di euro e a consuntivo poco
meno di 10,7 milioni. Risulta invece aumentato di circa 12 milioni
di euro il gettito imposte degli anni precedenti: tale gettito non
iscritto nelle previsioni è stato accertato nel 2005 in sede di
contabilizzazione delle devoluzioni del saldo delle imposte per il
2002 ed è relativo al recupero dell'IRPEF pagata erroneamente allo
Stato dai principali enti pubblici aventi sede fuori Valle.
L'importo è di circa la metà rispetto al 2004, che riguardava il
saldo 2001, in quanto relativo ai soli primi 6 mesi del 2002; dal
luglio 2002 i versamenti erano già stati effettuati
correttamente.
I fondi Stato passano da 54 milioni accertati nel 2004 a 48
milioni, rispetto ai quali la previsione era stata di 28 milioni di
euro. La riduzione rispetto al 2004 è relativa al minore importo
accertato di alcuni fondi statali di cofinanziamento ai programmi
comunitari: Obiettivo 2, offerta turistica al settore agricolo e
tale riduzione è fisiologica all'approssimarsi del termine del
periodo di programmazione dei fondi comunitari 2000-2006.
Le entrate patrimoniali, inclusi i fondi comunitari, passano da
67 milioni accertati del 2004 ai 51 del 2005, la cui previsione era
stata di 74 milioni di euro; la diminuzione rispetto alla
previsione è conseguente alla cancellazione in sede di assestamento
del bilancio 2004 della previsione del bilancio 2005 di rientro
della "GS" presso "Finaosta" di 30 milioni. Questa minore entrata è
stata compensata con l'applicazione di pari importo dell'avanzo di
amministrazione. La diminuzione rispetto al consuntivo 2004 è
relativa ai fondi per gli eventi alluvionali dell'ottobre 2000, per
i quali l'ultimo trasferimento statale di 13 milioni è stato
effettuato nel 2004. Le entrate derivanti da alienazione di beni
del Titolo IV, che passano da 8 milioni di euro a 2 milioni del
2005 come previsto, lo scostamento rispetto al consuntivo 2004
deriva dall'eccezionale introito derivante da alcune importanti
dismissioni di immobili, realizzate nel 2004, fra cui l'Ecole de
Neige di La Thuile. Infine, per quanto riguarda il debito, che
tanto preoccupava alcuni Consiglieri, informo che anche nel 2005
non è stato necessario attivare alcuna forma di indebitamento.
Le spese: anche nell'analisi della spesa sono escluse le
contabilità speciali, rispetto alla previsione iniziale la
previsione definitiva alla chiusura è aumentata di circa 229
milioni di euro, pari al 15,73% rispetto alle previsioni iniziali,
per effetto dell'applicazione dell'avanzo di amministrazione del
2004 di 226 milioni di euro e per l'iscrizione di entrate con atto
amministrativo come consente l'ordinamento contabile.
Risultano impegnati alla chiusura 1.480 milioni di euro pari a
quasi 88% delle somme definitivamente stanziate e, se si escludono
gli oneri non ripartibili - fondi di riserva, quote capitale per
ammortamento mutui... -, tale percentuale sale al 92,5%; si
conferma quindi una buona capacità di perfezionare entro il termine
dell'esercizio l'obbligazione giuridica dell'impegno dei fondi
assegnati alle strutture ed è ovvio che tale capacità rasenta il
100% nella finanza di trasferimento, come la finanza locale (96%),
le partecipazioni (91,4%) e i trasferimenti di parte corrente nel
settore sanitario (99%). Il rendiconto della gestione di competenza
2005 evidenzia il miglioramento del rapporto fra spese correnti e
investimenti, che passa da 67,9 a 60,8 (anche questo è un dato da
sottolineare positivamente); per contro, il rapporto percentuale
fra impegnato 2005 e impegnato 2004, si mantiene costante: 65 per
il 2005 e 62,5 per il 2004, e tale costanza è da considerarsi
positivamente rapportata alla riduzione di risorse.
Adesso c'è un'analisi delle spese per settori di intervento,
come ho detto, la spesa complessiva impegnata nel 2005 è stata
1.480 milioni di euro, ripartita per il 21,2% (313 milioni) per le
spese di funzionamento, il 18% (266 milioni) per le spese di
intervento a carattere generale e 55,5% (822 milioni) per le spese
di intervento a carattere specifico; la restante percentuale del
5,3 (79 milioni di euro) riguarda gli oneri non ripartibili.
Rammento che le spese di funzionamento comprendono tutto il
personale dipendente, ovvero il personale per il funzionamento dei
servizi regionali, il personale direttivo e docente delle scuole e
il personale per gli interventi di settore. Vi faccio osservare
come la somma delle spese di intervento a carattere generale -
finanza locale, patrimonio, partecipazioni... - e delle spese a
carattere specifico - territorio, sviluppo economico, sicurezza e
promozione sociale - rappresenti il 73,5% del totale impegnato. Al
loro interno il 20,3 (301 milioni di euro) è destinato alla sanità
e all'assistenza sociale - questi sono numeri che hanno un
significato nell'ambito di tutta una serie di considerazioni -;
pregherei di ritenere questi numeri che danno una giusta
interpretazione delle attività fatte - seguite dallo sviluppo
economico con una percentuale del 18,2 (269 milioni di euro) e
dalla finanza locale, che assorbe il 13,3% (197 milioni di euro),
mentre l'assetto del territorio e la tutela dell'ambiente assorbe
il 10,8% del bilancio (159 milioni), la promozione sociale il 4,7
(70 milioni di euro), il patrimonio e le partecipazioni il 3,1 (46
milioni) e 1,6 la formazione professionale (23 milioni).
Sul versante della spesa il rendiconto rappresenta la vita
amministrativa della Regione, sia come istituzione, sia come
azienda ed illustra finanziariamente la sua più qualificante
funzione: quella legislativa. Innanzitutto le spese di
funzionamento, che ricomprendono il funzionamento degli organi
istituzionali, Consiglio e Giunta, con una spesa definitiva di
oltre 25 milioni di euro quasi interamente impegnati e liquidati,
le spese per il personale dipendente, l'acquisto di beni e servizi.
Per il personale dipendente della Regione, la spesa assestata nel
2005 è di oltre 156 milioni di euro, di cui impegnati 130 milioni,
mentre per il personale delle scuole è rispettivamente di 102
milioni e 99,7; infine, per il personale destinato ai vari
interventi di settore la spesa assestata è di 18,4 milioni quasi
interamente impegnati. Per l'acquisto e la gestione di beni e
servizi, ivi compresi gli oneri fiscali, legali, assicurativi e
contrattuali, la spesa rendicontata è di quasi 45 milioni di euro,
di cui oltre il 90% impegnato e il 67% liquidato.
La spesa della Regione è poi suddivisa in grandi settori di
intervento, che nel dettaglio ricomprendono tutte le attività e gli
interessi perseguiti, nei quali si realizza appieno la funzione
legislativa della Regione, innanzitutto i grandi settori di
intervento nei quali la Regione nell'esercizio della sua specialità
si fa carico, e questo anche per dare un quadro completo di tutte
le attività che vengono svolte e cercheremo di declinarle
introducendo anche i riferimenti legislativi. Si fa carico della
finanza locale, della sanità, della scuola, della protezione civile
e della formazione professionale.
Per la finanza locale il settore registra una spesa assestata di
oltre 205 milioni di euro, in particolare con riferimento alla
legge n. 48/1995 il rendiconto registra una spesa assestata di
oltre 191 milioni di euro, quasi interamente impegnati e liquidati;
spesa per la quale con la legge n. 48 i criteri di riparto sono
adottati dal "CELVA" nella sua autonomia.
Per la sicurezza sociale del proprio territorio la Regione
approva un piano sociosanitario, e nel 2005 era in vigore il piano
approvato con legge regionale n. 18/2001, in tale ambito la spesa
in chiusura si assesta a 304 milioni di euro, di cui risulta
impegnato il 99% quasi interamente liquidato (per dare un valore,
sono più di 600 miliardi per il sociale e la sanità). In
particolare sono stati destinati quasi 247 milioni di euro al
funzionamento dell'ASL, sia come trasferimenti, sia come spese
dirette, mentre per gli investimenti la spesa assestata è di quasi
13 milioni di euro, di cui 87% impegnato e 35% liquidato. Per
quanto concerne l'edilizia sanitaria, ed in particolare per il
Presidio ospedaliero di Viale Ginevra di Aosta, si è concluso lo
studio per l'approfondimento dei temi urbanistici relativi
all'aggiornamento del programma della 3
a
fase degli
interventi ed è avviato il confronto con il Comune di Aosta per la
revisione dell'accordo di programma, con particolare riferimento
all'ampliamento del presidio stesso. L'intervento di ampliamento
rientra nel programma di realizzazione delle opere di rilevante
interesse regionale. Sempre nell'edilizia sanitaria si è provveduto
alla revisione dell'accordo di programma fra la Regione e il Comune
di Nus per la realizzazione di una struttura da adibire a sede di
un centro diurno per persone anziane, con annesso centro di
incontro e di un presidio sociosanitario distrettuale.
La spesa assestata per l'assistenza e per i servizi sociali è di
quasi 43 milioni, di cui 22 milioni sono destinati al finanziamento
della legge n. 11/1999 in materia di provvidenze economiche a
favore di invalidi civili, ciechi civili e sordomuti. Per quanto
riguarda gli interventi di edilizia sociale, rammento che si è data
completa attuazione all'articolo 17 della legge regionale n.
21/2003 che ha posto a carico del bilancio regionale le spese per
l'adeguamento funzionale delle microcomunità per anziani.
Nel settore dell'istruzione si ricorda che anche la spesa per la
scuola è a carico del bilancio regionale, ivi compreso il personale
docente. Il settore è stato recentemente disciplinato con legge
regionale n. 18/2005 in materia di organizzazione e di personale
scolastico. La legge individua gli strumenti intercorsi per
garantire la formazione culturale e l'apprendimento secondo criteri
e con obiettivi che mirano alla crescita culturale e psicologica
delle giovani generazioni di cui devono essere favorite le
conoscenze, le competenze, l'autonomia e il senso di
responsabilità. Come detto, nel 2005 il solo personale della scuola
rendiconta una spesa di 102 milioni di euro (oltre 200 miliardi);
nello stesso ambito risultano finanziate per oltre 19,3 milioni di
euro, quasi interamente impegnati e liquidati, la legge regionale
n. 19/2000 che sancisce l'autonomia delle istituzioni scolastiche,
la legge regionale n. 30/1989 che attua il diritto allo studio
nell'ambito universitario, la legge regionale n. 55/1986 per il
funzionamento delle scuole gestite da istituti ed enti morali, la
legge regionale n. 25/2001 che ha istituito l'Università della
Valle d'Aosta.
Anche la cultura trova adeguate risposte nella programmazione
regionale, come dimostra il rendiconto. Nelle attività culturali e
scientifiche è bene ricordare la legge regionale n. 89/1993 in
materia di promozione culturale e scientifica e la legge regionale
n. 8/1992 a favore dell'Istituto musicale, che complessivamente
hanno assestato una spesa di quasi 8 milioni di euro.
Nell'ambito della conservazione dei beni culturali si registrano
qualificanti investimenti, come il finanziamento della legge
regionale n. 55/1998 che ha istituito il Parco archeologico
dell'area megalitica di Saint-Martin de Corléans, nel Comune di
Aosta, con un finanziamento di 2 milioni di euro quasi interamente
impegnati ma in minima parte liquidati (1%) per la complessità del
procedimento di spesa. Inoltre può ritenersi attuata, con
l'apertura del Forte di Bard il 15 gennaio scorso, la legge
regionale n. 10/1996; il rendiconto registra uno stanziamento di
oltre 5,5 milioni di euro tutti impegnati e liquidati per l'89%,
stanziamento che, oltre al recupero del forte, ha permesso la
realizzazione degli interventi previsti dalle convenzioni fra
Regione, "Finaosta", "Finbard" e Comuni di Bard, Pont-Saint-Martin
e Donnas. Rammento anche che, con la conclusione relativi all'opera
Carlo Alberto del Forte di Bard, si è costituita per la gestione
un'apposita associazione con un trasferimento di 1,5 milioni di
euro. Altrettanto qualificanti risultano essere gli investimenti
per il restauro e la manutenzione di immobili di interesse
artistico e storico, per gli scavi archeologici, per il restauro
del patrimonio archeologico, con uno stanziamento definitivo di
quasi 12,5 milioni di euro, in gran parte impegnati ma minimamente
liquidati, sempre a causa della complessità e delicatezza dei
procedimenti di spesa. Sempre nello stesso settore il finanziamento
della legge regionale n. 27/1993 che riconosce la concessione di
contributi per il restauro e la conservazione del patrimonio
edilizio, artistico, storico ed ambientale, con un finanziamento di
quasi 1,2 milioni di euro interamente impegnato.
Nella formazione professionale il rendiconto 2005 registra sia
il finanziamento con risorse proprie della legge regionale n.
7/2003 in materia di politiche regionali e del lavoro, di
formazione professionale, di riorganizzazione dei servizi per
l'impiego, sia il finanziamento con fondi assegnati dello Stato e
con il Fondo sociale europeo "FSE" per un totale assestato di oltre
26 milioni di euro, di cui impegnati 19,3, a cui si aggiunge il
finanziamento per euro 4 milioni della legge regionale n. 12/1982
relativamente al finanziamento de l'Institut Agricole.
Infine, grande attenzione è sempre riconosciuta alla protezione
civile, con la legge regionale n. 5/2001 la Regione ha definito 3
ambiti di intervento: previsione, prevenzione, superamento
dell'emergenza.
Per l'attuazione della legge il rendiconto presenta uno
stanziamento definitivo nel 2005, al netto degli interventi in
finanza locale, di 60,6 milioni di euro, finanziato sia con risorse
proprie, sia con risorse statali, ai quali si devono aggiungere 4,5
milioni di euro per la disponibilità di elicotteri, per interventi
di protezione civile come previsto dalla legge regionale n.
35/1997. Segnalo che quest'ultima attività ha comportato circa
1.820 interventi, di cui 700 sanitari e 743 di lavoro aereo;
nell'ambito della Protezione civile è utile rilevare nel 2005
l'aggiudicazione definitiva della progettazione, fornitura e messa
in opera di un sistema informatico e di comunicazione per la
gestione e il coordinamento dei servizi di soccorso della
Protezione civile, dell'emergenza sanitaria e dei Vigili del fuoco.
A questi settori di intervento si aggiungono i settori nei quali la
Regione si preoccupa del suo territorio e del suo sviluppo
economico; nel primo rientrano gli interventi in conseguenza di
eventi calamitosi quali la difesa del suolo, gli interventi a
favore dell'ambiente e dello sviluppo sostenibile, dell'edilizia
abitativa e la viabilità.
Per quanto riguarda gli interventi posti in essere dopo una
calamità, nel corso del 2005, oltre al completamento del piano
degli interventi straordinari collegato all'alluvione dell'ottobre
2000, è proseguita l'azione di analisi delle diverse problematiche
ambientali, lo sviluppo di metodi e di interventi di tutela,
recupero e valorizzazione del territorio e delle sue risorse. Lo
stato di attuazione del suddetto piano risulta essere più che
soddisfacente, così come la capacità di intervento a tutela della
sicurezza del territorio da rischi idrogeologici attraverso sia la
realizzazione di interventi strutturali, sia di interventi di
studio di caratterizzazione delle aree a diversa pericolosità
idrogeologica. In tale programma la spesa assestata è di 46 milioni
di euro e ne risultano impegnati quasi il 90%.
Per quanto riguarda invece la difesa del suolo, nel corso del
2005 sono stati avviati lavori di difesa dei rischi idrogeologici
per circa 25 milioni; fra questi ricordo alcuni lavori sulla strada
regionale di Cogne, la sistemazione del torrente Castello a Quart e
del torrente Lys con costruzione del nuovo ponte a Issime e la
sistemazione della confluenza del torrente Marmore nella Dora
Baltea.
Per quanto riguarda l'ambiente e lo sviluppo sostenibile,
ricordo le iniziative di recupero e valorizzazione ambientale
inserite nel programma previsto dalla legge regionale n. 1/2004,
approvato dal Consiglio nel novembre 2005, con uno stanziamento
assestato di 2,5 milioni di euro quasi interamente impegnato.
Ricordo anche che con il programma dei lavori pubblici per il
triennio 2005-2007 approvato dal Consiglio nel 2005, è stato
definito il quadro degli interventi nel settore acquedottistico e
nel settore del trattamento delle acque reflue civili.
L'approvazione e la realizzazione di questi importanti strumenti di
programmazione hanno quindi consentito di utilizzare con discreta
efficienza le risorse messe a disposizione, permettendo di
conseguire i principali obiettivi di tutela del territorio. Sempre
nello stesso settore, in particolare nell'ambito dello sviluppo
sostenibile, gli interventi qualificanti sotto il profilo
finanziario sono rappresentati dalla legge regionale n. 37/1982 che
disciplina lo smaltimento dei rifiuti solidi e la legge regionale
n. 41, che istituiva l'"ARPA". Le somme stanziate sul bilancio per
lo smaltimento dei rifiuti solidi ammontano a 7,3 milioni quasi
interamente impegnati e liquidati al 44%: di tale importo circa 3,8
milioni concernono le spese di gestione del centro trattamento
rifiuti di Brissogne, mentre 3 milioni sono destinati alla
realizzazione degli impianti di trattamento rifiuti e degli
interventi in attuazione del piano regionale di gestione dei
rifiuti. L'"ARPA" ha ricevuto un finanziamento di 6 milioni di
euro, dei quali oltre 5 milioni per l'esercizio delle proprie
funzioni e quasi 1 milione per gli investimenti. Sempre nel settore
dell'assetto del territorio il rendiconto registra a favore
dell'edilizia abitativa un intervento finanziario di 14,5 milioni
di euro; il settore ricomprende fra l'altro la legge regionale n.
5/2003, che disciplina la materia con un finanziamento di 3,1
milioni di euro per i contributi in conto capitale.
Il settore della viabilità registra un impegno finanziario di
oltre 32 milioni di euro, di cui 26 destinati alle opere stradali e
ai parcheggi oltre al finanziamento della legge regionale n.
66/1991 per l'ammodernamento e la sistemazione della strada
dell'Envers, mentre nel settore delle opere pubbliche merita il
richiamo della legge regionale n. 21/2004 in materia di opere di
rilevante interesse regionale con un finanziamento nel 2005 di 1,5
milioni.
Nell'ambito della tutela dell'ambiente rivestono grande
importanza gli interventi in difesa dei boschi e dei parchi, che
complessivamente registrano un finanziamento di oltre 14 milioni di
euro. In difesa dei boschi sono state svolte attività atte al
miglioramento del patrimonio boschivo, ricordo gli interventi di
ricostituzione boschiva in seguito al disastroso incendio dei
boschi di Nus e Verrayes e attività in difesa e tutela dei boschi
dagli incendi previsti nel piano di sviluppo rurale.
Per quanto riguarda i parchi, la Regione si è da sempre fatta
promotrice della realizzazione di aree protette, assicurando
adeguati finanziamenti: rammento il Parco del Mont Avic, il cui
finanziamento è assicurato dalla legge regionale n. 16/2004 per la
gestione e la legge regionale n. 18/1992 per gli investimenti, la
riserva naturale Mont Mars istituita con legge regionale n. 10/2002
e quella del Marais di Morgex e La Salle, la cui valorizzazione è
prevista dalla legge regionale n. 47/1999.
Infine, l'importante settore che illustra sotto il profilo
finanziario gli interventi della Regione per lo sviluppo economico;
il rendiconto sviluppa gli interventi finanziari in tale settore,
fra cui quelli relativi all'agricoltura e alla zootecnia,
all'industria e all'artigianato, al turismo e ai trasporti e ai
progetti comunitari. L'agricoltura e la zootecnia sono 2 settori
che rivestono una importanza primaria per la nostra Regione, che
come dimostra il rendiconto è molto attenta ad assicurare la
presenza contadina sul territorio; per fare questo è necessario
assicurare condizioni di vita e di lavoro dignitose e in tale
direzione va il piano di sviluppo rurale 2000/2006 con investimenti
nel 2005 di quasi 67 milioni di euro, quasi totalmente impegnati. I
principali interventi riguardano lo sviluppo e il miglioramento di
infrastrutture rurali quali la viabilità, le opere irrigue, gli
interventi di bonifica e di riorganizzazione agraria, gli
interventi infrastrutturali nell'ambito del riordino fondiario, ai
quali si aggiungono gli interventi migliorativi sui fabbricati
rurali. Nel settore zootecnico sono 2 le grandi leggi di
riferimento: la legge regionale n. 21/2001 in materia di
allevamento zootecnico e dei relativi prodotti, il cui
finanziamento nel 2005 è stato di 13,7 milioni di euro impegnati al
91% e liquidati per il 67, di cui 11 per l'assistenza tecnica, le
rassegne, i concorsi zootecnici e la tutela assicurativa degli
allevamenti e circa 2,5 milioni per interventi di investimento e
sviluppo, e la legge regionale n. 3/2002 relativa ad incentivi per
l'attuazione degli interventi sanitari a favore del bestiame di
interesse zootecnico. Nel corso dell'esercizio 2005 la Regione ha
reso disponibili per quest'ultima 3,8 milioni di euro, di cui
impegnati 95% e liquidati il 42%: si tratta in larga parte di
interventi per il risanamento degli allevamenti da epizozie e da
altre malattie.
Il finanziamento al settore industriale e artigianale è
assicurato da alcune leggi fondamentali, fra cui la legge regionale
n. 6/2003 per lo sviluppo delle imprese industriali e artigianali
che nel 2005 è stata finanziata per 10 milioni di euro - dei quali
il 91% è stato impegnato -, la legge regionale n. 84/1996 per la
promozione della ricerca e lo sviluppo, il finanziamento assestato
è di 7,8 milioni di euro impegnati al 57,5 e la legge regionale n.
2/2003 per la tutela e la valorizzazione dell'artigianato tipico,
per la quale il rendiconto registra un finanziamento di 2,4 milioni
di euro. Nello stesso settore risultano finanziate con circa 2
milioni di euro la legge regionale n. 4/1993 per gli interventi di
bonifica e reinfrastrutturazione dell'area "Cogne" interamente
impegnati, la legge regionale n. 7/2002 per il riordino dei servizi
camerali finanziata con quasi 2,5 milioni e, a tale proposito, si
rammenta che il trasferimento alla "Chambre" è avvenuto il 1°
giugno 2005 e che da tale data ha acquisito il diritto al
versamento dei fondi pervenuti alla Regione a titolo di diritto
annuale.
Nell'ambito del turismo è interessante l'analisi del rendiconto
con riferimento alle leggi che lo disciplinano: la legge regionale
n. 6/2001 che ha riformato l'organizzazione turistica nella
Regione, le spese di promozione turistica compresi i trasferimenti
alle AIAT che hanno assorbito 9,5 milioni di euro - quasi
interamente impegnati -, la promozione turistica nel 2005 si è
rivolta essenzialmente al mercato nazionale e ai mercati europei di
area francofona. Nel corso del 2005 sono state inoltre avviate
alcune iniziative nei confronti di nuovi mercati, in particolare
Russia, Giappone e Spagna. La legge regionale n. 19/2001, a
sostegno delle attività turistico-ricettive e commerciali il cui
finanziamento per il 2005 ha reso disponibili 9,3 milioni di euro
interamente impegnati e destinati, in particolare alle attività
commerciali e turistico ricettive; la legge regionale n. 20/1991
istituita dalla "Fondazione per la formazione professionale
turistica", il contributo regionale per il funzionamento della
fondazione e del relativo istituto alberghiero è stata nel 2005 di
3,6 milioni di euro che sono stati interamente impegnati. Infine,
sempre nel settore turistico, il rendiconto attesta il
finanziamento della legge regionale n. 32/2001 per l'effettuazione
del servizio di soccorso sulle piste di sci con 4,2 milioni di euro
stanziati; la legge n. 41/1999 per le infrastrutture sportive e
ricreative con 3,9 milioni di euro stanziati; la legge regionale n.
3/2004 a favore dello sport con uno stanziamento definitivo di 2,8
milioni e la legge regionale n. 4/2004 a favore dello sviluppo
alpinistico ed escursionistico con uno stanziamento di 2,2 milioni
di euro.
Nel settore turistico meritano il richiamo la legge regionale n.
36/2001, costitutiva di una s.p.a. per la gestione della Casa da
gioco di Saint-Vincent; la legge regionale n. 24/2005, che è
intervenuta sul capitale sociale della s.p.a. per la sottoscrizione
dell'aumento di capitale nella "Casino de la Vallée"... sono state
stanziate risorse per 6,4 milioni che sono state impegnate all'85%
e interamente liquidate. Alle 2 leggi si deve aggiungere il
disciplinare regolante i rapporti fra la casa da gioco e la Regione
approvato dal Consiglio nel 2003; per l'attuazione del disciplinare
sono stati stanziati 18,1 milioni suddivisi fra spese correnti e di
investimento; le risorse sono state impegnate al 93% e liquidate al
74, le spese correnti sono relative ai trasferimenti per le
manifestazioni (10,7 milioni) e della quota sui proventi dei giochi
lavorati (2,5 milioni), mentre le risorse destinate alle spese di
investimento (4,8 milioni) riguardano l'attuazione del piano di
sviluppo.
Infine, il settore che si occupa del delicato sistema dei
trasporti. Rilevante in tale settore risulta essere il
finanziamento della legge regionale n. 29/1997 in materia di
servizi di trasporto pubblico di linea, con uno stanziamento di
22,7 milioni, quasi tutti impegnati e liquidati per il 78%, si
tratta in larga parte degli oneri derivanti dai contratti di
servizio per il trasporto pubblico con autobus e dei servizi
integrativi; la legge regionale n. 8/2004 per lo sviluppo di
impianti funiviari e di connesse strutture di servizio per 33,7
milioni di euro; legge regionale n. 15/1992 per lo sviluppo del
servizio ferroviario, dell'intermodalità e per la riqualificazione
della linea ferroviaria Aosta/Pré-Saint-Didier con 3,8 milioni; la
legge n. 78/1991 per l'Aeroporto "Corrado Gex" con quasi 3 milioni
di euro; la legge regionale per la realizzazione del collegamento
ferroviario Cogne/Charemoz con 3,4 milioni di euro.
Infine, nell'ambito dello sviluppo economico, si rileva sempre
più la capacità della Regione di proporsi nella realizzazione di
progetti comunitari, i programmi cofinanziati registrano uno
stanziamento definitivo di oltre 25 milioni di euro, fra cui
rammento il finanziamento dell'Obiettivo 2 (2000-2006),
cofinanziato con il Fondo europeo "FESR" e con il fondo di
rotazione dello Stato, gli interventi di bonifica e di
riconversione dell'area industriale "Cogne" nel Comune di Aosta, le
iniziative comunitarie INTERREG III italo-svizzere e italo-francese
e il finanziamento di accordo di programma quadro Stato-Regione,
fra cui il miglioramento aeroportuale, l'adeguamento e il
miglioramento del sistema trasporto ferroviario Aosta/Torino e la
realizzazione della rete unitaria per la pubblica Amministrazione
regionale "RUPAR".
La gestione dei residui: ricordo che i residui rappresentano le
obbligazioni non soddisfatte nel termine dell'esercizio,
assimilabili a crediti e debiti rispetto ai quali la fase
procedurale non si è conclusa. I residui sono alimentati dalla
differenza fra l'accertato riscosso da una parte, cosiddetti
"residui attivi" e, dall'altro, l'impegnato e il pagato, cosiddetti
"residui passivi ".
L'ammontare complessivo dei residui attivi da riportare alla
gestione 2006 è di 1,154 miliardi di euro ed è superiore di 15
milioni di euro rispetto alla somma presa in carico ad inizio 2005,
pari ad un aumento dell'1,3. Per facilitare la comprensione, mi
riferisco alla tabella di pagina 11 della relazione del disegno di
legge; i residui attivi relativi agli esercizi precedenti in carico
al 1° gennaio 2005 ammontano a 1,139 miliardi di euro; di tale
importo, il 43% è stato riscosso nel corso dell'esercizio 2005
mentre lo 0,6 è stato eliminato per accertata insussistenza o
inesigibilità del credito. Le somme rimaste da riscuotere al
termine del 2005 ammontano pertanto a 640 milioni di euro pari al
56% del volume dei crediti all'inizio dell'esercizio, come per gli
anni 2003-2004 l'aumento dei residui di competenza nel 2005 è stato
maggiore della riscossione, anche se in maniera più attenuata
rispetto al passato. Questi crediti sono in massima parte ripartiti
fra i Titoli I, II e III del bilancio costituiti essenzialmente da
quote di riparto fiscale e trasferimenti; per le altre entrate
regionali le attività di recupero crediti sono svolte regolarmente
dall'Amministrazione, anche se l'incidenza relativa di quelle
entrate sul totale è molto bassa. In sintesi la situazione
creditoria della Regione evidenzia che il 56% del volume dei
crediti iscritti al 1° gennaio 2005 è trasferito all'esercizio
2006, in massima parte riferiti al Titolo I e in misura minore ai
Titoli II e III; lo 0,6 (6,8 milioni) è stato eliminato perché
considerato inesigibile o insussistente. L'ammontare complessivo
dei residui passivi da riportare alla gestione 2006 è di 957
milioni di euro ed è superiore all'1,15% (11 milioni) rispetto al
carico dell'inizio del 2005. L'evidenza di quanto sopra la potete
trovare alla pagina 14 della relazione al disegno di legge.
I residui passivi al 1° gennaio 2005 ammontavano a 946 e di
questi circa il 33,4 è stato pagato durante il 2005; tale
percentuale è inferiore all'anno precedente che era 38. In sintesi,
la visione della situazione debitoria della Regione evidenzia che
circa il 50% del volume dei debiti iscritti al 1° gennaio 2005 è
trasferito all'esercizio 2006, che il 9,4% (pari a 88,9 milioni) è
determinato dalla perenzione amministrativa, che il volume dei
debiti posti in economia è del 7,4% (71 milioni) e che i dati sono
in linea con gli anni passati.
Merita un accenno la capacità di spesa dimostrata dalle
strutture dirigenziali nel corso del 2005, sia per la gestione
della competenza, sia per i residui; rispetto al 2004 il rendiconto
2005 registra un lieve miglioramento della capacità di pagare gli
impegni assunti e una leggera flessione dello smaltimento dei
residui passivi. Al miglioramento della capacità di pagamento ha
probabilmente contribuito l'introduzione del mandato elettronico;
informo che i miei uffici stanno lavorando per aggiungere
l'ordinativo elettronico, la smaterializzazione dell'ordinativo
cartaceo che comporterà un ulteriore miglioramento del procedimento
di spesa.
L'esercizio 2005 chiude quindi con un avanzo di amministrazione
di 223 milioni al netto dei fondi Stato e comunitari accertati e
non impegnati per 25 milioni di euro; l'avanzo è determinato in 198
milioni. Avrete notato come l'avanzo dell'esercizio 2005 è molto
simile come importo a quello del 2004 e del 2003 e come il
risultato sia fortemente influenzato dai minori residui passivi per
159 milioni, dei quali 89 cancellati per effetto della perenzione
amministrativa e 70,5 posti in economia. Ricordo che la perenzione
amministrativa impone di eliminare dal conto i residui dopo 2-3
anni a seconda che siano correnti o di investimento e di
assicurarne il finanziamento con appositi fondi di riserva. Le
somme perenti rappresentano il 9,4% del volume dei residui iscritti
al 1° gennaio 2005 e per questi occorre assicurare con apposito
fondo di riserva il pagamento qualora i creditori lo richiedano. Le
economie rappresentano invece la differenza fra quanto impegnato e
quanto dovuto in rapporto alle obbligazioni assunte e rappresentano
poco più del 7,4% del volume totale dei residui iscritti al 1°
gennaio 2005.
Il valore del patrimonio alla chiusura del 2005 è di 1.158
milioni di euro quale differenza fra le attività per euro 2.824 e
le passività per euro 1.666 milioni con un aumento positivo
rispetto al 2004 di 179 milioni, dovuti in gran parte al
miglioramento della posizione creditoria della Regione, che passa
da 1.979 milioni di euro del 2004 a 2.153 milioni del 2005; di
questi, particolare significato assume il volume dei residui
attivi. Rammento che la voce dei crediti diversi nel conto del
patrimonio comprende, oltre ai residui attivi, la compartecipazione
diretta fra cui la "RAV", la "Finaosta", la "SITRASB" del Traforo
del Monte Bianco, "Casino de la Vallée", che rimangono
sostanzialmente uguali, pari a 295 milioni di euro; le
partecipazioni indirette a valere sulla gestione speciale presso
"Finaosta" quali "CVA", "Autoporto", "Deval"... per 490 milioni di
euro, mentre la voce "debiti diversi" comprende, oltre ai residui
passivi e perenti, i mutui e i contratti e i prestiti contratti.
L'analisi del conto del patrimonio permette di rilevare un aumento
di quasi 13 milioni di euro del patrimonio immobiliare, dovuti ad
interventi edilizi che hanno aumentato il valore e ad un aumento di
quasi 25 milioni del patrimonio mobiliare quale diretta conseguenza
degli accertamenti esperiti dal competente servizio sull'intero
patrimonio. In sintesi, il rendiconto generale 2005 conferma una
situazione buona, coerente con la programmazione degli obiettivi
prefissati, che presenta un decremento di risorse rispetto al 2004
del 6,5% pari a 92 milioni, certamente significativo, ma non
preoccupante. Sul versante della spesa rilevo che la spesa
impegnata complessiva è pari a 1,480 milioni di euro, destinati per
il 20,3 alla sanità e alla sicurezza sociale, il 18,2 allo sviluppo
economico, il 13,3 al sistema degli enti locali e il 10,8
all'assetto del territorio e tutela dell'ambiente. L'avanzo di
amministrazione è pari a 223 milioni di euro che - al netto delle
risorse predestinate per effetto di norme e vincoli di legge - ha
permesso di rimettere in circolo 163 milioni di euro. La Regione ha
rispettato il "Patto di stabilità" con il Governo per il
contenimento della spesa, la ripartizione fra spesa corrente e
spesa di investimento è migliorata rispetto alla previsione
iniziale dal 67,9 al 63% ed è rimasta costante rispetto al 2004. Le
prospettive del bilancio regionale in ottica prudenziale per il
2006 sono di sostanziale stabilità rispetto al 2005.
Per quanto attiene il disegno di legge n. 117, la Giunta propone
al Consiglio il disegno di legge che prende in considerazione 3
momenti del procedimento finanziario: l'aggiornamento delle colonne
dei residui e il fondo cassa che sono iscritti in bilancio in via
presuntiva, la legge finanziaria che accompagna l'assestamento del
bilancio e la variazione al bilancio di previsione conseguente
all'applicazione dell'avanzo stesso.
Il Capo I ha un contenuto tecnico e ridetermina il conto dei
residui e il fondo iniziale di cassa quale risulta dall'operazione
di riaccertamento approvata con deliberazione di Giunta regionale;
tale operazione rappresenta la conclusione di un complesso
procedimento che vede coinvolte tutte le strutture dirigenziali
chiamate ad riesaminare le obbligazioni approvate nell'esercizio
2005 al fine di accertarne la sussistenza.
Il Capo II rappresenta l'adeguamento della programmazione
finanziaria agli obiettivi di politica economica, necessario anche
a seguito dell'applicazione del risultato di amministrazione, come
per la legge finanziaria che accompagna la programmazione; il
disegno di legge presenta un contenuto necessario quale la
determinazione dell'avanzo di amministrazione nel settore della
finanza locale e l'applicazione di una quota pari a 11,8 milioni di
euro dei 12,7 risultanti alla chiusura dell'esercizio 2005, il
finanziamento della mobilità sanitaria interregionale e la
rideterminazione in materia sociale del Fondo regionale per le
politiche sociali, la proroga a tutto il 2008 dell'autorizzazione
di spesa per il recupero e la valorizzazione del forte e del bordo
mediovale di Bard, la proroga a tutto il 2008 dell'autorizzazione
di spesa destinata all'edilizia abitativa convenzionata, l'aumento
della dotazione complessiva per l'attuazione dei programmi
comunitari di investimento per la chiusura della programmazione
2000-2006, l'avvio del periodo 2007-2013 e la rideterminazione del
limite di spesa per il personale al fine di ipotizzare l'assunzione
di 14 unità nell'ambito dell'organico del Corpo valdostano dei
Vigili del fuoco, pur mantenendo invariato il numero complessivo
dell'organico. Al contenuto necessario si aggiungono l'esenzione
dal pagamento dell'IRAP anche alle aziende pubbliche di servizi
alla persona, la rinuncia al rientro di 10 milioni dai fondi di
rotazione, la destinazione di 30 milioni al fondo della "GS" presso
"Finaosta" e, in materia di tutela dell'ambiente, l'aumento del
trasferimento di parte corrente all'"ARPA".
Infine il Capo III dispone la concreta modifica del bilancio per
l'attuazione sia della legge finanziaria che accompagna
l'assestamento, sia dell'applicazione dell'avanzo di
amministrazione. Nella destinazione dell'avanzo di amministrazione
si sono privilegiate le spese di investimento rispetto a quelle
correnti, migliorando così l'incidenza relativa delle stesse sul
bilancio di previsione 2006. Oltre a quanto sopra illustrato la
manovra finanziaria provvede al finanziamento dei fondi di riserva
per 33 milioni, in particolare il fondo destinato alla
rassegnazione dei residui perenti di investimento, degli acquisti
immobiliari per 13,5 milioni, del settore agricolo e delle risorse
naturali per 13 milioni di euro, destinati, fra l'altro, al
completamento del piano di sviluppo rurale per il miglioramento
delle infrastrutture rurali e agli interventi necessari per la
realizzazione della viabilità rurale; nel settore delle attività
produttive ed energetiche - con più di 8 milioni di euro - per
finanziare gli interventi promozionali per l'industria nel campo
della ricerca e nello sviluppo dell'artigianato; nel settore
turistico e dei trasporti per gli interventi promozionali a favore
dei rifugi e per lo sviluppo di attività alberghiere ed extra
alberghiere e per l'adeguamento al 3° livello dell'aeroporto con
9,5 milioni di euro, della viabilità per la manutenzione delle
strade, per l'ambiente, per il proseguimento degli studi di bacino
nell'ambito del rischio idrogeologico e per l'esecuzione dei lavori
di sistemazione idraulico forestale, di difesa del suolo, con un
intervento di 13,5 milioni di euro.
Questa relazione, che è stata anche lunga, è una relazione
relativa al 1° bilancio fatto dopo l'adozione del "PREFIN",
documento che aveva dato degli indirizzi e degli impegni a questo
Governo che sono stati rispettati; sono stati rispettati, anche
perché nell'ambito del "PREFIN" ci eravamo impegnati a ridurre le
spese per consulenze e questo è stato rispettato, abbiamo ridotto
le spese e abbiamo cercato un'attività che ha dato una risposta a
tutti i settori.
Rivendico la bontà dell'attività di questo Governo regionale,
che si è impegnato a fondo e che ha cercato di dare una risposta, e
i numeri e le attività e i settori di intervento sono la migliore
risposta al populismo, alla demagogia e a tutta una serie di
interventi che vanno al di là delle righe. È chiaro che, volendo,
si può fare di più e meglio, si dimentica uno dei principali
vincoli in ambito economico; che le risorse non sono infinite,
quindi nella necessità di dover assicurare un giusto ed equilibrato
sviluppo abbiamo dato una risposta a tutte le istanze, in
particolare ci sono alcuni domini quali la sanità, il sociale,
l'istruzione che hanno avuto dei fondi che, in altre Regioni, sono
inimmaginabili! Il benessere e l'attenzione che abbiamo nei
confronti di tutta una serie di istanze è quindi ottimo.
Sono convinto che in certi settori possiamo fare di più: in
particolare, nel campo dell'edilizia abitativa abbiamo alcune
debolezze ed è chiaro che con l'aiuto di tutti riusciremo a
migliorare, ma senza essere demagogici, quindi quando qualcuno
propone di aumentare degli investimenti e propone delle attenzioni
maggiori, dovrebbe avere l'accortezza di suggerire dove andare a
tagliare, perché questo mi pare sia doveroso, altrimenti apriamo
"il libro dei sogni", vogliamo fare questo e quell'altro senza
tener conto dei limiti che purtroppo abbiamo!
Accenno anche l'emendamento per l'acquisto del "Grand Hotel
Billia"; avremo modo di intervenire, ve lo accenno in modo
succinto, ma poi ne discuteremo. Avete l'articolo 8bis che ha una
sua declinazione in 12 commi, ma dove viene autorizzata la Giunta
ad incaricare "Finaosta" affinché proceda alla sottoscrizione di un
contratto per l'acquisizione del complesso alberghiero e di tutte
le pertinenze del "Billia", che proceda all'acquisizione
dell'azienda alberghiera, la destinazione di questi 2 acquisti sono
l'acquisizione al patrimonio regionale per quanto attiene
l'impianto immobiliare e l'acquisizione al patrimonio della "STV"
(Società Servizi Turistici Valdostana) che attualmente gestisce la
"Brasserie" e i bar a servizio del Casinò, previa acquisizione alla
gestione speciale della "STV", in modo da avere una continuità
nell'ambito dell'attività alberghiera che non porti alcuna
interruzione. Nel frattempo proponiamo ad essere autorizzati a
contrarre un mutuo di 90 milioni, che è una cifra che comprende,
oltre gli oneri fiscali per l'acquisto, un programma di intervento
che in passato aveva, per la sua messa a norma, delle cifre
superiori ai 10 miliardi; quindi abbiamo una cifra importante
superiore a 20 milioni di euro che è stata inserita nell'ambito del
debito per mettere in atto una serie di interventi di recupero che
potranno essere preventivati in un anno di tempo.
Questo disegno di legge che è sintetizzato in un articolo da
inserire nella finanziaria credo sia una risposta molto importante
ad una serie di istanze e dia una prospettiva a tutto un settore,
che da più anni, nella rottura dell'accerchiamento, trova un suo
obiettivo: questo è un obiettivo inserito nel programma di
legislatura e quindi siamo fieri di proporre alla discussione del
Consiglio tale emendamento.
Si dà atto che dalle ore 16,05 presiede il Vicepresidente
Fiou.
Presidente
- La parola al Consigliere Lattanzi.
Lattanzi (CdL)
- Vorrei cogliere l'invito dell'Assessore
a non essere demagogo, credo di non esserlo mai stato, qualche
volta la battaglia politica ci porta ad essere magari un poco
populisti, ma credo mai, da parte mia, ci sia stata demagogia,
perché "il teatrino della politica" è "il gioco delle parti".
Intanto le dico subito che la relazione non la considero né
lunga, né speciosa, la ritengo doverosa, visto che parliamo di
circa 3.000 miliardi, e lei ha voluto utilizzare questo momento di
assestamento di bilancio e di riconoscimento di avanzo di
amministrazione per il 2005 per ripercorrere l'impostazione di
questo bilancio che abbiamo già avuto modo di discutere alla fine
dello scorso anno in fase di assestamento.
Intanto una dichiarazione mi pare di poterla subito smentire:
questo bilancio non segue il "PREFIN" per un motivo molto
tecnico... perché il "PREFIN" è arrivato "post-bilancio"! Glielo
ricordo, è stata la 1
a
volta, nelle prime volte la
cilecca è anche compresa, però noi abbiamo una nostra iniziativa
per ricordare che il "PREFIN" dovrebbe venire prima della
finanziaria. Ricordo che in termini di bilancio questo bilancio non
è stato il frutto del "PREFIN", perché il "PREFIN" fu un "POSTFIN",
al punto che, visto che il documento è inutile e lo dimostra il
fatto che lei si è presentato, qui, con un bilancio che il "PREFIN"
non lo aveva di fatto impostato, è addirittura inutile perdere del
tempo a discutere di una prefinanziaria che, di fatto, è un
dibattere 2 volte il bilancio stesso!
Sperando di non essere demagogo, vorrei con lei ripercorrere
alcuni appunti essenziali alla sua relazione. Lei ha voluto
giustamente contestualizzare questo bilancio all'interno di un
momento di economia mondiale per non dimenticare che la Valle
d'Aosta è collegata all'economia mondiale. Lei ha ricordato a quale
velocità l'economia si sta muovendo, sia quella internazionale che
quella europea, la difficoltà di un'economia europea che ha una
serie di "appesantimenti strutturali" difficilmente affrontabili, e
infatti abbiamo visto come anche la Costituzione europea - che
doveva essere una grande riforma e poteva dare una conduzione
politica all'economia europea - è naufragata qualche mese fa in
maniera miserevole! Ogni volta che abbiamo affrontato la
discussione sul bilancio abbiamo sempre ricordato, in questi anni,
che quando si parla del bilancio della Regione, non ci si debba
dimenticare che questo piccolo territorio di 100.000 abitanti si
trova all'interno di un contesto.
Mi lascerà, allora, che mi tolga "un sassolino dalle scarpe" con
un minimo di soddisfazione: finalmente anche voi vi siete accorti
che la Valle d'Aosta è, sì, "carrefour d'Europa", ma lo è anche
integrata nell'economia mondiale, perché questo discorso - quando
al posto suo c'era qualcun altro - è stato un ragionamento molto
difficile da far comprendere, al punto che addirittura c'era una
chiusura totale dell'accettazione che il nostro futuro, il
benessere delle nostre famiglie, il sostentamento dei nostri
servizi sociali dovesse dipendere dal contesto internazionale
all'interno del quale ci muovevamo! Quando parlavamo del pericolo
opportunità - concordo con il collega Sandri - della
globalizzazione, qualcuno sorrideva dall'alto di una montagna di
soldi che era il bilancio regionale, perché pensava che questo
denaro sarebbe bastato per fare ricche le famiglie valdostane.
Oggi, purtroppo, cominciamo ad avere la consapevolezza che così non
è, e lei oggi lo dice anche nella sua relazione, dovendo collegare
poi in termini tecnici pratici un fattore economico, cioè
l'economia della Valle d'Aosta in un contesto europeo e
internazionale impatta direttamente sulle risorse
dell'Amministrazione regionale; lo dice ancora lei, nella
relazione, quando deve ammettere che, ancora una volta, si assiste
a una riduzione di entrate e di disponibilità del 6,5%, non
preoccupante, lei dice... io invece sono preoccupatissimo, perché
il 6% ogni anno fa il 60% in 10 anni, e vuol dire che perdiamo
capacità di crescita in termini di disponibilità rispetto
all'inflazione e alle esigenze di aumento dei costi dei servizi di
quello che dobbiamo amministrare in questa piccola Regione.
Oggi assistiamo a quello che andiamo dicendo da anni: che
l'economia e la capacità di creare valore reale in questa Regione
impatta in maniera diretta sulle disponibilità finanziarie che
questa Amministrazione ha per affrontare le sue competenze. Questo
è il primo concetto che mi sento di sottolineare, però - lei mi
permette - con una visione diversa, e allora questo bilancio di
avanzo e di assestamento (li commento entrambi, il "116" e il
"117") esprime intanto un fattore tecnico: ormai gli avanzi di
amministrazione da circa 200 milioni di euro l'anno sono un fatto
tecnico. Abbiamo potuto affrontarlo insieme a lei, in II
Commissione, quando lei ci ha ribadito per il 2° anno consecutivo
che ormai l'applicazione delle norme di bilancio dovrebbe essere
modificata, perché ci sono alcune opere che hanno piani
quinquennali, mentre le disponibilità finanziarie vengono
pianificate in piani triennali con compatibilità finanziaria.
Noi prendiamo atto che oggi un'amministrazione pubblica come
quella regionale avanza, di fatto, in termini tecnici di impatto
finanziario, circa 200 e "rotti" milioni ogni anno, quindi in
automatico ci sono risorse che poi vengono ridestinate e, se
volete, è anche un concetto di flessibilità perché fa presupporre
che il denaro che avanzerò nel 2006 potrò riassestarlo nel 2007
come con il "117" vi apprestate a fare. C'è poi il fatto politico,
ma prima un altro aspetto sul fatto tecnico: ho firmato la
relazione dei revisori del bilancio come Consiglieri regionali;
sotto l'aspetto tecnico non ho nulla da dire, perché sono state
rispettate le normative finanziarie, abbiamo preso atto della
correttezza dei dati e quello che un Consigliere regionale può fare
non è che prendere atto di quello che i tecnici hanno
impostato.
Il fatto politico però lei lo ha pesantemente ricalcato nella
sua relazione, per rendere merito a lei e alla Giunta che ha
rappresentato delle scelte fatte. Io, questi meriti, faccio fatica
a condividerli, perché pur comprendendo la sua difficoltà, perché
lei esprime una cultura non solo da commercialista, ma da politico
- che forse tante volte non è molto distante dalla nostra visione -
... però mi rendo conto che in un contesto di politica forse non
sempre si riesce a fare quello che si vuole, anzi praticamente mai,
però il fatto politico c'è. Il fatto politico è che se è vero -
come è vero - che l'economia regionale impatta sulle risorse
finanziarie e la ridefinizione delle impostazioni di bilancio andrà
a rimpattare successivamente sulle disponibilità finanziarie, le
esprimo la nostra insoddisfazione: è un'insoddisfazione che lei
conosce, che è ribadita in quest'aula, è conosciuta dalla
popolazione. Vorrei però ricordarle alcune argomentazioni.
Lei dice che si è preso atto della necessità di ridurre
l'impatto delle spese correnti, si è preso atto del 4% in meno di
spese correnti, potremmo dire... "Alleluia"? Finalmente siamo
riusciti a conquistare un 4% in meno di spese correnti, anche se la
spesa corrente impatta ancora in maniera sostanziosa sul nostro
bilancio. Aggiungerei che in contrapposizione dovrebbero essere
aumentate le disponibilità per gli investimenti, così lei ci ha
relazionato. Sulla sua relazione ha fatto 2 o 3 volte riferimento
in apertura al fatto che questo bilancio si accolla tutta una serie
di competenze - sottolineando che in altre Regioni non è così) -
come la sanità, la scuola... Assessore, questo ritornello fra noi
autonomisti potremmo anche smettere di farcelo... no? Cosa dice?
Potremmo smettere di dirci, fra noi autonomisti, che abbiamo
competenza in materia di sanità, di scuola, di istruzione, di beni
culturali, perché dovremmo ricordarci in automatico che siamo anche
i possessori dei 9/10 delle risorse di questa Regione! Ci
mancherebbe ancora che la Regione, avendo i 9/10 delle risorse
finanziarie e fiscali, dovesse poi avere le competenze ridotte
rispetto a...!
Noi, non solo rivendichiamo la necessità che i 9/10 rimangano,
ribadiamo la convinzione autonomistica che è giusto che queste
risorse ci siano, ricordiamo che i 9/10 di meno 6% vuol dire meno
risorse, e ribadiamo che le competenze non possono essere
utilizzate a giustificazione del fatto della propria capacità di
amministrazione, perché il ritornello fra noi autonomisti, in Valle
d'Aosta, che abbiamo anche le competenze in materia di scuola, di
dipendenti pubblici... ci mancherebbe ancora che non ce le
avessimo! Sarebbe "Disneyland" e siccome "Disneyland" fa pagare
anche l'entrata, anche in Valle bisogna prendere atto di questa
situazione!
C'è invece una serie di considerazioni sulle spese correnti che
vanno fatte. Lei ha giustamente rivendicato un forte impatto
dell'assistenza sanitaria e sociale di questa Regione: voglio
aggiungere un altro elemento. Questa Regione avrà un impatto
crescente della spesa sanitaria e sociale, e lo dicono le
statistiche delle relazioni di tutti gli organi competenti,
l'ultima è la "Banca d'Italia" che ci ha fornito la relazione
sull'economia valdostana, che ribadisce con numeri di demoscopia
come la nostra popolazione stia fortunatamente invecchiando, ma
anche onerosamente invecchiando, perché la vecchiaia è un lusso che
costa! Si chiama "rischio longevità", lo stanno affrontando tutte
le grandi civiltà d'Europa e occidentali, il rischio longevità, che
è un'opportunità straordinaria per l'uomo, ma ha un impatto
devastante sulle amministrazioni pubbliche e su tutti i sostegni
sociali, dai pensionamenti all'assistenza sanitaria sociale. Allora
voglio ribadire un allarme in questo senso, per essere costruttivo:
questo problema va affrontato in termini di urgenza, perché 3 anni
che passano la vita media si allunga di uno. Noi nell'arco dei
prossimi 20 anni avremo l'opportunità di assistere un numero
incredibile di anziani in questa Regione, con dei costi devastanti
per l'Amministrazione. Sentivo ieri su "Radio 24" che si parlava
del bilancio del Piemonte, che destina il 70% delle risorse in
sanità nel sociale, naturalmente avendo un bilancio che poi invece
prevede tutta una serie di altre competenze sostenute dallo Stato,
ormai è compito dello Stato, ma anche delle amministrazioni locali,
farsi carico del problema del rischio della longevità. Mi creda, ho
la preoccupazione che questa visione non sia sufficientemente
allertata, perché su questo influiscono tutta una serie di
impatti.
Nella parte investimenti voi avete messo tutta una serie di voci
che considero costi, che un'azienda sana considererebbe costi.
Quando decidiamo che sono investimenti l'investimento nell'ospedale
nel suo ampliamento, non stiamo dicendo che facciamo degli
investimenti, ma stiamo sostenendo dei servizi, sono dei costi
ricorrenti, perché la manutenzione delle scuole, dell'ampliamento
degli ospedali, la messa a norma in adeguamento alla "626" di tutti
gli edifici pubblici, sono costi amministrativi, non li potete
considerare in quel 35% di investimenti che ricorrentemente ci
volete sbandierare quando sono, di fatto, per il 95% spese correnti
e investimenti, sì, ma di manutenzione di quello che è un servizio
sanitario sociale, di quello che è un servizio educativo
scolastico!
Quando diciamo: "adesso abbiamo scoperto che c'è il settore
degli investimenti, dopo l'alluvione, per la sicurezza del
suolo"... abbiamo scoperto dopo l'alluvione che bisogna mettere
ingenti risorse nella sicurezza del suolo, stiamo spendendo dei
deliri di follia di denaro per far lavorare le imprese con la
giustificazione che un'alluvione che arriva ogni 100 anni oggi è un
pericolo imminente ogni 100 giorni! Quando parliamo di fare
manutenzione alle strade, quelle delle vallate, le rotonde, da 3
milioni di euro a "botta", io non parlo di investimenti... parliamo
di mantenere la struttura del servizio amministrativo di questa
Regione ai cittadini, fa parte dei costi che i cittadini pagano per
avere le scuole a norma, un ospedale funzionante, le strade senza i
buchi, i paravalanghe per non avere i sassi in testa... fa parte
delle tasse che il cittadino paga e delle aspettative di servizio
che il cittadino si aspetta da un'Amministrazione regionale... voi
li considerate investimenti!
Allora vi dico che dobbiamo cominciare a vedere questo bilancio
in un'ottica diversa: l'ottica che l'investimento è quello che crea
valore. Allora posso essere d'accordo con voi, che mettere a posto
le strade significa favorire il turismo, che investire nei beni
culturali sia creare un indotto indiretto su quello che è il
recupero del nostro patrimonio culturale a fini turistici per
creare valore, però prendo atto che gli investimenti nei settori
dell'economia - parlo dell'industria e del turismo - sono cifre
risibili! Parliamo di 20 milioni di euro per l'artigianato,
parliamo di 25 milioni di euro per quanto riguarda gli investimenti
sul turismo... su 3.000 miliardi ne spediamo 40 per il turismo!
L'Assessore La Torre è disperato perché non ha soldi per creare
iniziative di rilancio dell'economia... parliamo di investimenti in
ricerca, in occasioni per l'industria e l'artigianato di potersi
sviluppare in Valle d'Aosta, noi destiniamo lo "zero virgola
qualcosa" del bilancio della Regione! Come vede, non è
contrapposizione, Assessore, ma è visione diversa, è prospettiva
diversa! Non è neanche dire il bicchiere mezzo pieno e mezzo
vuoto... lei è legittimato a dire che il bicchiere è mezzo pieno!
Io, forse, non voglio neanche dire che il bicchiere è mezzo
vuoto... dico ed esprimo una visione liberale della gestione che
oggi vediamo ancora fortemente radicata a livello di socialismo
reale. Questa Regione dipende da come i 3.000 miliardi ogni anno
vengono collocati, non perché la Regione è motore di economia, ma
perché la Regione è, essa stessa, posti di lavoro, occupazione, e
l'amministrazione dei servizi ai cittadini diventa un fattore
economico fine a sé stesso!
Allora i "PIL" scendono... pensate che noi abbiamo, secondo la
relazione della "Banca d'Italia" dei "PIL" interessanti
dell',15-1,7% quando avevamo l'alluvione perché avevamo gli
investimenti che creavano economia (trasferimenti statali), e oggi,
quando l'Italia e l'Europa si rialzano leggermente in termini di
"PIL", scendiamo! Oggi assistiamo a una riduzione di "PIL" e la
prospettiva 2006 della Valle d'Aosta è ancora superiore all'Italia,
ma in controtendenza, mentre l'Italia e l'Europa con fatica
risalgono, la Valle d'Aosta scende...
(interruzione del Presidente della Regione, fuori
microfono)
... se lei dice che sono dati risibili quelli della "Banca
d'Italia", la invito a fare una lettera come Presidente della
Giunta per segnalare alla "Banca d'Italia" che sta sbagliando! I
dati... è vero che possono essere risibili, posso anche essere
d'accordo con lei... allora, se i dati della "Banca d'Italia",
delle relazioni dell'"ISTAT", che non leggono con sufficiente
chiarezza l'andamento dell'economia, le chiedo di farsi un giro in
bassa Valle perché lì, il "PIL" ce l'hanno sulla schiena! Al casinò
il "PIL" ce l'hanno sulla schiena tutte le sere! Tra l'altro
qualcuno mi dovrebbe spiegare cosa fa il sig. Romi Gai a porte
chiuse del casinò, a girare: magari è un nuovo consulente, non lo
sappiamo ancora, parleremo di casinò fra un secondo!
Il "PIL" sull'impatto dell'economia di questa Regione è sui
cittadini, magari i dati possono anche essere contraddetti, ma non
questo. Prima commentavamo: questa è una Regione che dovrebbe
essere ricca, la gente però si lamenta. C'è chi si lamenta perché
forse, fino a ieri, ha avuto 100 e 90 oggi non gli basta, ma c'è
chi aveva 50, giusto quello per sopravvivere, e oggi ha 20, e siamo
nella Valle d'Aosta, come lei dice... una Regione ancora stabile,
equilibrata, ricca!
Credo che dobbiamo prendere atto che è proprio il processo
culturale che deve essere cambiato; prendo atto della capacità dei
nostri funzionari e dei nostri dirigenti e dell'Assessorato alle
finanze a far quadrare i conti che la linea politica detta; ma
prendo atto che ci sono delle terribili opportunità che non stiamo
affrontando per quello che sono! Quando parliamo di "investimenti"
parliamo di manutenzione (strade, edifici pubblici, sanità,
adeguamenti strutturali), beni culturali, territorio e difesa del
suolo; quando parliamo di sviluppo economico investiamo poche
briciole nell'incentivazione dell'economia, non mi stupivo finché
c'era Ferraris a quell'Assessorato, ma faccio difficoltà e non
posso che prendere atto dell'urlo di dolore dell'Assessore La Torre
che dice di non avere i soldi perché, una volta pagati i dipendenti
del suo Assessorato, non ha i soldi per fare alcuna iniziativa!
Parleremo poi di quelle che sono state le sue iniziative per
cercare di raggranellare qualche soldo. Non credo che sia giusto,
come lei sostiene, presentare un "libro dei sogni" e dire: "voi
dovete aumentare qui e aumentare lì"... no, io dico che dobbiamo
radicalmente approcciare in maniera diversa in termini politici gli
assestamenti di bilancio!
Sul casinò lei dice che presenterà un emendamento, noi ne
prendiamo atto; ribadiamo ancora una volta la nostra posizione su
questi 30 milioni di euro da rendere disponibili e i 90 milioni di
euro che lei ci ha anticipato essere il complesso dell'operazione.
La nostra posizione è molto chiara, come anche in passato: non
siamo contrari a che ci sia un piano di sviluppo che preveda che il
casinò abbia le sue strutture di servizio, anzi ci sembrava perfino
anomalo che il casinò non avesse un albergo con cui lavorare, ci
sembrava anomalo avere un casinò senza i parcheggi o avere un
casinò senza i data base! Ma è altrettanto vero che non basteranno
né i 30, né i 90 milioni per comprare la carrozzeria, se il motore
è marcio! E il motore è marcio da quando noi, a guidare l'auto, ci
mettiamo la politica, perché non ci può essere un'azienda che
investe 100 milioni per rilanciarsi sul mercato e poi ad affidare o
a manager competenti con le mani legate - come Conca denuncia sui
giornali - o a Presidenti come Martini in perfetta minoranza, ma
che guarda bene dal dimettersi, un "Martini" attaccato in
Commissione da quasi tutto il suo Consiglio di amministrazione, ma
che fa tutto meno che dimettersi! Da quando c'è una "task force"
che non ha partorito alcuna idea se non quella dei propri gettoni
di presenza e da un comitato strategico con un altro capo, dr.
Zandano, il cui ruolo... lo abbiamo capito!
Una cosa è certa: abbiamo commentato nell'altro Consiglio il
saccheggio di 14 anni di casinò da parte della "GS"; oggi ci
apprestiamo a continuare a vedere il saccheggio nella nuova
impostazione della s.p.a. privatistica, che, di privatistico, ha
solo gli emolumenti! Siamo quindi a favore degli investimenti per
il piano di sviluppo del casinò, siamo a favore al fatto che poi
questi investimenti li gestiscano questi signori, che quando sono
bravi vengono bloccati e quando sono incompetenti vengono tenuti
perché accondiscendenti! No, non siamo d'accordo e le vostre scelte
politiche sono gravi su questo tema, perché siamo in ritardo! Il
Casinò di Venezia, il casinò che abbiamo intorno ci fanno la
concorrenza e il mercato cresce per gli altri! I nostri sono
preoccupati per il posto di lavoro, ma abbiamo ancora la vostra
cinghia di trasmissione del "SAAV" che al casinò dice: "non
preoccupatevi per il voto all'"Union", che sarà tutto a posto"...
non è così!
Allora lei ha voluto fare una lunga relazione e non mi
dilungherò oltre. Ribadisco la posizione del nostro gruppo: questa
Regione non ha bisogno solo di una migliore amministrazione, perché
sotto questo aspetto le devo dare atto che ad amministrare quello
che c'è siete bravi... manca il progetto, siete troppo presi dalle
vostre "beghe" da qualche anno, e questa Regione patisce le errate
decisioni in termini di politica degli investimenti! Voi
considerate "investimento" mettere a posto una scuola, l'unico
investimento che fate è forse nei voti di quegli operai che faranno
quel lavoro: se saranno disponibili a votare "UV" avranno i
finanziamenti! Non crediamo che questo sia il modo di procedere!
Non crediamo che sia questa l'opportunità che questo bilancio può
rappresentare per la Regione. Ve lo stiamo dicendo da 8 anni,
questo è il 9° anno: -6% di entrate, il prossimo anno registreremo
un altro -6 piuttosto che -7, forse ci salverà l'impatto fiscale
che ha l'energia che è in costante crescita, ma è "un gatto che si
morde la coda", perché più tasse per la Regione che entrano
significano più tasse per i cittadini e per le aziende che pagano
questa energia in Valle d'Aosta come la pagano dalle altre parti,
essendo noi i produttori, per cui i benefici per i cittadini sono
pari a zero! Chiaramente quella, per voi, è una fonte importante di
gestione del bilancio!
Io la ringrazio quindi per la sua lunga relazione, che trovo
doverosa; prendo atto della sua onestà intellettuale nel senso che
lei difende quello che sta amministrando. Credo che possa
condividere con me che è il momento di fare scelte importanti, che
voi non siete, in questo momento, in grado di fare!
Si dà atto che dalle ore 17,25 riassume la Presidenza il
Presidente Perron.
Presidente
- La parola alla Consigliera Squarzino
Secondina.
Squarzino (Arc-VA)
- Pensavo che toccasse a qualcuno
della maggioranza intervenire, comunque va bene.
Certo bisogna dare atto all'Assessore che quando legge una
relazione con forza, uno lo ascolta e pensa: "ma come ha ragione,
ma che belle cose sta dicendo"! Poi, se uno si ferma e confronta
quello che lei oggi ha detto con quello che lei ha detto quando ha
presentato il bilancio 2005-2007 - perché oggi analizziamo il
consuntivo di un programma letto, commentato, votato nel 2004
quando si è presentato il bilancio 2005-2007 -, si accorge che è un
bilancio che continua ad essere, come da sua ammissione,
"ingessato" e "rigido", come da molti anni lo è il bilancio di
questa Regione. Lei, ancora oggi, lo ha detto e lo aveva detto già
2 anni fa, come se fosse un vanto, nel senso di dire: "riusciamo a
rispondere a tutte le esigenze nei vari settori, siamo in grado di
rispondere ai singoli problemi che vengono posti, a problemi e a
decisioni che sono racchiuse in leggi e leggine che questo
Consiglio ha fatto". Lei diceva allora - lo riprendo - quanto il
bilancio fosse la sintesi dell'ordinamento legislativo in vigore e
quanto limitata fosse la possibilità reale di assumere "scelte
programmatiche incisive" in capo alla Giunta e al Consiglio nel
breve termine.È vero, però, se uno ha questa consapevolezza,
dovrebbe dire: "va bene, prendo atto che questa è la situazione, ma
dato che oggi è una situazione "ingessata" da queste leggi che ci
sono e a cui devo dare una risposta, forse sarebbe utile cominciare
a fare degli interventi legislativi che invertano la rotta, che
comincino a introdurre elementi nuovi nella legislazione, che
consentano poi di fare questo passo"!
Allora sono andata per verificare, non mi ricordavo più bene
quali erano le leggi che nel 2005, in attuazione del programma di
Governo, erano state presentate dalla Giunta e approvate dal
Consiglio. Ce ne sono 37, fra queste: 5 sono di bilancio e 4 di
semplice finanziamento, 9 in tutto, quindi ¼ sono di carattere
finanziario; poi abbiamo 16 testi di legge che modificano le leggi
esistenti - dalle "omnibus" a tutta una serie di leggi che
modificano leggi già esistenti -, quindi una legislazione che torna
sulle cose già fatte per perfezionare, ma il solco è sempre quello;
rimangono 12 leggi che affrontano argomenti nuovi, di cui 2 di
iniziativa consiliare - per quanto riguarda la questione
dell'insindacabilità dei Consiglieri o la coesistenza tra culture
transgeniche e biologiche - o, ancora, gli ostelli della gioventù,
richiesta da parecchio tempo, un'altra ancora importantissima
richiesta a gran voce dal mondo dei lavoratori a cui tutto il
Consiglio ha cercato di dare una risposta con l'anticipo della
cassa integrazione; c'è poi la legge sulla scuola che lei
giustamente ha ricordato, una legge fatta all'ultimo momento. Poi
ci sono alcuni interventi che riguardano il settore dei lavori
pubblici, le opere di pubblico interesse regionale.
Si direbbe quasi che il settore più governato, su cui si
interviene con maggior attenzione sia proprio quello dei lavori
pubblici; ne prendiamo atto e prendiamo atto che questo Assessore
sta governando il suo settore; poi probabilmente lo governa secondo
finalità che non condividiamo, ma è presente fortemente!
Altre leggi importanti non ci sono! Allora quello che lei ha
detto nel 2005 e che oggi ha riproposto, cioè che il bilancio non
può che tener conto delle leggi esistenti e che bisognerebbe, se si
vuole andare contro questa rigidità, cominciare a cambiare con
indicazioni nuove, questo obiettivo non è stato neanche messo in
cantiere, non è stato realizzato, quindi sicuramente in questo
punto la volontà della Giunta e del Governo non si è espressa in
alcun modo. Da un lato - ripeto - ci si lamenta che il bilancio è
"ingessato"... dall'altro non si fa nulla per liberare risorse!
C'è stato un tempo non così lontano, in cui c'erano delle
risorse disponibili - i "famosi" fondi globali - e in cui si
diceva: "va bene, sappiamo che per fare grandi investimenti oppure
per intervenire su settori che all'inizio non riusciamo a ben
individuare, ma che possono dare un grosso sviluppo alla nostra
Valle, occorre mettere delle risorse riservate a questi nei fondi
globali". Questa buona abitudine si è persa negli anni; adesso, di
fronte a spese che occorre fare, che siano spese per l'edilizia
sanitaria ospedaliera, che sia per l'acquisto del "Billia", bisogna
ricorrere all'indebitamento, a dei mutui o ad altre fonti perché
non abbiamo previsto risorse a ciò dedicato. Tutto il bilancio è
utilizzato per far fronte al quotidiano, a quanto già deciso, e
questo impedisce di lavorare per il medio e lungo periodo. Questo
significa - ed è preoccupante - l'accettazione dello "status quo",
cioè si accetta la situazione così come la si è finora individuata,
si accettano come positive le scelte fatte nei diversi settori, si
dà per scontato che in quelle bisogna continuare e non si fa uno
sforzo per chiederci: "ma è questo ciò che serve alla Valle
d'Aosta?".
Rispetto a questo bilancio consuntivo, che è un rendiconto
finanziario contabile, ma non solo, rispetto all'aspetto contabile
è inutile che qui ci mettiamo ad elencare cifre su cifre, lo ha
fatto molto bene lei... fra l'altro sarebbe interessante,
Assessore, che dal prossimo anno questa relazione così analitica la
portasse anche in Commissione, perché non è rispettoso dei colleghi
del Consiglio che lei, in Commissione, si presenti con una
relazione di 2 o 3 paginette e poi, qui, elenchi tutta una serie di
dati che abbiamo avuto modo di conoscere solo adesso!
Rispetto al bilancio prendiamo atto che le entrate, seppure di
poco, sono diminuite e che il casinò è un settore responsabile di
questa diminuzione di entrate. Prendiamo atto che gli uffici hanno
lavorato bene, ma le previsioni su fatti che non sono conoscibili
in anticipo, cioè l'andamento negativo del casinò oppure l'aumento
dell'imposta sulla birra, sono elementi che gli uffici non
padroneggiano fino in fondo, per cui ci sono degli scostamenti
rispetto alle previsioni, ma questi sono fatti esterni al lavoro di
chi predispone un bilancio e bisogna dare atto che gli uffici hanno
lavorato bene. Ci sono alcuni elementi nella macchina
amministrativa che andrebbero rivisti, quali: la gestione dei
residui passivi, i debiti, che sono aumentati dal 2004 al 2005, la
capacità di pagamento che è diminuita dal 2004 al 2005.
Per quanto riguarda le spese, il rapporto fra spese correnti e
spese di investimento... c'è una diminuzione di questo rapporto
rispetto alle previsioni, ma non rispetto alle cose che sono
realizzate; Assessore, non presenti così le carte! Allora dobbiamo
prendere atto che nel 2005 il rapporto fra spese di investimento e
spese correnti è uguale, grosso modo, a quello del 2004...
(interruzione dell'Assessore Marguerettaz, fuori
microfono)
... ho capito, ma io parlo del rapporto, Assessore, che è
"spalmato" su tutti i vari settori. Lei non può venirmi a dire che
c'è stato un aumento - come dice lei - delle spese di investimento
rispetto a quelle correnti... non è vero, questo era nella
previsione, ma in quello che è realmente avvenuto il rapporto è
uguale a quello del 2004!
Preferisco comunque soffermarmi sulla parte più politica del
bilancio consuntivo, e ancora una volta parto - visto che non ho
avuto prima di oggi la sua relazione e non potevo indovinare quello
che lei avrebbe detto, ma avevamo la sua relazione del 2005 - dalla
sua relazione del 2005 e nella prima pagina dice:
"Le budget que
nous présentons aujourd'hui, tout orienté dans la réalisation du
bien de notre pays, est un budget qui a pour but la lisibilité de
l'action politique, la modernisation de l'Administration et le
redressement de la confiance des citoyens"
. Riprendo queste
finalità che l'Assessore aveva individuato, riguardo alla
"lisibilité de l'action politique"... confesso che ho avuto
difficoltà a capire, non sono entrata nell'esegesi perché non so
cosa voglia dire l'"action politique": non so se vuol dire i
documenti che vengono presentati meglio, le conferenze stampa fatte
con maggior frequenza, i dossiers più belli... non lo so! Mi
interessano gli altri due:
"la modernisation de
l'Administration"
, che lei declina dicendo che può diventare un
punto di forza per la competitività del sistema:
"il y a la
nécessité d'une réorganisation profonde de l'Administration
régionale qui emploie quelque 3.000 personnes"
... parla di
eliminare pesantezze amministrative... Rispetto a questo obiettivo,
a parte un intervento legislativo puntuale che riguarda la
possibilità di utilizzare ordini di pagamento elettronici con la
legge n. 3/2005 - che è una cosa buona - e a parte l'inizio di un
lavoro di controllo di gestione come inizio di lavoro, per il resto
non troviamo niente! C'è da parte della Giunta, in particolare del
Presidente Caveri e dell'Assessore Marguerettaz, la consapevolezza
dell'importanza di riorganizzare la "macchina amministrativa", ma
non si vedono interventi che vadano in questo senso!
La riforma della "45", questo Governo, il 1° "Governo Caveri",
ma anche il 2° "Governo Caveri" si sono impegnati fortemente su
questa riforma, ma di questo non c'è traccia! C'è stato un
intervento sulla dirigenza, ma niente di più! Se non si riforma in
modo profondo, non si riescono ad innovare tutte le procedure, il
modo di lavorare di questa "macchina" che è pesante! C'è un
personale che conta quasi 3.000 persone, e non bastano neanche,
perché accanto a queste ci sono alcune centinaia di consulenti che
vengono assunti e a cui si affidano anche compiti di semplice
gestione amministrativa, pur avendoli assunti con dei contratti a
progetto! Credo che se non si comincia ad intervenire sul personale
e sull'organizzazione complessiva del personale, non riusciamo a
dare quel di più di aiuto alla competitività allo sviluppo che
questa Regione deve dare; fra l'altro, intervenire su questo non
richiede tanti costi economici, anzi, fa risparmiare! Come costo, è
un costo di riqualificazione del personale, di modo di
riorganizzare le procedure, ma è un risparmio effettivo, un
risparmio che non abbiamo neanche visto praticato anche con
l'introduzione di mezzi informatici. Qui, come altre volte dicevo,
si spende molto per l'introduzione dell'informatica in ambito
lavorativo, ma tutto questo non si traduce poi in una diversa
utilizzazione del personale! Ricordo sempre che, chiunque vede cosa
capita in un'industria quando si informatizza, parte del personale
viene riqualificata, parte viene utilizzata per altri compiti,
perché questo è lo scopo dell'informatizzazione.
Rispetto al
"redressement de la confiance des citoyens"
,
le confesso, Assessore, che quando ho pensato che nel 2005 c'è
stato un cambiamento di governo, c'è stata un'azione che non ha
favorito la
"confiance des citoyens"
verso la politica,
anzi, ha messo le premesse perché questa primavera qualcosa di
grosso succedesse, qualcosa che ha fatto capire come la
"confiance des citoyens"
ha difficoltà a riconoscersi in
questa Giunta!
E nei vari settori? Vorrei soffermarmi solo su un settore che
ritengo in questo momento il più importante, quello su cui bisogna
accentuare l'attenzione, ed è un settore che il 2005 aveva messo in
evidenza. Nel gennaio 2005 abbiamo iniziato l'attività del
Consiglio con un Consiglio straordinario sull'industria, con tutta
una serie di impegni, e... poi? Qui, a differenza del collega
Lattanzi, credo che non si debbano accollare le responsabilità di
questo settore ad un assessore piuttosto che ad un altro. Credo che
il settore dell'industria sia un settore che tutta la Giunta deve
condividere, per cui se qualcosa non ha funzionato, è la
responsabilità delle scelte dell'intera Giunta! C'era stato allora
l'impegno a continuare in questa attività di attenzione alla crisi
industriale, addirittura un impegno a farlo in concertazione con i
soggetti interessati; qualcuno aveva parlato di "decollare" con un
nuovo patto di sviluppo, ma mi sembra che, ancora una volta, si
tratta di parole a cui non è seguito alcun atto concreto. Ancora
oggi, sia i sindacati che gli imprenditori lamentano questa assenza
di dialogo e continuano a dire che invece di una concertazione, c'è
l'informazione delle cose che vengono decise, non una ricerca
comune di progetti e obiettivi!
La crisi industriale è davanti a tutti. La "Banca d'Italia" ha
indicato un "PIL" che è diminuito dello 0,7 rispetto al 2004,
afferma che ci sono deboli segnali di miglioramento all'interno
dell'industria nel 2005, però gli episodi che si ripresentano alla
nostra attenzione purtroppo non ci fanno presagire un miglioramento
(parlo della "Tecdis", di "Rossignol", della "CAS" che comincia ad
avere delle difficoltà).
Se guardiamo nel settore del lavoro, nel 1995 registriamo una
contrazione del tasso di occupazione dello 0,7% - questi sono dati
dell'Osservatorio del lavoro regionale - e per converso un lieve
aumento della disoccupazione. C'è una costante contrazione della
forza lavoro regionale ogni anno (-1%) e questo viene spiegato
anche con il fenomeno dell'invecchiamento della popolazione... ci
sono questi elementi che bisogna tener presente! Quando si
affrontano questi argomenti bisogna tener conto di una situazione
italiana, europea, internazionale, certamente, però ci sono alcuni
elementi di criticità tipici della nostra situazione che
bisognerebbe tenere presente nel momento in cui uno vuole
intervenire in questo settore.
Segnalo 2 elementi di criticità: intanto, nel settore
industriale notiamo che il settore edilizio è quello più
sviluppato, quasi in modo sproporzionato rispetto agli altri
settori. Abbiamo in Valle il 12% di occupati nel settore edilizio,
mentre in Italia la media è dell'8,5%, quindi abbiamo una
percentuale molto alta di occupati nel settore edilizio: questo si
può capire perché si continua a finanziare grandi opere edilizie,
perché si dà lavoro a gente che lavora in quel settore, senza tener
conto - questo è l'altro elemento di criticità - che il 50% dei
lavoratori in Valle hanno un basso livello di istruzione... metà
degli occupati valdostani ha, al massimo, la licenza media
inferiore! Allora ci troviamo di fronte al 50% dei lavoratori con
un basso livello di scolarizzazione, e questo non consente di fare
quel salto di qualità che sarebbe necessario fare se vogliamo
investire in Valle e indirizzare verso uno sviluppo industriale ed
economico di qualità.
Condividiamo le proposte che continua a fare l'Assessore La
Torre, che ci sono degli interventi che vanno individuati come
prioritari per lo sviluppo della nostra Valle, come ad esempio
interventi riguardandanti le energie rinnovabili, le energie
alternative, perché questo sarebbe un settore in cui si può, da un
lato, riconvertire la mano d'opera non scolarizzata e, dall'altro,
utilizzare forza lavoro specializzata - periti e tecnici - e
sostenere un settore dell'occupazione più qualificato.
Rispetto al fatto di cui credo vada tenuto conto, questo dato
della formazione e del titolo di studio, perché siamo rispetto
all'Italia con una minore scolarizzazione e minore presenza dei
titoli di studio più elevati, rispetto a queste cose, al problema
del lavoro nel suo insieme... cosa si è fatto nel 2005? Si sono
investiti nei vari settori, ma non c'è l'indicazione di priorità;
in questo bilancio verifichiamo che tutto diventa importante, le
risorse sono distribuite in modo equo fra tutti, ma senza avere un
progetto politico di sviluppo di questa Regione, senza individuare
quali sono i settori su cui puntare per uno sviluppo di questa
Regione. Faccio solo un esempio: turismo di qualità, sviluppo
economico di qualità. L'Assessore diceva: "da dove si tolgono i
soldi"... credo che, se avessimo alcuni tetti di lose in meno e
alcune strade in meno, e avessimo più risorse per creare sviluppo
che consentano anche agli abitanti, qui, di fare fronte alle spese
delle lose, sarebbe molto meglio!
Presidente
- La parola al Consigliere Bortot.
Bortot (Arc-VA)
- Forse la prima volta che sono stato
presente in aula come Consigliere era al momento dell'insediamento
del 2° Governo di Caveri, che ha presentato un bellissimo documento
programmatorio, davanti al quale ho pensato: " porca miseria... qui
si programma, qui ci sono delle strategie"! E poi vedo che
l'Assessore Marguerettaz ha fatto bene il suo lavoro, da
consulente: una bella registrazione di quello che è avvenuto, di
come gli Assessorati si sono spartiti i soldi "in barba" alle
strategie, alla programmazione, alle crisi industriali,
all'intervenire sul ridefinire insieme delle strutture
amministrative nella nostra Regione, e veramente il grande sforzo
di fantasia rispetto al documento presentato è che tutte le magie
sono state esaurite nel chiederci la nostra disponibilità per un
mutuo di 90 milioni di euro per il "Billia" e le strutture intorno!
Tutti i soldi vanno a finire lì, non rimane niente per le
strategie, per i progetti e per la programmazione! Allora,
l'Assessore Marguerettaz mi ha chiesto di fare lo sforzo di
fantasia, forse lui non ha più energie in questa direzione, ho
provato a farlo io, ultimo arrivato; ci ha dato un documento in
aula, mentre lui parlava bisognava prendere gli appunti... comunque
proviamo a fare un po' di proposte:
- 25 milioni di euro di rischi idrogeologici... sabato sono
stato in Valgrisenche e domenica a Saint-Barthélemy: se i rischi
idrogeologici sono a regimentazione, le arginature di qualsiasi
goccia d'acqua di ruscello di tutte le valli laterali... a questo
punto dovremmo avere più risorse, perché se per ogni sasso che
cade, dobbiamo mettere una rete di protezione, evidentemente non
restano soldi per fare altre cose!
- 33,7 milioni per impianti funiviari: o sostituiamo il servizio
pubblico di autobus con impianti funiviari, andiamo tutti al lavoro
in teleferica, in funivia, sugli skilift, altrimenti non capisco
dove si voglia arrivare e cosa sta dietro questi investimenti sugli
impianti funiviari, data la contrazione del numero degli sciatori!
È vero, Assessore Marguerettaz, siamo in libera concorrenza, ma
pensavo che la concorrenza la facesse la Valle d'Aosta ad altre
Regioni! Qui vedo che La Thuile sta facendo la concorrenza con chi
fa impianti con Gressoney; Gressoney la fa a Courmayeur e sono lì
che si strappano quei 4 clienti di sciatori che vengono nella
nostra Regione. Non parliamo sul fondo della guerra di popolo fra
Brusson e Cogne per una gara di Coppa del Mondo di fondo!
- andiamo avanti: 22,7 sette milioni di euro per il trasporto
pubblico. Sono d'accordo che questi sono soldi che vanno spesi,
però delle proposte all'Assessore Pastoret le voglio fare: sono 197
euro pro capite per ogni abitante; bisognerà, nel rinnovo della
convenzione, rimetterci le mani, avere un trasporto pubblico più
funzionale alle esigenze dei cittadini, capire e vedere gli autobus
che circolano, le frequenze, aggregare più persone e, con gli
stessi soldi, rendere più confacente il trasporto incentivando il
disuso del mezzo personale. Se poi sono troppo generico sono
disponibile ad entrare un po' più nelle proposte.
- questa è la "chicca": servizi soccorso piste, 4,2 milioni di
euro. Pensavo che ai "secouristes" si desse il biglietto gratis per
andare a sciare, se qualcuno si faceva male intervenivano; adesso
scopro che la gente viene pagata ad andare a sciare, così qualche
volta capiterà loro di intervenire perché forse ci sono troppi
impianti di neve artificiale e quindi ammettono gli infortuni... è
una battuta, ma la battuta, se confrontata ai 3,9 milioni di euro
per impianti sportivi... fate voi le proporzioni: forse i
"secouristes" bisognerà ridurli, averne di meno, pagarli di meno,
se qualcuno non accetta non sarà molto grave, però forse bisogna
fare qualche piscina in più ad Aosta, dato che non ci sono piscine
a sufficienza, non solo per chi va a nuotare per divertimento, ma
anche per chi deve fare riabilitazione.
- 11 milioni di euro - qui ha disaggregato poco, Assessore -:
assistenza tecnica, rassegne, concorsi, tutela assicurativa,
settore agricolo; per l'assistenza tecnica sono 50 anni che va
avanti questo discorso, le stalle sono sempre più moderne e più
sane, ma scopriamo che tutti gli anni c'è un grosso stanziamento
per il risanamento del bestiame... allora... o non facciamo le
stalle bene o c'è qualcosa che non funziona! Nel frattempo, però,
gli stanziamenti per investimenti e sviluppo, in questo caso
riordini fondiari che sono strategici per la nostra Regione, vede
impegnati 2,5 milioni di euro; bisognerà metterci le mani e
riequilibrare.
Cesal, tu intervieni a parare tutte le misfatte del tuo Governo,
abbiamo assistito ad una tragicomica stamani, devi farti rispettare
nel riequilibrare queste cifre! Se poi l'Assessore Marguerettaz che
fa delle proposte non sta ad ascoltare...
(interruzione del Consigliere Cesal, fuori microfono)
... brutto e cattivo.
- 26 milioni di euro per le strade; sulle strade il rischio è
che alla fine non saremo a sufficienza per usarle, di conseguenza
dovremo aumentare i costi di gestione del sistema viario, anche se
poi nessuno le utilizza. Forse allora, invece di fare la strada
Comboé, si potrebbe pagare la giornata all'agricoltore che porta le
mucche con i suoi collaboratori per il tempo che ci impiega in più
per andare su, come c'è sempre stato. Siccome negli alpeggi ci si
può andare anche a piedi - e non è giusto che chi va in camion
guadagni tempo e chi va a piedi perda tempo -, a questo punto
conviene usare dei soldi, pagare le giornate lavorative
profumatamente affinché i conduttori di alpeggi raggiungano
l'alpeggio tranquillamente, serenamente, senza rischiare incidenti
stradali, senza dover fare manutenzione a strade che vengono
utilizzate magari 2-3 volte all'anno! Proviamo a metterla sul
divertimento, altrimenti ci sarebbe da preoccuparsi!
Proposte: continuo a sentir parlare di fonti energetiche
rinnovabili, risparmio energetico, continuo a dire che ci sono su
questo settore tutte le Regioni e un sacco di aziende che stanno
mettendo avanti, stanno facendo investimenti, e qui dentro sento
solo delle chiacchiere; allora o è incapacità dell'Assessore o c'è
qualcos'altro! Aurelio, vuoi fare un po' di elemosina, sennò
mettiamo noi mano al portafoglio? Difatti mi riferisco
all'Assessore Marguerettaz in quanto Giunta, perché è un Assessore
pesante, non solo di peso, ma anche perché detiene quattrini.
Ho detto prima che la maggioranza non ha strategie, il Governo
non ha strategie, ha scritto tante belle cose e poi vedo che ogni
Assessore ha imbalsamato il suo Assessorato, non c'è alcuna
collegialità, alcun tentativo di capire la crisi e come uscirne e
dove investire, perché ognuno ha "la sua bottega" da preservare e
da gestire, quindi se qualcuno molla un po' di soldi di fare
qualcosa di strategico potrebbe darsi che ne tragga vantaggio
qualcun altro, all'interno del Governo, con il rischio che gli
equilibri - già parecchio precari! - vadano a farsi friggere; di
conseguenza la proposta sarebbe di una maggiore collegialità, di
mettere i soldi dove è necessario per uscire dalla crisi, prenderli
dove sono necessari, dove si sprecano o si usano per fare delle
malefatte. Per una parte di questi soldi mi risulta che manchino
depuratori per il trattamento delle acque civili: smettiamo di fare
qualche asfalto in più, prendete i 270 mila euro per asfaltare le
strade per il Giro d'Italia e poi, però... mancano i soldi per i
depuratori!
Ho visto una cifra incredibile per la formazione professionale;
vale quello che ha detto la mia collega prima: la formazione
professionale insieme a tutto il sistema delle pubbliche
amministrazioni va riformata, non possiamo più fare formazione
professionale in funzione della singola azienda, perché è un modo
per ridurre il costo del lavoro. La formazione professionale va
staccata dall'azienda, deve essere una formazione professionale
culturale di tipo generale, dove si immettono sul mercato del
lavoro, a secondo delle fasce d'età, delle sensibilità, dei livelli
culturali, delle persone e le aziende si ritrovano dei lavoratori
specializzati senza dover ogni volta ricominciare daccapo.
Tutti questi soldi per il casinò e il "Billia"... so che ne sono
stati stanziati tanti per le terme: anche qui, dobbiamo farci
bruciare il taglione da tutti... con questi centri benessere
dobbiamo sempre arrivare ultimi? Senza parlare dei turisti, i
Valdostani vanno alle terme in Svizzera, non siamo neanche capaci a
tenerci i clienti in casa, che sono poi gli abitanti della Valle
d'Aosta! Vogliamo avere delle strategie, degli investimenti e dei
piani che non durino 15 anni e quindi stabilire i termini?
Nel settore del turismo ho visto che sono stati fatti degli
investimenti in direzione delle popolazioni francofone, russe,
spagnole e giapponesi; niente di male, ma, anche qui, proviamo a
capire quanti Giapponesi e quanti Russi abbiamo portato in casa, e
magari ci sono anche le popolazioni del nord Europa che sono
sensibili al nostro territorio per intervenire in questa direzione,
magari spendendo meglio i soldi stanziati.
Legato al discorso della qualità, alla salute e alla
prevenzione, Assessore Fosson, arriverà una proposta di legge per
introdurre cibi biologici nelle nostre mense scolastiche; rivedendo
tutti questi stanziamenti, secondo me saremo in grado di trovare i
finanziamenti e saremo anche in grado di metterci a livello di
tante altre Regioni che hanno meno soldi di noi: parlo seriamente,
perché sapete bene che i sistemi immunitari dei bimbi piccoli sono
più deboli dei nostri, quindi mangiare un po' decentemente potrebbe
servire da volano all'agricoltura, di cui è competente l'Assessore
Isabellon, e potrebbe servire anche come fatto culturale alle
competenze di cui è Assessore Viérin, nel senso che c'è un invito
da parte nostra a una maggiore collegialità sui problemi per i
quali occorre un'interazione fra i vari Assessorati.
Edilizia popolare: abbiamo sentito l'audizione del Difensore
civico 3 giorni fa: ci sono 350 persone che si sono rivolte al
Difensore civico per problemi gravi, legati all'assenza di
abitazione o ad incapacità con il proprio reddito di pagare gli
affitti che, legati alle speculazioni sul mercato immobiliare in
Val d'Aosta, stanno andando alle stelle. Allora, anche qui,
togliamo di nuovo un po' di soldi alle strade e li mettiamo sulle
abitazioni, senza metter mano ad altre risorse che sembra stiano
diminuendo, salvo poi attingere a mutui di 90 milioni per
acquistare il "Billia" e gli annessi, e saremo in grado di fare un
programma, dare lavoro, dare abitazioni agli abitanti della nostra
Regione.
Queste sono proposte uscite dalla relazione, un po' a caldo,
sulle quali torneremo sopra; per esempio, si potrebbe investire su
tutta una serie di centri di recupero di persone che hanno problemi
di riabilitazione, abbiamo il territorio adatto, chi ha contatto
con queste persone o che ha delle persone in famiglia di questo
tipo, sa benissimo quanto costa assisterle, recarsi in questi
luoghi. Di fatto è un piccolo settore di una piccola economia che
può fare da volano per... non dico tanto evitare che i Valdostani
vadano fuori, quanto... creando questo tipo di strutture, potremmo
ricevere tante persone che sono obbligate a fare del turismo per
assistere questo tipo di persone. Queste sono le proposte a caldo
che facciamo noi; se poi dobbiamo preparare un documento come
quello di Marguerettaz, lo predisporremo per il prossimo
autunno.
Presidente
- Non ho altri iscritti a parlare, pertanto
dichiaro chiusa la discussione generale. La parola all'Assessore al
bilancio, finanze, programmazione e partecipazioni regionali,
Marguerettaz.
Marguerettaz (UV)
- Credo che avremo modo durante
l'approvazione del rendiconto e dell'assestamento di precisare...
credo che le valutazioni siano generali di natura politica
nell'alternanza "maggioranza-governo e opposizione".
Mi dispiace che non c'è il Consigliere Lattanzi in aula, ha
confuso gli anni, perché ha confuso il "PREFIN" che riguarda il
2006, poiché, a rigore, il "PREFIN" che è stato approvato nel 2004
relativo al 2005 era stato licenziato il 30 agosto 2004,
assolutamente prima della predisposizione del bilancio, mentre per
il 2006 sono stati contestuali.
Al di là di questo aspetto di dettaglio che mi correva l'obbligo
di precisare, ritengo che le cose evidenziate non siano
assolutamente in contraddizione; da un lato, stiamo dicendo che c'è
un'ingessatura, ma c'è un impianto legislativo che ha una
previsione a 360° su tutta una serie di settori, quindi non abbiamo
la possibilità, stante la legislazione vigente, di allontanarci.
Dico anche che la semplificazione che a volte viene fatta nel
demonizzare le spese correnti e le spese in conto capitale
meriterebbe una maggiore prudenza, perché nell'ambito delle spese
correnti abbiamo tutta una serie di sostegni alle fasce deboli, una
serie di interventi nel sociale, una serie di interventi
nell'educazione, quindi ragionare demonizzando le spese correnti
non è giusto, come non è giusto dire che le spese in conto capitale
sono necessariamente positive; quindi questo lo rivendicherei...
così come nel bilancio abbiamo dato tutta una serie di risposte e
abbiamo fatto una serie di iniziative significative e banalizzare
gli interventi nella viabilità come nella protezione del territorio
e dell'ambiente mi pare non vada bene!
Sicuramente si deve fare attenzione, ma la semplificazione nel
senso di fare meno asfalto, vorrei che qualcuno di voi al di là
delle dichiarazioni di principio si confrontasse con la
quotidianità e con le amministrazioni locali per capire quali sono
le necessità che cerchiamo di presidiare, perché non si può dare
una risposta alle varie istanze, ma abbiamo delle necessità e delle
urgenze. Basti parlare dell'intervento che ho citato sulla vallata
di Cogne, per capire quali sono gli interventi; sono addirittura
interventi previsti nella legislatura precedente, sono più di 30
milioni di euro per il collegamento nella vallata di Cogne che ha
un versante instabile e pericoloso, e che ha registrato anche dei
morti su quella strada; quindi certe "semplificazioni" inviterei a
farle con maggiore prudenza!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK