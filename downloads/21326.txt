Consiglio Regionale della Valle d'Aosta - Oggetto del Consiglio n. 1191 del 9 marzo 2005 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSETTO DEL TERRITORIO
Urbanistica e pianificazione territoriale
ENTI LOCALI
Comuni
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1191 del 9 marzo 2005 - Resoconto
OGGETTO N. 1191/XII - Adeguamento dei piani regolatori generali
comunali alle normative contenute nella legge finanziaria per il
triennio 2004/2006. (Interrogazione)
Interrogazione
Richiamata la nostra proposta di legge presentata il
30/07/2003 concernente "Ulteriore modificazione alla legge
regionale n. 11 del 6/04/98 normativa urbanistica e di
pianificazione territoriale della Valle d'Aosta";
Richiamata la legge finanziaria per gli anni 2004/2006 che ha
fissato la data del 31.12.2005 come termine massimo per
l'adeguamento ai "P.T.P." dei P.R.G.C.;
Saputo che la Comunità Montana "Grand Combin" ha già
definito, e messo a disposizione ai relativi Comuni, un testo tipo
sulle "norme tecniche" inerenti i piani regolatori generali
comunali;
Rilevato che, circa un anno fa, tramite il Celva, 68 Comuni
avendo dato la propria adesione all'iniziativa della Comunità
Montana;
i sottoscritti Consiglieri regionali
Interrogano
l'Assessore competente per sapere:
1) se l'Amministrazione regionale partecipa ai costi e alla
definizione di questo testo riguardante le "norme tecniche
tipo";
2) quali sono i tempi reali per trasmetterlo a tutti i Comuni
della Valle.
F.to: Viérin Marco - Comé - Stacchetti
Président - La parole à l'Assesseur au territoire, à
l'environnement et aux ouvrages publics, Cerise.
Cerise (UV) - Il Consorzio enti locali della Valle d'Aosta - il
CELVA - ha inoltrato alla Cabina di regia del territorio, istituita
con deliberazione n. 132 del 26 gennaio 2004, un testo di norme
tecniche di attuazione tipo redatte, a cura della Comunità montana
Grand Combin, da un gruppo di professionisti coordinato dall'Arch.
Fulvio Bovet, Dirigente della comunità montana. Tale gruppo di
lavoro aveva come obiettivo quello di elaborare delle norme tipo da
adottare da parte degli 11 comuni della comunità montana
nell'ambito delle attività di coordinamento delle operazioni
necessarie all'adeguamento dei PRG al PTP e alla legge regionale 6
aprile 1998 n. 11 attuate dalla comunità montana stessa.
Nell'ambito delle azioni decise dalla Giunta regionale per
supportare l'attività dei comuni per questo adeguamento,
nell'ambito della Cabina di regia è stata valutata positivamente
l'iniziativa avviata dal gruppo di lavoro della Comunità montana
Grand Combin, rilevando la possibilità di un'eventuale diffusione a
tutti i comuni valdostani di un documento utile alla redazione
delle norme tecniche di attuazione. Nel corso di una riunione
tenutasi il 7 dicembre 2004 le strutture regionali hanno quindi
esaminato il documento proposto, al fine di valutare la possibilità
che esso sia adottato come documento guida per la redazione delle
norme tecniche di attuazione da redigersi nell'ambito del processo
di adeguamento dei PRG al PTP. È necessario ricordare che la
Regione nella predisposizione dei provvedimenti attuativi alla
legge regionale n. 11/1998, tra cui la deliberazione della Giunta
regionale n. 418/1999... era stato ritenuto di non elaborare un
testo di norme tecniche di attuazione tipo, limitandosi al capitolo
5, paragrafo 1, cioè fornire solo alcune linee guida per la sua
redazione, lasciando ai comuni ampia possibilità di adottare un
articolato normativo che si adattasse opportunamente alle
specifiche realtà territoriali e al pregresso di ogni singolo
comune. Proprio in considerazione delle numerose variabili
territoriali locali, le strutture regionali hanno ritenuto
impossibile adottare un unico documento "tipo" per la redazione
delle norme tecniche di attuazione, valutando che il documento
presentato non potesse essere utilizzato come tale. Si è concordato
nel ritenere che questo testo dovesse essere inteso non come "norme
tipo", ma piuttosto come uno "schema tipo" da seguire, riconoscendo
il pregevole lavoro di organizzazione delle materie da trattare di
trasposizione e di coordinamento tra queste e le disposizioni del
PTP. Il documento rappresenta infatti il punto di partenza per
effettuare una serie di approfondimenti, di precisazioni e di
aggiornamenti a riferimenti normativi, per poter fornire
indicazioni necessarie ed utili all'elaborazione delle norme
tecniche di attuazione da parte dei comuni. In questa prospettiva
si è espressa anche la Cabina di regia nella riunione del 1° marzo,
dando mandato alla Direzione urbanistica di organizzare una serie
di incontri multidisciplinari con i diversi soggetti interessati,
per definire il testo delle linee guida entro 3 mesi, da sottoporre
alla Cabina di regia e all'approvazione della Giunta regionale
prima della sua diffusione ai comuni. A questo punto è chiaro che
la Regione riconoscerà alla comunità montana un concorso nelle
spese che questa ha sostenuto per l'elaborazione di tale
documento.
Président - La parole au Conseiller Viérin Marco.
Viérin M. (SA) - Credo che questo argomento sia molto
importante, perché siamo tornati su tale argomento già in due o tre
occasioni anche noi come "Stella Alpina", presentando una proposta
di legge 2 anni e mezzo fa, proposta che poi è stata presentata
anche da parte della Giunta per la finanziaria 2003, cioè il rinvio
dell'approvazione e l'adeguamento dei PRG dal 31 dicembre 2003 al
31 dicembre 2005.
Credo che con le risposte che ci ha dato l'Assessore dovremmo
arrivare al 31 dicembre 2007 almeno, perché abbiamo presentato
questa interrogazione proprio perché, mancando 8-9 mesi, abbiamo
una quantità di cose che i comuni devono fare per presentare
l'adeguamento dei loro PRG alla legge n. 11, cioè alla legge del
PTP, che è pazzesca! Qui ho lavorato con i tecnici per capire, vi
sono 7 pagine di incombenze da presentare, da far approvare in fase
preliminare oltretutto, dalle cartografie degli ambiti
inedificabili, dalle zone boscate... se poi le zone boscate o
quant'altro non hanno approvazione nei comuni e poi nella Regione
non si può andare avanti con altri passi... credo dalla ricerca
fatta che oggi nella maggior parte dei comuni non si sia neanche ad
un terzo del lavoro. In quei comuni dove si è invece abbastanza
avanti e si è arrivati alle fasi finali, cioè alla fase delle norme
tecniche di attuazione e alla zonizzazione, siamo bloccati per due
motivi: il primo motivo è quello che ha detto l'Assessore, perché,
se vi è un regolamento tipo già definito dagli uffici regionali,
non vi è il testo tipo sulle norme tecniche di attuazione e oggi
l'Assessore ci ha detto che non si vuole elaborare un piano tipo di
norme tecniche di attuazione, però sono 14 mesi che quel
regolamento tipo di norme di attuazione è stato consegnato dalla
Comunità Grand Combin tramite il CELVA alla Regione per definire
questa situazione! Oggi, dopo 14 mesi, veniamo a conoscenza che si
vogliono fare solo alcune linee guida e oltretutto questo è stato
concordato il 1° marzo, 7 giorni fa, e che vi è tempo 3 mesi per
preparare questo schema tipo, dopodiché la Giunta dovrebbe
approvarlo e i comuni potrebbero iniziare ad utilizzarlo. Vuol dire
arrivare dopo l'estate, vuol dire dare ai comuni 3-4 mesi per
prepararsi tutto il discorso delle norme tecniche di attuazione,
quindi capiamo che, se va tutto bene, andiamo a fine 2006.
Voglio ricordare le modifiche che abbiamo portato alla legge n.
11 con l'"omnibus", perché i comuni devono affrontare tutte le
norme tecniche di attuazione, se non affrontano quel tema, sono
bloccati sulla zonizzazione, sul confronto con gli altri comuni
viciniori in merito alla zonizzazione, perché sappiamo che tutti i
comuni devono confrontarsi anche con i comuni confinanti affinché
la loro zonizzazione collimi con quella dei comuni confinanti.
Pensiamo quindi solo ai comuni che confinano con Aosta quanto tempo
dovranno veder passare da dopo che avranno risolto il discorso
delle norme tecniche di attuazione, sulle quali non abbiamo ancora
oggi dato le linee guida, dopodiché nel 2006 dovranno confrontarsi
con il Comune di Aosta ed altri comuni per definire la zonizzazione
sul lato di confine.
È una situazione sulla quale il nostro gruppo presenterà entro
la fine del mese una proposta di rinvio al 31 dicembre 2006, perché
non è tecnicamente fattibile e la cosa è preoccupante perché nella
normativa attualmente vigente si dice che il mancato adeguamento
dei piani regolatori potrebbe comportare, dopo 6 mesi dalla
scadenza del termine fissato, la nomina di un commissario "ad acta"
e l'impossibilità per i comuni di adottare le varianti al PRG,
creando danni e disagi all'intera comunità valdostana. Questo è il
discorso finale se i comuni non riusciranno a farlo entro i 6 mesi
dopo il 31 dicembre 2006. Faccio un appello all'Assessore e alla
Giunta di far fronte a questa situazione perché la deroga di 2 anni
mi sembra non sia servita a niente e non vorrei che a pagare
fossero direttamente i comuni che si trovano "ingessati" in tale
situazione.
Il secondo problema a sostegno della proposta di rinvio è anche
dato dalla modifica della legge n. 11 apportata nell'"omnibus" che
abbiamo approvato qualche mese fa, perché lì vi è tutto un discorso
da fare in più e, a causa di quelle modifiche per gli ambiti
inedificabili, bisogna ancora definire le aree che sono in zona
viola e in più bisogna anche creare la cartografia delle sorgenti e
dei pozzi che fino all'altro giorno non c'era. È una situazione
molto confusa, chiedo all'Assessore nel prossimo periodo di darci
qualche notizia in più, perché il fatto di dire che entro 3 mesi si
dovranno dare questi indirizzi sulle norme tecniche e poi portarle
in Giunta vuol dire andare all'autunno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK