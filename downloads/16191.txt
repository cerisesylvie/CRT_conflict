Consiglio Regionale della Valle d'Aosta - Oggetto del Consiglio n. 2541 del 7 maggio 1997 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
TURISMO E INDUSTRIA ALBERGHIERA
Precedente
Successivo
Resoconto integrale del dibattito dell'aula
Oggetto del Consiglio n. 2541 del 7 maggio 1997 - Resoconto
SEDUTA ANTIMERIDIANA DEL 7 MAGGIO 1997
OGGETTO N. 2541/X Situazione relativa al finanziamento erogato
dalla Regione per la realizzazione di una struttura alberghiera in
Aosta. (Interpellanza)
Interpellanza Premesso:
che, con apposita "leggina", la Regione ha finanziato, nel 1991,
la costruzione di tre grosse strutture alberghiere, rispettivamente
in Aosta, Ayas e Gressoney St-Jean;
che gli incentivi finanziari sono stati erogati a favore di tre
diverse società ed erano finalizzati "al potenziamento e alla
qualificazione dell'attività alberghiera" in Valle d'Aosta;
che l'iniziativa avente sede in Aosta (Hôstellerie du Cheval
blanc), prevista come struttura di alta qualità ricettizia, ha
cessato l'attività da oltre due anni e l'edificio alberghiero giace
tuttora abbandonato a sé stesso;
che la vicenda è ora nelle more delle procedure concorsuali;
che, come si evince dai documenti agli atti, l'Amministrazione
regionale era consapevole sin dal momento in cui vennero accese le
linee creditizie della "necessità del sostegno pubblico per far
fronte ai debiti contratti";
tutto ciò premesso il sottoscritto Consigliere regionale
Interpella
l'Assessore competente per conoscere:
a) a quale punto si trova la procedura concorsuale e quali sono
le aspettative della Regione nel recupero dei propri crediti;
b) se sono state ipotizzate formule di riutilizzo della
struttura in oggetto e, in caso affermativo, quali sono.
F.to: Tibaldi
Presidente Ha chiesto la parola il Consigliere Tibaldi.
Tibaldi (Ind) Con questa interpellanza si vuole riproporre un
problema di scelta turistico-alberghiera che è stato fatto alcuni
anni fa e che ha avuto come epilogo una situazione spiacevole, e
per un'impresa da una parte, e per quelle che erano le aspettative
della stessa Regione nell'indirizzo di politica turistica che aveva
dato all'epoca.
Mi riferisco in particolare ad una "leggina", l'ho definita
leggina perché questa non si può definire legge, in quanto non
aveva i caratteri della generalità e astrattezza che normalmente
una legge deve avere. Era una "leggina" perché appunto specifica e
concreta, mirata più a soddisfare esigenze di carattere particolare
riferite a certe società, piuttosto che a dare un indirizzo chiaro
e preciso in materia di politica turistica.
La leggina è la n. 36/91 che, malgrado il titolo: "Concessioni
di incentivi per il potenziamento e la qualificazione della
ricettività alberghiera", è servita in realtà ad erogare
finanziamenti anche cospicui per la realizzazione di alcune
megastrutture alberghiere. Fra queste una: l'Hôstellerie du Cheval
blanc, che è stata inaugurata nell'estate ?93 e purtroppo, un anno
dopo, ha dovuto chiudere i battenti.
Sin dal momento in cui questa legge venne approvata nel ?91,
c'erano dei forti dubbi, delle forti perplessità su quella che era
l'efficacia di un provvedimento come quello che è stato adottato,
tant'è che nell'interpellanza mi sono permesso di riportare
virgolettata una parte significativa, come l'Assessore avrà potuto
notare, cioè che dai documenti agli atti l'Amministrazione
regionale era consapevole, sin dal momento in cui vennero accese le
linee creditizie, della necessità del sostegno pubblico per far
fronte ai debiti contratti.
Il problema è un altro, anche perché sulla base di queste
affermazioni un po' azzardate si sapeva fin dall'inizio che non
c'era una ragionevole convinzione di poter restituire il capitale
prestato.
Questa ragionevole convinzione è stata espressa da più
consiglieri in quella seduta del Consiglio regionale, ma si è
concretizzata poco dopo con le vicende che tutti quanti abbiamo
visto.
Alla luce di quello che è successo, e quindi di fronte al fatto
che sappiamo, lo ripeto, di uno spiacevole evento per una società,
ma di una altrettanto spiacevole e inidonea iniziativa adottata
dalla Regione, sarebbe opportuno - e l'interpellanza ha una
funzione squisitamente cognitiva - sapere a che punto si trova ora
la situazione concorsuale. Sappiamo che è stato attivato un
procedimento, sappiamo anche che la Regione tramite la Finaosta
vanta dei crediti e deve quindi recuperare del denaro che è stato
prestato.
In prospettiva - ed è il secondo quesito che ha soprattutto una
funzione di prospettiva - vorremmo sapere se sono già state
ipotizzate formule di riutilizzo di questa struttura, anche perché
alla luce di questa esperienza sarebbe interessante sapere se
saremo destinati a continuare a vedere questa sgradevole visione di
un edificio che avrebbe avuto tutti i requisiti per essere
veramente la punta di diamante del turismo aostano come si invocava
in quel provvedimento, mentre adesso giace abbandonata a sé stessa
e quindi proprio all'ingresso di una città che avremmo o avrebbero
voluto far diventare il "Carrefour d'Europe".
Presidente Ha chiesto la parola l'Assessore al turismo, sport e
beni culturali, Agnesod.
Agnesod (UV) Per quanto riguarda la scelta di indirizzo rispetto
a leggi speciali, a "leggine" come diceva il Consigliere
giustamente, perché non risolvono il problema, ma creano poi queste
situazioni, devo dire che la Giunta e la maggioranza hanno deciso
di rinunciare a questi tipi di provvedimenti; soprattutto in questo
settore, tenendo conto della delicatezza dello stesso, deve esserci
al contrario una valutazione ponderata ed equilibrata degli
investimenti, occorre procedere a delle valutazioni senza
superficialità, ma con chiarezza e con realismo.
Dobbiamo affrontare un problema che è un'eredità che ci siamo
trovati, questa legge è stata fin dall'inizio poco accettata - come
diceva Tibaldi - dal Consiglio stesso; il mio gruppo, per dovere di
verità, espresse tutte le sue perplessità già allora in occasione
del dibattito consiliare su questo provvedimento, tant'è che questa
è stata una legge approvata ed è entrata in vigore, per cui adesso
ci troviamo con una situazione di questo tipo.
Però è una situazione che riguarda innanzitutto un immobile non
di proprietà regionale, quindi un immobile su cui la Regione ha
contribuito attraverso un intervento finanziario di una certa
consistenza, che si trova in una situazione fallimentare. C'è il
curatore fallimentare che cura la realizzazione del fallimento
attraverso quelle che sono le normative attualmente in vigore.
Per quanto è a nostra conoscenza delle trattative finalizzate
alla vendita e poste in essere dal curatore fallimentare non sono
state formalizzate alcune trattative; ci sono stati degli
interessamenti da parte di una società alberghiera con sede in
Milano e da parte dell'Associazione Servizi Interbancari.
Quali sono le aspettative della Regione? Sono quelle del
recupero dei propri crediti. Però queste aspettative sono
sicuramente legate alla conclusione della trattativa e alla vendita
dell'immobile.
In questo momento la situazione è la seguente: il contratto di
mutuo fra Finaosta e Alga è stato stipulato in data 8 novembre 1993
per 2,2 miliardi, complessivamente la Regione ha investito 6,5
miliardi su una spesa ammessa di 9,3 miliardi; sentenza
dichiarativa di fallimento della società Alga in data 26 aprile
1994; credito con Finaosta ammesso al passivo in via chirografaria,
quindi non privilegiata, di 2,261 miliardi; il valore della perizia
è di 12 miliardi complessivi, il fabbricato 10 miliardi, il
parcheggio 330 milioni, le attrezzature 1,67 miliardi, su cui
esiste un leasing perfezionato con la Roma Leasing per le
attrezzature consegnate di 1,75 miliardi meno le rate pagate di 624
milioni.
Questo è il quadro attuale riferito a questo immobile.
L'iniziativa è stata finanziata in funzione di quanto previsto da
questa legge, che autorizzava la Giunta a concedere contributi in
conto interesse relativi a mutui a tasso ordinario, da contrarsi
con gli istituti di credito autorizzati in favore di 3 società: la
Alga di Aosta, che è oggetto dell'interpellanza, la Valle d?Ayas
Servizi S.p.A. di Ayas e Sesto Grado di Gressoney-Saint-Jean per la
realizzazione di tre complessi alberghieri nei rispettivi
comuni.
A tutt'oggi è stato autorizzato dalla Giunta regionale il
finanziamento alla società Alga di Aosta per la costruzione
dell'albergo Hôstellerie du Cheval blanc, per un importo di 6,5
miliardi. Il suddetto importo di mutuo è stato erogato dalla
Federbanca di Torino.
Per quanto riguarda il punto b) dell'interpellanza, si
sottolinea che l'immobile alberghiero è gravato da vincolo di
destinazione ai sensi dell'articolo 7 della legge n. 36/91 - quindi
di questa stessa legge -, che non consente possibilità alcuna di
mutamento di destinazione dell'edificio per il periodo
corrispondente alla durata originaria del mutuo, cioè 15 anni,
pertanto fino al 2008. A ciò si aggiunga che un ulteriore vincolo
di destinazione alberghiera di natura urbanistica è stato apposto
sull'immobile dal Comune di Aosta, nel momento in cui è stata
rilasciata la concessione edilizia. È un vincolo di durata
ventennale, che arriva pertanto fino al 2010.
Alla luce delle precisazioni fornite si sottolinea come la
possibilità di un eventuale riutilizzo della struttura a fini
diversi da quelli a cui è destinata prima della scadenza dei
vincoli sopra menzionati, sia praticamente nulla.
In conclusione la risposta che mi sento di dare
all'interpellanza è quella che dobbiamo seguire l'iter procedurale
di un immobile che non è di nostra proprietà, che si trova in stato
fallimentare, che è curato da un curatore fallimentare; al termine
di questa procedura vedremo quello che sarà possibile come Finaosta
recuperare, essendo iscritti fra i creditori non privilegiati.
Purtroppo in base alle normative attuali e alla situazione
attuale delle leggi non ci è consentito di fare altri interventi su
questo immobile; non possiamo fare diversamente, se non attendere
che la procedura del fallimento sia conclusa augurandosi che questo
avvenga nel più breve tempo possibile.
Presidente Ha chiesto la parola il Consigliere Tibaldi.
Tibaldi (Ind) Non so quanto questo attendismo, che è stato
proclamato dall'Assessore, possa essere proficuo per la nostra
regione, a maggior ragione se parla di vincolo di destinazione che
è stato apposto, ma esistendo una determinata situazione potrebbe
essere anche tolto.
Le aspettative non solo delle migliori, Assessore, bisogna
aspettare sino al 2010 che venga estinto il mutuo o che venga
terminata la procedura concorsuale, per cui il nostro futuro è
quello di vedere questa struttura, che giace abbandonata a sé
stessa e che diventa obsoleta restando però inutilizzata.
(... interruzione dell'Assessore Agnesod, fuori
microfono...)
... Sì, può continuare ad essere una struttura ricettiva
alberghiera, ma penso che di fronte al fatto che la Regione ha
aperto linee di credito tramite la sua finanziaria, sia anche
doveroso attivarsi, senza attendere il 2010, per trovare un pool di
imprenditori o di albergatori che siano in grado di ridare vita a
questa struttura. La proclamazione dell'attendismo mi sembra
proprio la classica "non risposta", la classica "non volontà" di
dare una risposta politica e non solo politica a un problema che
per determinati eventi è sorto e ha provocato quello che è
accaduto.
Non mi posso ritenere certo soddisfatto come interpellante della
risposta data, ma penso che anche lo stesso Assessore in fondo non
possa ritenersi soddisfatto di ciò che ha detto, perché dire che
attendiamo è una "non risposta".
Mi permetto di fare una piccola puntualizzazione. È vero che la
leggina il suo gruppo non l'ha votata e si è astenuto perché allora
era all'opposizione, però l'erogazione del mutuo è avvenuta nel
?93, quando l'Assessore al turismo era comunque un unionista.
Cercare di dissociarsi da una politica turistica di un certo
tipo...
Viérin D. (fuori microfono)... le leggi si applicano...
Tibaldi (Ind) ... le leggi si applicano fino a un certo punto,
non è che l'amministratore è obbligato ad applicare una legge,
quindi è bene quando si dà un'informazione...
(... vivaci proteste dai banchi della maggioranza...)
... Presidente, non è che si è obbligati ad applicarle alla
lettera, quando si vuole si possono anche modificare. Voi avete
dato esempio che prima di applicare una legge in questa
legislatura, siete anche riusciti a modificarla quando
volevate.
Per completezza d'informazione, mi permetto di aggiungere che
nel ?93 l'Assessore era un unionista.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK