Consiglio Regionale della Valle d'Aosta - Oggetto del Consiglio n. 3086 del 6 dicembre 2017 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
UNIONE EUROPEA E RAPPORTI INTERNAZIONALI
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3086 del 6 dicembre 2017 - Resoconto
OGGETTO N. 3086/XIV - Ritiro di mozione: "Richiesta al
Parlamento di esprimere un giudizio negativo nei confronti del
Fiscal Compact".
Rosset (Presidente) -
Punto n. 42 all'ordine del giorno.
Per l'illustrazione ha chiesto la parola il Consigliere Padovani;
ne ha facoltà.
Padovani (GM) -
Avevo già presentato la mozione nello
scorso Consiglio, poi avevamo convenuto in Conferenza dei
Capigruppo di rinviare la discussione, perché la I Commissione si
era detta disponibile ad audire i Parlamentari in merito alla
questione. Ho sentito poi il Presidente della Commissione che aveva
sentito a sua volta i Parlamentari, i quali però, purtroppo per
altri impegni, non sono potuti venire in Commissione. Farò due
minuti di ripresentazione, giusto perché bisogna farla, poi sarà
l'aula a vedere come procedere.
Si tratta di una questione della quale ormai è qualche mese che
si discute anche a livello italiano e nelle istituzioni europee, un
dibattito sull'opportunità di impedire la trasposizione
nell'ordinamento europeo del cosiddetto "
fiscal compact
": il
Titolo III del Trattato sulla stabilità. Il Trattato, siglato il 2
marzo 2012 da venticinque Stati membri dell'UE, è entrato in vigore
a gennaio 2013; è un trattato intergovernativo che quindi dal punto
di vista formale non rientra nell'ordinamento europeo. Con tale
trattato si riproponevano alcune regole di bilancio già introdotte
nell'ordinamento dell'Unione europea e si impegnavano gli Stati
firmatari a recepire la regola del pareggio strutturale di bilancio
in disposizioni vincolanti ad un elevato livello di gerarchia delle
fonti giuridiche, preferibilmente a livello costituzionale. Come
Stato italiano l'abbiamo recepito con l'articolo 81.
A fine di quest'anno, quindi cinque anni dopo la sua
approvazione, il fiscal compact potrebbe essere inserito
nell'ordinamento giuridico europeo, divenendo giuridicamente
superiore alla legislazione nazionale e rendendo irreversibili le
politiche di austerità. Tale trattato, infatti, proseguendo la
linea tracciata da Maastricht in poi, assume la "trappola" del
debito pubblico come cornice indiscutibile dentro la quale
costruire la gabbia per i diritti sociali del lavoro e la
privatizzazione dei beni comuni. Basti pensare che, se dovesse
essere confermato, il fiscal compact prevedrà per il nostro Paese
l'obbligo per i prossimi vent'anni di portare il rapporto
debito/PIL dall'attuale 102 percento al 60, con un taglio annuale
della spesa pubblica di 50 miliardi, taglio che ovviamente
riguarderà il
welfare
e quindi i diritti delle persone. A
questo mira l'inserimento del pareggio di bilancio in Costituzione
previsto dal fiscal compact ed eseguito dal Parlamento italiano
senza alcun referendum popolare nel 2012. Si tratta della
definitiva consegna di tutto ciò che ci appartiene agli interessi
delle grandi
lobby
finanziarie, nonché di una definitiva
sottrazione di democrazia con scelte politiche ed economiche non
più dettate dalla discussione democratica, bensì dagli algoritmi
monetaristi.
Cosa prevede sostanzialmente direttamente per noi Regione e per
i nostri Comuni? Prevede che siano scaricate gran parte delle
misure di austerità sugli Enti locali, e i nostri Comuni e la
nostra Regione ne sanno qualcosa attraverso il Patto di stabilità
interno: tagli ai trasferimenti erariali, tagli lineari della
spending review
, fino a minarne la primaria funzione
pubblica e sociale di ente di prossimità per i servizi ai
cittadini, togliendo quel poco di autonomia che gli Enti locali
avevano nei confronti degli enti di rango superiore, vanificando di
fatto ogni spinta o velleità di federalismo. Tale violenta
contrazione della libertà di scelta e di amministrare è stata
particolarmente patita dalla Valle d'Aosta, costretta a vedersi
trattenere forzosamente presso la Tesoreria centrale somme un tempo
ingentissime, determinate anno per anno, secondo logiche non sempre
trasparenti, minando così le possibilità di programmazione
pluriennale fondamentali per lo sviluppo armonico di un'economia
montana fortemente dipendente dalla qualità degli investimenti a
lungo termine.
Il trattenimento forzoso da parte dello Stato di una somma di
denaro è la prima causa di un dibattito che ci occupa ormai da
diverso tempo. Sulla quantità di quello che ci trattengono il
dibattito è poi anche un altro, perché non è direttamente
riferibile a questo, però la causa principale per la quale noi ci
vediamo trattenuta una somma di denaro da parte dello Stato è
questa. È quindi anche per tale ragione che in questa mozione si
invita il Consiglio regionale a dare un giudizio negativo sugli
effetti del Trattato sulla stabilità, coordinamento e governance
nell'unione economica monetaria, meglio conosciuto come fiscal
compact e si impegna la Giunta ad inoltrare questa mozione alla
Camera dei Deputati e al Senato della Repubblica e,
contestualmente, al Deputato e Senatore valdostani, affinché
sostengano il ritiro dell'adesione del nostro Paese e comunque
impedendo che venga incardinato nel diritto dell'Unione europea,
conferendogli quel primato del diritto comunitario che lo
renderebbe irreversibile. Si impegna altresì la Giunta ad informare
la cittadinanza sulle motivazioni della presente mozione, ad
avviare in sede europea, nelle istituzioni e nella società, una
discussione ampia per la revisione e il superamento di tutti
trattati e regolamenti che hanno impresso una svolta alle politiche
dell'Unione europea e che hanno scaricato la grande parte delle
misure liberiste e di austerità sugli Enti locali.
Presidente -
Non ci sono interventi? Dichiaro chiusa la
discussione generale. Non ci sono interventi da parte del Governo?
Ha chiesto la parola il Consigliere Perron; ne ha facoltà.
Perron (UV) -
Per qualche considerazione e una
dichiarazione di voto.
Probabilmente alla I Commissione sarebbe stato utile poter
audire i Parlamentari, ma costoro sono impegnati, in questa fase,
in una discussione più importante: quella della legge di bilancio,
che tratta anche questioni delicate per la Valle d'Aosta. Ritengo
pertanto che non sia per non volontà di affrontare un argomento,
semplicemente non c'è stata da parte della I Commissione
l'oggettiva possibilità di poter approfondire questa materia come
si sarebbe voluto. Dico questo solo per dire che avrebbe certo
fornito da parte dei Parlamentari qualche elemento in più ai fini
del dibattito.
Credo che la questione da lei evocata travalichi decisamente la
portata di questa Regione. Le somme trattenute da parte dello Stato
non sono trattenute solo ed esclusivamente in virtù del
ragionamento da lei ha esplicitato; ci sono state una serie di
normative e di leggi finanziarie che hanno regolamentato e sono
intervenute a gamba tesa nei rapporti Stato-Regione. Questo ha
determinato nel tempo un accantonamento pesante di somme a favore
dello Stato italiano che noi abbiamo anche contestato, la Regione
si è anche opposta. Riguardo al contributo che la Regione ha dato
al risanamento delle casse nazionali, non si potrà certo
rimproverare alla piccola Valle d'Aosta di non aver fatto fino in
fondo la sua parte.
Ora la questione è molto alta, perché con questa iniziativa si
invita il Consiglio regionale a dare un giudizio negativo in merito
al Trattato sulla stabilità che parla anche di
governance
nell'unione economica e monetaria, quindi è una materia che
travalica decisamente - anche se indirettamente ha delle ricadute
sulla collettività - le competenze primarie di questa nostra
comunità.
Credo che ci asterremo su questo invito, pur prendendoci
l'impegno a sollecitare i Parlamentari affinché si attivino su
questa questione nel momento in cui dovranno esprimere un giudizio
- qualora dovessero darlo - in qualche passaggio parlamentare,
esprimendo la non condivisione da parte di questa nostra Assemblea
nei confronti di questo passaggio, ma riservando ai Parlamentari la
totale autonomia di giudizio. Diamo quindi piena e totale fiducia
nel giudizio e nell'impegno che i Parlamentari vorranno dare su
questa materia. Molto sinteticamente sono pertanto queste le
motivazioni per cui noi non voteremo tale mozione, che peraltro
impegna anche la Giunta regionale ad informare in modo compiuto la
cittadinanza sui contenuti di tale atto. Noi siamo dell'avviso che
una cosa di questo genere debba avvenire con procedure e modalità
diverse, pertanto in questa fase esprimiamo un voto di astensione
sulla mozione presentata.
Presidente -
Ha chiesto la parola il Consigliere
Chatrian; ne ha facoltà.
Chatrian (ALPE) -
In pochi minuti non è semplice
affrontare un tema così complesso, anche perché le politiche
economiche finanziarie degli ultimi venticinque anni hanno
determinato certi percorsi, anche molto difficili, proprio
all'interno della Comunità europea e di politiche nettamente
diverse. È un'Europa con numerose marce, a velocità diverse, a
motore diverso e con dei pesi, collega Padovani, completamente
diversi, a partire da quelli infrastrutturali come quelli dei Paesi
iberici, che magari erano meno infrastrutturati di noi circa
venticinque anni fa e che oggi probabilmente sono più avanti del
Paese Italia. In questo contesto c'è anche la piccola Valle
d'Aosta, in cui oltretutto le criticità legate anche alle grandi
infrastrutture ci sono, le conosciamo, le abbiamo messe in
evidenza, a cui soprattutto bisogna trovare delle soluzioni.
Al di là della forma, quindi del dare eventualmente un giudizio
non positivo (io utilizzerei questo passaggio rispetto alla mozione
che lei ci presenta) sul cosiddetto "
fiscal compact
",
dall'altra parte dobbiamo però mettere in campo, per quanto ci
compete, per i nostri piccoli numeri, eventuali possibilità di
aderire ad un progetto molto più impattante e importante, anche se
delle regole e dei lacci vanno messi, perché altrimenti non si
possono intraprendere i percorsi e soprattutto raggiungere gli
obiettivi.
Al di là del parere di natura poco positiva, ascoltando anche il
collega Perron, penso che il Deputato e il Senatore potranno farsi
portatori delle difficoltà di una piccola Regione come la nostra
all'interno di un perimetro che ci è stretto e non ci dà certe
possibilità, ma non in modo così
tranchant,
invitando il
Consiglio regionale a dare un parere nettamente negativo per poi
impegnare. Penso che l'impegno che il collega ha voluto mettere in
evidenza vada in quella direzione. Non so se ci siano o meno le
condizioni, ma l'invito che le porgo è di ritirare questa sua
proposta, firmata anche dai colleghi Gerandin e Bertin, perché mi
sembra un po' riduttiva rispetto alla situazione. Il "sistema Valle
d'Aosta" ha subito certe imposizioni, ma bisogna comunque
ristrutturare un percorso di natura pubblica e, dall'altra parte, i
conti devono tornare, sapendo perfettamente che c'è una comunità
con marce diverse, a diverse velocità e, all'interno dei singoli
Paesi o delle singole Regioni, comunità che hanno criticità
maggiori rispetto ad altre. Lo vediamo anche noi nel nostro piccolo
"sistema Valle d'Aosta": abbiamo comunità con velocità diverse.
Probabilmente sta anche al legislatore trovare le giuste
compensazioni per poter attenuare la povertà assoluta creando
condizioni di rilancio, un rilancio che sia misurato, rispettoso,
un rilancio che crei le condizioni di pari opportunità.
Invito quindi i colleghi Gerandin e il collega Padovani a
ritirare questa mozione, anche a seguito dell'impegno preso in aula
dal collega.
Presidente -
Ha chiesto la parola il Consigliere Fabbri;
ne ha facoltà.
Fabbri (UVP) -
Indubbiamente questa mozione solleva un
problema di vastissima portata ed è altrettanto fuori dubbio che
questi trattati europei abbiano penalizzato le economie,
soprattutto quelle più deboli e quelle più indebitate, come la
nostra. In questo verificarsi di situazioni, la Valle purtroppo è
stata la più penalizzata fra le penalizzate. Ricordiamo tutti il
Patto di stabilità con cui abbiamo dovuto combattere in questi
ultimi anni, che ci ha impedito di avere dei bilanci che fossero
all'altezza di quello che effettivamente potevamo spendere. Oltre
ad essere penalizzati da questi trattati, siamo stati poi anche
penalizzati dal nostro Stato, perché sono state applicate delle
tabelle nel calcolo del Patto di stabilità che ci hanno
ulteriormente penalizzato.
Detto questo, anche noi come gruppo Union Valdôtaine
Progressiste siamo consapevoli che tali trattati in questi anni ci
hanno messi in forte difficoltà. Per quanto riguarda la mozione,
pensiamo che la via maestra da percorrere sia quella di
sensibilizzare i nostri rappresentanti, i quali, a loro volta,
quando si tratterà di discutere in Parlamento della validità e
della continuità di questi trattati, possano riportare le nostre
impressioni.
Oggi come oggi non è nelle nostre intenzioni votare questa
mozione, anche per gli impegni gravosi che comporta, e per questo
ci asterremo.
Presidente -
Ha chiesto la parola il Consigliere Marquis;
ne ha facoltà.
Marquis (AC-SA-PNV) -
Credo che il collega Padovani vada
ringraziato, perché ha portato un tema di questa importanza
all'attenzione del Consiglio regionale; è un tema di cui si parla
in Europa in questi giorni, sul quale esiste parecchia
preoccupazione.
Si fa riferimento al Trattato di stabilità, coordinamento e
governance
dei Paesi dell'Unione europea, sottoscritto da
venticinque Paesi nel 2012. Quello è stato sicuramente un momento
molto difficile per la storia dell'Europa e per tutti i suoi Paesi
membri, un momento di grande difficoltà, in cui si è scatenata una
crisi a livello globale, che ha coinvolto poi tutti gli Stati.
Molti Paesi si sono trovati in una situazione di oggettiva
difficoltà, perché la crisi finanziaria si è trasferita sul modello
produttivo e si è innescato un meccanismo negativo, creando una
grande recessione che ha coinvolto un po' tutti i Paesi. L'Europa
ha reagito attraverso la creazione e la condivisione di questo
trattato (un trattato molto rigido) per dare delle regole e per
mettere tutti nella condizione di poter resistere insieme ad un
attacco globale. Sicuramente ci sono Paesi che, più di altri, hanno
avuto dei riverberi negativi da questa applicazione: i Paesi
mediterranei (quelli che più si trovavano indebitati e che avevano
maggiore debito pubblico). Alcuni di questi hanno rischiato la
bancarotta, come la Grecia. Ci sono altri invece che, ricorrendo al
credito internazionale (Spagna, Portogallo e Cipro), sono riusciti
ad imprimere anche una svolta alla loro situazione di oggettiva
difficoltà. In Italia in quel periodo è caduto il Governo
Berlusconi, ci ricordiamo tutti dell'avvento del Governo tecnico
Monti, che ha portato una terapia durissima per tutte le Regioni
con i minori trasferimenti per partecipare e per riuscire a gestire
una situazione di oggettiva difficoltà. La Valle d'Aosta più di
altri ha avuto un trattamento difficile di compartecipazione al
risanamento dei conti dello Stato, perché siamo stati chiamati a
partecipare in modo molto pesante a fare la nostra parte. È pur
vero che, se da un lato c'è stata un'oggettiva difficoltà,
dall'altro siamo una componente dello Stato, una Regione che ha
dovuto fare la propria parte.
Lo Stato è molto indebitato e quindi, se è vero che il
trattamento è stato pesante, dall'altro occorre anche sottolineare
che delle regole vanno pur date, perché diversamente non si riesce
a creare un percorso di inversione di una tendenza che ci ha
portato qui dopo parecchi decenni di comportamenti sregolati.
Pertanto credo che, su un tema di questa importanza e di questa
vastità rispetto a quello che siamo chiamati a gestire, possiamo
esprimere questo disagio e questo stato di difficoltà. Credo sia
opportuno raccomandare ai nostri rappresentanti al Governo, ai due
Parlamentari (all'Onorevole Marguerettaz e al Senatore Lanièce) di
tenere alta l'attenzione nelle discussioni parlamentari su questo
argomento e di portare anche in discussione le sensibilità della
Valle d'Aosta e le nostre preoccupazioni.
Pertanto inviterei anch'io il collega Padovani a raccogliere
queste suggestioni, di accogliere la volontà (emersa in Consiglio)
di dare il mandato di portare avanti questa istanza e, nel
contempo, di ritirare l'iniziativa.
Presidente -
Ha chiesto la parola il Consigliere
Padovani; ne ha facoltà.
Padovani (GM) -
Volevo chiedere una sospensione e sentire
la Conferenza dei Capigruppo per arrivare, se è possibile, ad un
testo condiviso, oppure per vedere che cosa fare in caso
contrario.
Presidente -
È concessa la sospensione per una riunione
della Conferenza dei Capigruppo.
La seduta è sospesa alle ore 16:07 e riprende alle ore
16:19
.
Rosset (Presidente) -
Possiamo riprendere i lavori. Ha
chiesto la parola il Consigliere Padovani; ne ha facoltà.
Padovani (GM) -
A seguito dell'impegno preso in
Conferenza dei Capigruppo, noi ritiriamo la mozione, visto che c'è
l'impegno da parte della maggioranza di audire i nostri
Parlamentari prima che il
fiscal compact
venga votato in
Parlamento. La mozione è quindi ritirata.
Il Consiglio prende atto del ritiro.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK