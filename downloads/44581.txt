Consiglio Regionale della Valle d'Aosta - Oggetto del Consiglio n. 1554 del 26 maggio 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
TURISMO E INDUSTRIA ALBERGHIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1554 del 26 maggio 2022 - Resoconto
OGGETTO N. 1554/XVI - Interpellanza: "Incrementi dei
controlli finalizzati ad evitare chiusure di aree destinate al
turismo per casi di peste suina".
Bertin (Presidente) -
Riprendiamo i lavori. Siamo al
punto n. 34 dell'ordine del giorno. Per l'illustrazione,
Consigliere Ganis ne ha facoltà.
Ganis (LEGA VDA) -
Questa interpellanza nasce dal fatto
che la PSA, peste suina africana, si sta diffondendo sempre di più
nel nostro territorio nazionale, in particolar modo nel vicino
Piemonte dove ad oggi sono state accertate circa 125
positività.
Vorrei rassicurare i cittadini valdostani che nella nostra
regione ad oggi nessun animale sottoposto ad analisi finora è
risultato positivo alla peste suina africana.
Ma cos'è la PSA? La peste suina africana è una malattia virale,
altamente contagiosa e spesso letale, che colpisce la specie
animale appartenente alla famiglia dei suidi, in particolare i
maiali e i cinghiali. Questa malattia fortunatamente non è
trasmissibile agli esseri umani, ma fa parte di quelle malattie
classificate come zoonosi.
Essendo un virus, quello che colpisce gli animali, quest'ultimo
può sopravvivere nel sangue dell'animale per oltre diciotto mesi e
possiamo ritrovarlo in un ambiente esterno - come nel cibo - fino a
cento giorni. La trasmissione del virus si diffonde tra animali
infetti, oppure attraverso la puntura di zecche; indirettamente il
virus può veicolare attraverso attrezzature e indumenti contaminati
oppure somministrando ai maiali scarti di cibo contaminato.
Va ricordato che nel caso emergesse la presenza di un animale
positivo al virus, in base alle normative di sorveglianza e di
prevenzione nazionali - Decreto legge 17 febbraio 2022 n. 9 - le
procedure da adottare risulterebbero alquanto drastiche e
restrittive.
Si arriverebbe così a creare una zona rossa larga 6 km,
limitando così tutti gli spostamenti all'interno dell'area
circoscritta, limitando l'attività venatoria e la distribuzione di
tutti i prodotti a base di carne ottenuti dai suini cacciati o
macellati e si andrebbe inoltre a limitare tutte le attività
outdoor.
Inoltre si andrebbe a creare attorno a questa zona rossa una
seconda zona di sorveglianza, ampia circa 10 km, chiamata buffer,
con restrizioni di allevamento di suini, obblighi di riproduzione e
controlli virologici.
Proprio per i motivi summenzionati, tutte le Regioni dovranno
adottare un piano regionale per il controllo e l'eliminazione del
virus della peste suina africana sul territorio. Il piano
includerebbe la ricognizione della presenza di cinghiali e i corsi
di formazione per cacciatori esperti, nell'eventuale attivazione
della zona rossa, e controlli preventivi negli allevamenti e negli
alpeggi da parte delle autorità competenti.
È evidente che anche la presenza di un solo caso di peste suina
andrebbe a minare un sistema economico già messo a dura prova dalla
pandemia, dalla crisi economica e dalla guerra.
Inoltre è una malattia che comporta pesanti ripercussioni su
tutto il patrimonio zootecnico suino, recando danni ingenti per la
salute dell'animale e a tutto il ciclo produttivo e commerciale
degli animali e dei loro prodotti.
È importante quindi arrivare a estirpare il virus, affrontando
il problema del cinghiale in modo specifico e puntuale, anche
tramite piani di controllo e di abbattimento.
Rimane evidente che la prevenzione della diffusione della PSA
nel nostro territorio diventa una priorità; il piano di
sorveglianza regionale può prevenire il diffondersi della malattia,
lavorando al meglio sul controllo, sensibilizzando allevatori e
agricoltori e anche cittadini, ma questo non basta.
In base a queste considerazioni, s'interpella l'Assessore
competente per conoscere se il piano di sorveglianza e il
monitoraggio della peste suina abbiano previsto anche un controllo
sul numero di cinghiali presenti sul territorio valdostano, tramite
prelievi da parte delle autorità competenti e cacciatori
formati.
Se esista un piano di prevenzione e di sensibilizzazione a
livello regionale sul problema della diffusione della peste suina
africana e se, vista la stagione estiva alle porte,
l'Amministrazione regionale non prenda in considerazione di
incrementare i controlli affinché non si arrivi in piena stagione a
dover effettuare delle chiusure localizzate di aree destinate al
turismo.
Presidente -
Risponde l'assessore Sapinet.
Sapinet (UV) -
Ringrazio il collega Ganis che porta
all'attenzione la questione della peste suina africana e ci dà
l'opportunità di fare il punto della situazione. Un supporto agli
allevamenti, non sono tantissimi, ma quei pochi sono stati
informati e lo sono tutt'ora da parte degli uffici competenti.
Per venire alle prime due domande, come giustamente ha
ricordato, il Decreto legge del 17 febbraio 2022 n. 9 "Misure
urgenti per arrestare la diffusione della peste suina africana",
più nota come PSA, convertito in legge con modificazioni del 7
aprile dalla legge n. 29, prevede che le Regioni e le Province
autonome redigano un piano regionale di interventi urgenti, PRIU,
per la gestione, il controllo e l'eradicazione della peste suina
africana nei suini da allevamento e nella specie cinghiale.
Le Regioni indenni, come la nostra, devono redigere il PRIU
nell'ottica di ridurre il rischio d'introduzione dell'infezione e
migliorare la gestione del cinghiale nel territorio di competenza,
per eventualmente facilitare poi l'applicazione delle misure
previste in caso di emergenza da PSA.
La nostra Regione ha provveduto all'approvazione del piano
regionale di misure urgenti di prevenzione e contenimento della
diffusione della peste suina africana sul territorio regionale per
il periodo 2022-2024 con la deliberazione della Giunta regionale n.
337 del 28 marzo 2022.
Il documento è composto da una prima parte che riassume il
quadro conoscitivo essenziale, in cui vengono forniti gli esiti
della sorveglianza passiva del 2021 e dell'inizio del 2022, sia sul
selvatico che sul domestico, e i dati sulla stima della popolazione
dei selvatici e degli allevamenti di suini e cinghiali all'interno
del territorio regionale.
Prosegue poi con una seconda parte, che racchiude gli obiettivi
specifici del piano e le misure da intraprendere per cercare di
evitare il diffondersi del virus nella nostra regione.
Termina, infine, con una terza parte, dove vengono descritte le
misure da attuare in caso di presenza di un focolaio nella nostra
regione.
Il controllo numerico dei cinghiali è affrontato nella seconda
parte del piano, al paragrafo 5C, "Piano di depopolamento della
specie cinghiale".
Le tempistiche dell'attività di abbattimento degli esemplari di
cinghiale sono così individuate:
abbattimento in attività di controllo, quindi da subito e fino a
tutto il 2024 compreso, con possibilità di prevedere l'eventuale
prolungamento anche negli anni successivi, a seguito di idonea
richiesta all'ISPRA. Tale attività viene effettuata durante tutto
l'arco dell'anno, anche in periodo notturno, mediante tiro
selettivo, girate e catture con gabbie e chiusini;
abbattimenti in attività venatoria, oltre al tradizionale
prelievo venatorio previsto dalla legge 64/94 della durata dei
cinque mesi, quindi da settembre a gennaio mediante caccia di
selezione a settembre-ottobre, caccia vagante da novembre a metà
dicembre, e in braccata da metà dicembre a gennaio.
Al fine di attuare gli interventi urgenti per la gestione, il
controllo e l'eradicazione della peste suina africana, si prevede
di prolungare il periodo venatorio unicamente con tiro selettivo
per tutto il periodo invernale ulteriormente prorogabile in
funzione appunto degli abbattimenti effettuati. I soggetti
coinvolti nel prelievo sono nelle attività di controllo il
personale del Corpo forestale della Valle d'Aosta, le guardie delle
aziende faunistico venatorie, i cacciatori formati e abilitati per
i prelievi selettivi in attività venatoria, i soggetti abilitati
alla caccia con metodi selettivi.
Per quel che riguarda la terza domanda, dove si fa riferimento
anche alla stagione estiva, l'argomento è sicuramente importante,
nella nostra regione e anche nelle altre: sono di ieri alcune foto
con cinghiali ovunque, dalle spiagge del Molise a quelle della
Sardegna, un problema forse ancora più grave al di fuori della
Valle d'Aosta dove, ormai, il cinghiale è paragonato a un animale
con frequenti avvistamenti nelle varie città.
Il piano prevede d'intensificare il depopolamento della specie
cinghiale nelle aree di maggiore densità di cinghiale, vale a dire
quindi nella parte sud orientale del territorio regionale,
corrispondente alle giurisdizioni forestali di Châtillon, Verrès e
Pont-Saint-Martin; in particolare, poi, nelle zone di fondovalle
della Dora Baltea e nei tratti iniziali delle valli laterali.
Deve essere appunto perseguito il massimo sforzo di prelievo
ottenibile teso a raggiungere possibilmente l'80% di prelievo della
popolazione stimata, come indicato dalle linee guida per la
gestione del cinghiale in ambito della peste suina africana, al
fine di raggiungere una densità di circa 0,5-1 animale per
chilometro quadrato.
A tal fine le stazioni forestali interessate si sono già
attivate e ad oggi il prelievo e il controllo della specie è già
superiore a una cinquantina di capi rispetto al medesimo periodo
dello scorso anno.
Tutte le azioni descritte nei punti precedenti devono essere
svolte anche nelle aree protette, nei parchi nazionali e regionali,
come previsto dal D.L. n. 9 del 17 febbraio 2022, adottando o
adeguando i rispettivi piani di gestione alle disposizioni della
deliberazione regionale.
Presidente -
Per replica, il consigliere Ganis.
Ganis (LEGA VDA) -
. Come ho detto, è importante impiegare
anche i cacciatori formati per effettuare questi prelievi a scopo
preventivo e, come ha detto lei, che fanno parte del piano di
depopolamento.
Una cosa importante, che non ho sentito da lei, è che sarebbe
importante individuare e smaltire le carcasse - dovesse mai
capitare - infette.
Cosa succede nel resto d'Italia? Succede che vengono utilizzati
- potrebbe essere una soluzione questa - dei cani addestrati nel
ritrovamento delle carcasse che sono cani da ricerca, quindi
potrebbero essere utilizzati per questo scopo.
Ma non basta, come ha detto lei bisogna sicuramente cercare di
ridurre il numero di cinghiali tramite un abbattimento selettivo e
controllato.
Questa è una proposta che è stata presa anche in considerazione
dalla Regione Liguria, tramite il parere dell'ISPRA, quindi è
fondamentale creare delle sinergie tra tutti gli organi competenti,
affinché attraverso il monitoraggio, il controllo sanitario e la
prevenzione si possa contrastare la PSA.
Bisogna evitare che il problema della PSA non rechi un danno al
mondo zootecnico e a tutto l'indotto alimentare, ma non solo: come
ho detto, in Valle d'Aosta, nella nostra Regione, in vista
dell'inizio della stagione estiva, dobbiamo tutelare tutte le
attività commerciali anche legate al mondo della montagna, perché
la presenza di una zona rossa renderebbe impraticabile anche tutte
le attività di trekking e minerebbe anche il mondo legato
all'attività venatoria.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK