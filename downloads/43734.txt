Consiglio Regionale della Valle d'Aosta - Oggetto del Consiglio n. 912 del 6 ottobre 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
EDILIZIA
Edilizia residenziale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 912 del 6 ottobre 2021 - Resoconto
OGGETTO N. 912/XVI - Interrogazione: "Verifiche in merito a
segnalazioni all'ARER di fattispecie di decadenza dall'assegnazione
di alloggi ERP di cui all'articolo 42 della legge regionale
3/2013".
Bertin (Presidente) -
Punto n. 17. Risponde l'assessore
Barmasse.
Barmasse (UV) -
Questa interrogazione fa riferimento a
una segnalazione riguardante un appartamento specifico sito in via
Darbelley in cui comunica la segnalazione della non occupazione
dell'alloggio di ben sei mesi per la mancata manutenzione
dell'alloggio stesso che sta creando dei disagi ai condomini.
La richiesta è: "se siano stati svolti gli opportuni
approfondimenti e, in caso affermativo, quali siano stati gli
esiti", quindi in relazione alla questione, l'ARER riferisce che,
essendo il periodo di presunta mancata occupazione (maggio 2020)
pesantemente caratterizzato dalle restrizioni imposte per il
contenimento del contagio da Covid-19, la stessa non ha disposto
accertamenti poiché la mancata occupazione poteva derivare
dall'impossibilità di spostamento legata alla pandemia. Tuttavia
l'ARER riferisce che il nucleo oggetto della segnalazione ha
correttamente presentato la documentazione annuale richiesta dalla
stessa a seguito di redazione dell'attestato ISEE presso un CAF di
Aosta rispettivamente a giugno 2020 e maggio 2021. Inoltre, il
nucleo in questione risulta ritirare regolarmente la posta inviata
mensilmente per procedere con i pagamenti dovuti e nulla fa
pertanto presupporre un'assenza prolungata. Per tale ragione e non
essendo pervenute ulteriori e successive segnalazioni in merito
alla presunta mancata occupazione, ARER non ha disposto
accertamenti nei confronti del nucleo segnalato. ARER comunica che,
qualora giungesse nuova segnalazione relativa al perdurare dello
stato di presunta mancata occupazione, procederebbe con le
verifiche del caso e ricorrendone gli estremi con l'avviso di messa
in mora. Ritengo però che, anche in assenza di nuove segnalazioni,
sia necessario accertare la situazione affinché siano sanzionati
eventuali comportamenti quali la mancata occupazione dell'unità
immobiliare che violino le disposizioni in materia. Chiederò
pertanto all'ARER di effettuare quanto prima tutte le verifiche
necessarie ad appurare la permanenza del nucleo assegnatario
nell'alloggio.
Presidente -
Per la replica, ha chiesto la parola il
consigliere Manfrin.
Manfrin (LEGA VDA) -
La ringrazio, Assessore, per la
presa di posizione perché lo apprezzo davvero molto. Come lei sa, o
spero di averla abituata a sapere, io non scrivo mai se non ho in
mano dei dati o se non ho fatto personalmente degli
approfondimenti. Lei ha giustamente inquadrato le procedure
eseguite dall'ARER solitamente in caso di mancata occupazione di un
alloggio che sono sicuramente corrette. Lei saprà anche però -
questa è la cosa più, secondo me, rivoltante - che ci sono persone
che, per esempio, subaffittano il proprio alloggio, vanno a vivere
da altre parti dopodiché il subaffittuario ritira la posta, quindi,
quando viene mandata una lettera, chiaramente la posta viene
ritirata, si presenta puntualmente tutti gli anni l'ISEE fatto in
un CAF di Aosta, ma si risiede da altre parti e si utilizza quello
come fonte di reddito.
Un aggiornamento quindi dei metodi di approfondimento, secondo
me, è assolutamente necessario perché ci troviamo a che fare con
numerosi furbetti in questo caso quartierino sì, è un quartierone,
ma sempre di quartiere si tratta, e ovviamente nelle prossime
settimane le fornirò anche ampia documentazione rispetto a quello
che sto dicendo.
Questo caso però ha una particolarità perché la mancata
occupazione dell'alloggio per quanto lei giustamente dica che gli
approfondimenti effettuati dicono che la posta è stata ritirata e
che gli ISEE sono stati presentati, è particolarmente lampante se
ci si reca sul posto, perché una persona che legge quest'iniziativa
dice: "ma com'è possibile che la mancata manutenzione dell'alloggio
stia creando dei disagi ai condomini?", cioè se alla fine io un
alloggio non lo vivo e non lo utilizzo, tendenzialmente non potrò
fornire un grosso disagio ai condomini. La spiegazione è molto
semplice, perché quell'alloggio è disabilitato da talmente tanto
tempo che sono state sfondate delle vetrate ed è diventato una
voliera per piccioni. Se quindi qualcuno passa a ritirare la posta
di una voliera per piccioni, sicuramente potrà fare finta che sia
abitata ma rimane una voliera per piccioni che giustamente la
colonizzano e colonizzano anche gli appartamenti vicini. Quindi che
qualcuno faccia il furbo, presenti la sua dichiarazione dei
redditi, il suo ISEE tutti gli anni per continuare ad avere la casa
popolare... non so a questo punto per che cosa farci perché non è
nemmeno subaffittata e quindi non ci trae neanche un vantaggio
economico... ma che la utilizzi per sfoggiarla con gli amici... non
ho idea di quale possa essere l'utilizzo di una casa popolare dove
svolazzano i piccioni. È chiaro che un'ispezione evidenzierà lo
stato di abbandono prolungato che questa abitazione presenta.
Ripeto: è stata presentata una segnalazione il 27 di maggio con
tanto di fotografie, perché, ripeto, se fosse arrivata una mail
anonima che diceva: "guardate che c'è un alloggio disabitato",
avrei potuto capire, ma sono state fornite a questa
mail
anche le fotografie denunciando una serie di immissioni di questi
piccioni che giustamente disturbano tutto lo stabile. Sono felice
quindi che questo approfondimento venga effettuato, sarei felice
che questa segnalazione venisse ripescata e le documentazioni
fotografiche visionate, dopodiché sarei felice che a fronte del
sopralluogo si proceda a liberare l'alloggio e si proceda poi ad
assegnarlo a qualcuno, una volta ripulito dalle deiezioni dei
simpatici ospiti, che possa utilizzarlo al meglio. Questo ci deve
servire come suggerimento anche per capire quanta parte del nostro
patrimonio immobiliare che viene utilizzato come edilizia
residenziale pubblica è effettivamente utilizzato per i suoi scopi,
per le sue funzioni, e quindi per ospitare le famiglie e fargli
avere un alloggio a prezzo calmierato, e quanto invece viene o
utilizzato in maniera truffaldina, quindi vivo da un'altra parte in
maniera truffaldina, addirittura utilizzo l'alloggio per
subaffittarlo, oppure ospito famiglie con riunioni familiari
ovviamente d'oltremare, definiamole così... fare un approfondimento
di questo tipo ci permetterebbe di avere una fotografia e
probabilmente tante di quelle centinaia di famiglie che sono in
attesa di un alloggio potrebbero avere soddisfazione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK