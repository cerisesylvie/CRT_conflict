Consiglio Regionale della Valle d'Aosta - Oggetto del Consiglio n. 309 del 10 gennaio 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Ordinamento degli uffici e del personale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 309 del 10 gennaio 2019 - Resoconto
OGGETTO N. 309/XV - Interpellanza: "Interventi per un
corretto funzionamento degli impianti di riscaldamento all'interno
di edifici pubblici".
Rini (Presidente)
- Punto n. 39 all'ordine del giorno.
Per l'illustrazione la parola alla collega Nasso.
Nasso (M5S)
- Questa interpellanza vuole semplicemente
andare ad analizzare e chiedere conto di una questione molto spesso
sottovalutata, ma molto importante, ovvero l'uso del riscaldamento
o comunque degli impianti di clima negli edifici pubblici. Il
decreto del Presidente della Repubblica del 16 aprile 2013 n. 74,
definisce i criteri generali in materia di esercizio degli impianti
termici. All'articolo 3 precisa che la media ponderata delle
temperature dell'aria, misurate nei singoli ambienti riscaldati di
ciascuna unità immobiliare, non deve superare i 18 gradi più 2 di
tolleranza per gli edifici adibiti ad attività industriali e
artigianali e i 20 gradi più 2 di tolleranza per tutti gli altri
edifici. Lo sforamento del valore limite dei gradi consentiti è
frequente negli edifici pubblici e credo che ognuno di noi nel suo
quotidiano - a volte capita anche in quest'Aula - ha riscontrato la
percezione di quanto appena detto.
Durante lo studio e l'approfondimento di questa tematica, ho
contattato alcune scuole che mi hanno riferito avere 24-25 gradi.
Mi sono anche confrontata con alcuni dipendenti pubblici, i quali
mi hanno riferito di avere in ufficio addirittura 28 gradi.
Sottolineo che il 30 dicembre 2015 è stato firmato un protocollo
d'intesa tra il Ministero dell'Ambiente, ANCI (Associazione
Nazionale Comuni Italiani) e Regioni per far fronte
all'innalzamento dei livelli di polveri sottili nelle città
italiane e che il protocollo mette al primo posto, tra le proposte
del Ministero per l'emergenza smog, la riduzione delle temperature
massime di riscaldamento negli edifici pubblici e privati. Tra
l'altro tale protocollo prevede l'abbassamento di due gradi del
riscaldamento di edifici pubblici e privati se i limiti di
inquinamento superano i valori consentiti per sette giorni
consecutivi.
Considerato infine che tale intervento e un'attenzione sulla
questione rappresenterebbero un comportamento virtuoso e un buon
esempio da parte dell'Amministrazione, interpelliamo l'Assessore
competente per conoscere: se sono state effettuate verifiche sulla
temperatura degli edifici, uffici pubblici e scuole; in caso
positivo, quale esito hanno dato tali verifiche; in caso negativo,
come questa Amministrazione intenda intervenire per verificare le
temperature negli edifici pubblici e, più in generale, quali
provvedimenti si intendono adottare al fine di ottemperare a quanto
stabilito dal citato decreto del Presidente della Repubblica per
incidere concretamente sulla qualità dell'aria della nostra città
ed eliminare eventuali sprechi legati a un non corretto
funzionamento o uso degli impianti di riscaldamento all'interno
degli edifici pubblici.
Présidente
- La parole à l'Assesseur Borrello pour la
réponse.
Borrello (SA)
- Inizio con il dire qual è la produzione
di ogni singola persona in un ambiente confinato, perché è un dato
importante; non è una battuta, né una provocazione. Ogni singola
persona produce 100 watt di potenza e mediamente un termosifone
produce 1.000 watt. Faccia un calcolo dell'incidenza della persona
all'interno di un ambiente e pensi che un computer produce 250
watt. Le fornisco questi dati, poi le consegnerò delle tabelle che
saranno utili per approfondire la tematica nel rispetto della
normativa vigente.
Le temperature degli stabili regionali vengono monitorate in
maniera continuativa, in quanto nella conduzione è prevista la
sorveglianza sullo stato di corretto funzionamento degli impianti
termici mediante sonde di temperatura ambiente. Adesso le dirò
tutta una serie di termini, previsti nel capitolato, che poi vedrà
anche nelle tabelle allegate, quindi sonde di temperatura ambiente,
sonde di temperatura di mandata, tempi di accensione e spegnimento
del generatore di calore e rendimento di questi ultimi. Tutti i
dati vengono inviati alla centrale di gestione e controllo al fine
di avere uno stretto controllo degli impianti e del loro stato di
funzionamento. In remoto c'è quindi tutta la statistica rispetto
alle temperature e la gestione degli impianti di riscaldamento
negli edifici pubblici. Dalle operazioni di monitoraggio emergono
dei
report
di stato impianto che riportano tutti i parametri
sopra riportati. Questi risultati sono riassunti e glieli fornirò.
Contrattualmente i gestori degli impianti, oltre a dovere
rispettare i limiti di legge per ciò che concerne le temperature
medie ponderate - le ha citate lei nella sua illustrazione, 20-22
gradi - sono incentivati (e questa è l'azione che l'Amministrazione
regionale pone in essere per aumentare il controllo su tale tipo di
capitolati) da capitolato tramite la cessione di premi in caso di
minori consumi e l'erogazione di penali in caso di maggiori esborsi
rispetto alle previsioni. È tutto da capitolato.
Per quanto attiene la terza e la quarta questione da lei poste,
è opportuno precisare che, nell'ambito della regolare attività di
monitoraggio della qualità dell'aria e ambiente, non sono stati
riscontrati negli ultimi anni superamenti relativi ai limiti di
legge delle polveri sottili e non si è egualmente verificata la
situazione espressa nel terzo punto dell'interpellanza stessa,
ossia un superamento uguale o superiore ai sette giorni della media
giornaliera di PM10. È tuttavia corretto porre l'accento sulle
problematiche connesse alle emissioni degli impianti di
riscaldamento, in quanto tali emissioni nel periodo invernale
risultano produrre circa il 50 per cento delle polveri totali
emesse in atmosfera. Questo è un dato importante che bisogna
cercare di abbattere. Sulla base della realizzazione della rete di
teleriscaldamento della città di Aosta, si evidenzia che la maggior
parte degli edifici pubblici di proprietà regionale sono già stati
allacciati al teleriscaldamento, dismettendo quindi le centrali ed
eliminando i consumi di combustibile.
Per ciò che concerne gli stabili direttamente gestiti
dall'Amministrazione, la conduzione, il monitoraggio e le regole
messe in atto per la corretta gestione degli impianti termici
previsti da capitolato d'appalto si basano su concetti che hanno
come obiettivo l'ottimizzazione e la razionalizzazione dei consumi.
Gli impianti e gli stabili in alcuni casi sono veramente datati e
quindi bisogna fare un'analisi non tanto rispetto alla tipologia di
combustibile che viene prodotto, quanto piuttosto al ragionamento
dell'isolamento termico dell'edificio stesso per cercare di
migliorare il rendimento dell'edificio. Da questo punto di vista ci
stiamo adoperando, tramite risorse a bilancio ma anche attraverso
fondi europei, per fare dei ragionamenti rispetto al programma di
efficientamento energetico. Alcuni lavori sono già stati finanziati
con fondi europei (questa è un'altra azione che l'Amministrazione
regionale sta facendo per cercare di ridurre gli impatti), come gli
interventi per la Biblioteca di Châtillon, per l'Assessorato delle
attività produttive e per il Salone del Consiglio regionale. Le
fornirò poi le tabelle in cui vi sono tutti i dati da lei
richiesti.
Présidente
- La parole à la collègue Nasso pour la
réplique.
Nasso (M5S)
- La ringrazio, Assessore, per la risposta.
Ovviamente dove ci sono tante persone sicuramente farà più caldo,
questo è fisiologico, ma comunque dovremmo andare ad analizzare a
fondo la questione. Per esempio mi dicono dalla regia che questa
mattina in quest'Aula c'erano 28 gradi; forse siamo troppi
Consiglieri...
La ringrazio comunque per i dati, li analizzerò volentieri, ed è
interessante quanto mi ha spiegato sui tempi di accensione e
spegnimento. I premi o le penali sono incentivi interessanti e
utili per chi rispetta o meno le emissioni a causa del
riscaldamento. Sarebbe però auspicabile un monitoraggio costante
delle temperature degli edifici e un eventuale intervento, qualora
ce ne fosse bisogno, per stare ai gradi previsti dal decreto e
andare tutti nella stessa direzione virtuosa. In ultimo, il dato
che mi ha fornito, quello del limite mai raggiunto, non posso che
giudicarlo positivo.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK