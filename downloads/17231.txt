Consiglio Regionale della Valle d'Aosta - Oggetto del Consiglio n. 590 del 29 aprile 1999 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
COMMERCIO
Disciplina, attività, professioni
Precedente
Successivo
Resoconto integrale del dibattito dell'aula
Oggetto del Consiglio n. 590 del 29 aprile 1999 - Resoconto
SÉANCE DU 29 AVRIL 1999 (APRÈS-MIDI)
OGGETTO N. 590/XI Disegno di legge: "Principi e direttive per
l'esercizio dell'attività commerciale".
CAPO I DISPOSIZIONI GENERALI
Articolo 1 (Oggetto e finalità della legge)
1. La presente legge, in armonia con i principi fondamentali del
decreto legislativo 31 marzo 1998, n. 114 (Riforma della disciplina
relativa al settore del commercio, a norma dell'articolo 4, comma
4, della L. 15 marzo 1997, n. 59), stabilisce, ai sensi
dell'articolo 3, comma primo, lettera a), nonché dell'articolo 2,
comma primo, lettera t), e dell'articolo 4 dello Statuto speciale
per la Regione Valle d'Aosta, i principi e le direttive generali
che regolano l'esercizio dell'attività commerciale nel territorio
della Valle d'Aosta.
2. La presente legge e i provvedimenti di cui all'articolo 2,
comma 1, perseguono le seguenti finalità:
a) la trasparenza del mercato, la concorrenza, la libertà di
impresa e la libera circolazione delle merci;
b) lo sviluppo della rete distributiva secondo criteri di
efficienza e modernizzazione, assicurando l'evoluzione tecnologica
dell'offerta e il pluralismo delle diverse tipologie e forme di
vendita;
c) l'equilibrio funzionale e insediativo delle strutture
commerciali in rapporto con l'uso del suolo e delle risorse
territoriali, in raccordo con la normativa regionale in materia
urbanistica e di pianificazione territoriale e paesistica;
d) la valorizzazione e la salvaguardia del servizio commerciale
nelle aree montane e rurali, con particolare riferimento a quelle a
minore dotazione del servizio;
e) il concorso alla valorizzazione delle produzioni tipiche
valdostane, delle attività turistiche e del patrimonio storico e
culturale regionale e, in special modo, alla conservazione e
rivitalizzazione dei centri storici e al miglioramento delle
condizioni della loro fruibilità;
f) la qualificazione e l'aggiornamento professionale degli
operatori commerciali, con particolare riguardo ai titolari di
piccole e medie imprese;
g) la tutela dei consumatori, con particolare riguardo alla
correttezza dell'informazione, al contenimento dei prezzi, alla
possibilità di approvvigionamento, al servizio di prossimità,
all'assortimento ed alla sicurezza dei prodotti;
h) la trasparenza nei procedimenti amministrativi e nei rapporti
con la pubblica amministrazione.
Articolo 2 (Articolazione degli indirizzi regionali e procedure
di consultazione)
1. Al fine di rendere operativo il contenuto della presente
legge e di disciplinare altri aspetti della materia che forma
oggetto del d.lgs. 114/1998, sono emanati due provvedimenti
consiliari contenenti:
a) indirizzi e criteri per la programmazione delle medie e
grandi strutture di vendita, che sostituiscano la vigente normativa
regionale in materia di indicazioni programmatiche di urbanistica
commerciale;
b) una raccolta completa e organica delle disposizioni in
materia di commercio su aree pubbliche, ai sensi dell'articolo 28,
commi 12, 13 e 14, del d.lgs. 114/1998 che sostituisca le leggi
regionali 2 maggio 1995, n. 12 (Norme di attuazione della legge 28
marzo 1991, n. 112 (Norme in materia di commercio su aree
pubbliche)) e 4 maggio 1998, n. 24 (Modificazioni alla legge
regionale 2 maggio 1995, n. 12 (Norme di attuazione della legge 28
marzo 1991, n. 112 (Norme in materia di commercio su aree
pubbliche)), in modo da costituire un riferimento normativo
univoco.
2. Il Consiglio regionale provvede con atto amministrativo, da
emanarsi entro sessanta giorni dall'entrata in vigore della
presente legge, agli adempimenti di cui alla lettera a) del comma
1.
3. I provvedimenti di cui al comma 1 sono adottati sentite le
rappresentanze di Comuni e Comunità montane nonché le
organizzazioni regionali dei consumatori e delle imprese del
commercio legalmente costituite.
Articolo 3 (Programmazione delle grandi strutture di
vendita)
1. Nell'ambito dei criteri di cui all'articolo 2, comma 1,
lettera a), al fine di conseguire la migliore corrispondenza tra le
opportunità di sviluppo della rete commerciale e le specifiche
esigenze e caratteristiche delle varie parti del territorio, anche
promuovendo il graduale riequilibrio del servizio distributivo tra
di esse, sono stabiliti:
a) gli indirizzi e gli obiettivi di espansione della rete
distributiva delle grandi strutture di vendita, con riferimento ad
aree sovracomunali, da considerare come un unico bacino di utenza,
nonché ad una classificazione delle medie e grandi strutture per
tipologia dimensionale, ferma restando, in ogni caso, la
ripartizione operata dall'articolo 4, comma 1, lettere d), e) ed
f), del d.lgs. 114/1998;
b) eventuali criteri e parametri per l'individuazione dei comuni
nei quali le grandi strutture di vendita possono essere attivate,
tenuto conto, in particolar modo, dell'entità demografica,
dell'altitudine, dell'accessibilità, della rete dei collegamenti,
del livello di attrattività turistica;
c) la disciplina degli automatismi e delle priorità di cui
all'articolo 10, commi 2 e 3, del d.lgs. 114/1998 nonché delle
principali modifiche delle grandi strutture di vendita e, in
particolare, del loro ampliamento, trasferimento ed aggiunta di
settore merceologico;
d) gli ulteriori aspetti necessari ad integrare la disciplina
nazionale delle attività distributive dettata dal d.lgs. 114/1998,
nello spirito di incentivazione della libera concorrenza ed
iniziativa economica privata ed in conformità alle finalità
espresse all'articolo 1.
Articolo 4 (Programmazione delle medie strutture di vendita e
ulteriori indicazioni ai comuni)
1. Al fine di promuovere, in ambito regionale, un equilibrato
sviluppo dell'offerta delle medie strutture di vendita, anche in
considerazione della ridotta entità demografica dei Comuni,
nell'ambito dei criteri di cui all'articolo 2, comma 1, lettera a),
si prevede:
a) la redazione di atti comunali di indirizzo o programmazione
delle medie strutture di vendita, anche prevedendo eventuali
facilitazioni alla loro realizzazione attraverso l'ampliamento di
esercizi di vicinato;
b) la promozione, da parte dei Comuni che non hanno provveduto a
dotarsi dello strumento previsto alla lettera a), di accordi, di
intese e di atti di concertazione tra i comuni appartenenti alla
medesima area sovracomunale configurabile come un unico bacino di
utenza, al fine di coordinare il rilascio delle autorizzazioni per
le medie strutture di vendita, nei rispettivi territori.
2. Entro centottanta giorni dall'entrata in vigore della
presente legge, i Comuni possono inibire o sospendere, per un
periodo definito e comunque non oltre il termine previsto
dall'articolo 10, comma 1, lettera c), del d.lgs. 114/1998, gli
effetti della comunicazione dell'apertura degli esercizi di
vicinato, con un provvedimento che individui per l'intero
territorio comunale o parte di esso, la sussistenza di una o più
delle seguenti condizioni:
a) esistenza di aree urbane non idonee all'insediamento
commerciale per vincoli o limiti previsti in provvedimenti
normativi;
b) esecuzione di programmi comunali di qualificazione della rete
commerciale diretti alla realizzazione di infrastrutture e servizi
adeguati alle esigenze dei consumatori;
c) esigenze di tutela di specifiche aree localizzate nei centri
storici, o di edifici di interesse storico, archeologico e
ambientale.
3. Nell'ambito dei criteri di cui all'articolo 2, comma 1,
lettera a), sono altresì dettate disposizioni, ai fini
dell'esercizio della facoltà in materia di orari di apertura e
chiusura dei negozi prevista dall'articolo 12 del d.lgs. 114/1998,
per l'individuazione dei Comuni ad economia prevalentemente
turistica o delle loro zone da sottoporre, assieme al Comune di
Aosta o a zone del territorio di questo, alla disciplina
dell'articolo 12 del d.lgs. 114/1998, sulla base di istanza dei
Comuni stessi, a modifica di quanto previsto, in sede di prima
applicazione, nelle disposizioni transitorie e finali della
presente legge.
4. Le medie e grandi strutture di vendita, in relazione ai
settori merceologici di cui è autorizzata la vendita, si
suddividono nelle seguenti categorie:
a) strutture di vendita autorizzate per il solo settore
alimentare o per entrambi i settori, alimentare e non
alimentare;
b) strutture di vendita autorizzate per il solo settore non
alimentare.
5. I centri commerciali, come definiti dall'articolo 4, comma 1,
lettera g), del d.lgs. 114/1998, necessitano:
a) di autorizzazione per il centro come tale, in quanto media o
grande struttura di vendita, che è richiesta dal suo promotore o,
in assenza, congiuntamente da tutti i titolari degli esercizi
commerciali che vi danno vita;
b) di autorizzazione o comunicazione, a seconda delle
dimensioni, per ciascuno degli esercizi al dettaglio presenti nel
centro.
Articolo 5 (Conferenza di servizi per le grandi strutture di
vendita)
1. La domanda di apertura di una grande struttura di vendita è
inoltrata al Comune competente per territorio, utilizzando la
modulistica di cui all'articolo 10, comma 5, del d.lgs. 114/1998,
unitamente alla seguente documentazione:
a) una relazione illustrativa contenente gli elementi per la
valutazione della conformità dell'insediamento alle disposizioni di
cui all'articolo 10, comma 3;
b) il progetto definitivo dell'intervento, comprendente piante e
sezioni del fabbricato con indicazione delle superfici e delle
destinazioni d'uso dei locali, delle planimetrie con indicazione
delle superfici delle aree a parcheggio, delle aree libere, degli
accessi e dei percorsi veicolari.
2. Il Comune procede all'istruttoria e invia alla struttura
regionale competente in materia di commercio la domanda e i
relativi allegati, entro trenta giorni dalla data del ricevimento
della documentazione completa.
3. Nel termine di trenta giorni, decorrente dall'invio alla
struttura regionale competente della domanda completa di
documentazione, il Comune indice una conferenza di servizi a cui
partecipano un rappresentante della Regione, uno della Comunità
montana e uno del Comune, fissandone lo svolgimento, previa intesa
con gli altri enti, non oltre il novantesimo giorno successivo alla
data di convocazione. La data della conferenza è fissata secondo un
calendario predisposto per l'area sovracomunale di riferimento
configurabile come unico bacino di utenza, seguendo l'ordine
cronologico del ricevimento delle domande. Le deliberazioni della
conferenza sono adottate a maggioranza dei componenti entro novanta
giorni dalla convocazione; il rilascio dell'autorizzazione è
subordinato al parere favorevole del rappresentante della Regione.
Alla conferenza partecipano, a titolo consultivo, i rappresentanti
dei Comuni appartenenti alla medesima area sovracomunale e delle
organizzazioni dei consumatori e delle imprese del commercio.
4. La struttura regionale competente specifica gli elementi
informativi che il Comune deve fornire ai componenti la conferenza
dei servizi e ai partecipanti a titolo consultivo e le modalità di
comunicazione.
5. La domanda regolarmente presentata, per la quale non sia
stato comunicato il diniego entro centoventi giorni dall'indizione
della conferenza, è ritenuta accolta.
Articolo 6 (Commercio su aree pubbliche)
1. Le disposizioni di attuazione della presente legge, in
materia di commercio su aree pubbliche, di cui all'articolo 2,
comma 1, lettera b), devono tendere ai seguenti obiettivi:
a) riordino delle fiere e dei mercati e omogeneizzazione delle
procedure per la loro gestione da parte dei Comuni;
b) tutela dei consumatori, trasparenza delle informazioni, anche
mediante l'introduzione dell'indicazione dei prezzi in euro, igiene
della vendita;
c) razionalizzazione delle risorse disponibili nella Regione,
mediante il coordinamento tra Comuni nella determinazione di tempi
e luoghi delle manifestazioni mercatali e fieristiche, anche
prevedendo, se necessario, la concentrazione mediante la loro
graduale diminuzione numerica ed il correlativo ampliamento
dimensionale;
d) valorizzazione della funzione di servizio integrativo del
commercio in forma itinerante, specie nelle realtà territoriali
minori;
e) valorizzazione delle produzioni tipiche valdostane.
Articolo 7 (Compatibilità territoriale delle medie e grandi
strutture di vendita)
1. Le grandi strutture di vendita sono ubicate preferenzialmente
negli ambiti territoriali indicati, con riferimento ai servizi del
commercio, all'articolo 23, comma 3, delle norme di attuazione del
piano territoriale paesistico della Valle d'Aosta (PTP) approvato
con la legge regionale 10 aprile 1998, n. 13 (Approvazione del
piano territoriale paesistico della Valle d'Aosta (PTP)).
2. Le medie strutture di vendita di maggiori dimensioni, così
come classificate ai sensi dell'articolo 3, comma 1, lettera a),
sono ubicate preferibilmente in ogni ambito territoriale indicato
dall'articolo 23, comma 3, delle norme di attuazione del PTP.
3. Gli ambiti territoriali richiamati ai commi 1 e 2 possono
essere motivatamente modificati in sede di formazione degli accordi
di programma di cui al comma 4 o in sede di definizione degli
ambiti di integrazione di cui all'articolo 23, comma 7, delle norme
di attuazione del PTP.
4. L'ubicazione alla scala urbanistica delle strutture di
vendita di cui ai commi 1 e 2 non previste dagli strumenti
urbanistici comunali è definita dalla Regione, d'intesa con i
Comuni interessati, mediante accordo di programma ai sensi
dell'articolo 27 della legge regionale 6 aprile 1998, n. 11
(Normativa urbanistica e di pianificazione territoriale della Valle
d'Aosta), in coerenza con gli indirizzi di cui all'articolo 23,
comma 5, lettere a), b) ed e), delle norme di attuazione del
PTP.
Articolo 8 (Disposizioni di carattere urbanistico)
1. Il piano regolatore generale comunale urbanistico e
paesaggistico (PRGC) stabilisce, tra gli altri parametri
urbanistici ed edilizi, le quantità minime di spazi di verde
attrezzato, di rispetto e di parcheggio di uso pubblico, di cui
devono essere dotate le grandi strutture di vendita e quelle medie
di maggiori dimensioni, sulla base della classificazione stabilita
ai sensi dell'articolo 3, comma 1, lettera a). Le quantità di tali
spazi sono determinate in relazione alla situazione ambientale
locale e, comunque, nel rispetto dei valori minimi seguenti:
a) spazi di verde attrezzato di uso pubblico e di rispetto in
misura non inferiore al cento per cento della superficie di
vendita;
b) spazi di parcheggio di uso pubblico in misura non inferiore
al cento per cento della superficie di vendita per gli esercizi
alimentari e misti e al trenta per cento per gli esercizi non
alimentari.
2. L'insediamento delle medie strutture di vendita diverse da
quelle richiamate al comma 1 e degli esercizi di vicinato è
disciplinato dal PRGC in coerenza con le determinazioni adottate
dal Consiglio regionale, ai sensi dell'articolo 23, comma 3,
lettera a), della l.r. 11/1998, e nel rispetto dei seguenti
ulteriori criteri:
a) nelle zone territoriali di tipo A e B, fatti salvi gli
indirizzi del PTP richiamati all'articolo 7, l'apertura di nuovi
esercizi di vicinato e l'ampliamento della superficie di vendita di
quelli in atto sono attuati nel rispetto dell'architettura degli
edifici in cui sono inseriti;
b) nelle zone territoriali diverse da quelle citate alla lettera
a), i nuovi esercizi di vicinato sono ubicati, preferibilmente,
unitamente ad altri servizi locali, a corona di spazi pedonali di
relazione e in adiacenza a spazi di parcheggio di uso pubblico.
Articolo 9 (Individuazione e promozione dei centri storici)
1. Ai fini della presente legge, sono considerati centri storici
gli agglomerati di interesse storico, artistico, documentario e
ambientale identificati dall'articolo 36 delle norme di attuazione
del PTP nel centro storico di Aosta e nei bourgs, villes, villages
e hameaux individuati dal PTP stesso o che saranno individuati dai
PRGC.
2. I PRGC, in coerenza con gli indirizzi dettati dall'articolo
36 delle norme di attuazione del PTP, promuovono la valorizzazione
dei centri storici che presentano struttura insediativa e
popolazione residente o turistica idonee allo sviluppo commerciale,
determinando le prescrizioni urbanistico-edilizie, le cautele
operative e le agevolazioni procedurali per la riqualificazione
degli esercizi di vicinato in atto e l'insediamento di nuovi.
3. Al fine di conseguire un'efficace politica di sviluppo e
promozione dei centri storici dei Comuni nelle indicazioni di cui
all'articolo 2, comma 1, lettera a), sono specificati i contenuti e
le modalità di esercizio dei maggiori poteri da attribuire ai
Comuni in tali ambiti territoriali, ai sensi dell'articolo 10,
comma 1, lettera b), del d.lgs. 114/1998. Detti poteri possono
comprendere le facoltà già previste dall'articolo 4 del decreto
legge 9 dicembre 1986, n. 832, convertito con modificazioni dalla
legge 6 febbraio 1987, n. 15 (Conversione in legge, con
modificazioni, del decreto legge 9 dicembre 1986, n. 832, recante
misure urgenti in materia di contratti di locazione di immobili
adibiti ad uso diverso da quello di abitazione), nonché la
possibilità di adottare indirizzi e iniziative in materia
merceologica e qualitativa, anche prevedendo incentivi, marchi di
qualità o di produzione regionale, facilitazioni in materia di
orari, apertura, vendite straordinarie.
4. I Comuni, ravvisandone l'opportunità ai fini di una migliore
articolazione dei propri interventi di promozione e
rivitalizzazione, possono, con provvedimento motivato, estendere
l'uso degli incentivi e della strumentazione previsti per i centri
storici a fasce ad essi limitrofe che presentino analoghe
caratteristiche socio-economiche e commerciali o di richiamo
turistico.
Articolo 10 (Correlazione tra concessione edilizia ed
autorizzazione commerciale)
1. Al fine di quanto disposto dall'articolo 6, comma 2, lettera
d), del d.lgs. 114/1998, il rilascio delle concessioni edilizie per
le medie e grandi strutture di vendita avviene non oltre sessanta
giorni dal rilascio delle autorizzazioni amministrative al
commercio, al termine del procedimento previsto, rispettivamente,
agli articoli 8 e 9 del d.lgs. 114/1998.
2. Per le finalità di cui al comma 1, le istanze volte
all'ottenimento di autorizzazioni per le medie o grandi strutture
di vendita devono essere corredate di un attestato di idoneità
urbanistica delle aree e dei locali indicati, rilasciato dai
competenti uffici comunali, o di dichiarazione sostitutiva.
Articolo 11 (Osservatorio regionale del commercio e del
turismo)
1. La Regione istituisce l'Osservatorio regionale del commercio
e del turismo, con sede presso la struttura regionale competente in
materia di commercio.
2. L'Osservatorio regionale persegue le seguenti finalità:
a) realizzare un sistema di monitoraggio della rete
distributiva, con la collaborazione dei Comuni e del sistema
informativo delle Camere di commercio per l'utilizzazione dei dati
contenuti nella modulistica relativa alle comunicazioni, alle
autorizzazioni e alle denunce all'Ufficio del registro delle
imprese di cui all'articolo 10, comma 5, del d.lgs. 114/1998;
b) realizzare un sistema di monitoraggio del mercato turistico
in grado di fornire informazioni a carattere dinamico sui
principali fenomeni del mercato stesso e di garantire una costante
osservazione delle caratteristiche e dell'evoluzione delle imprese
turistiche, anche per favorire lo sviluppo e l'innovazione
dell'offerta turistica regionale;
c) fornire le basi conoscitive per impostare la programmazione
regionale nei settori del commercio e del turismo e per valutare il
grado di attuazione e l'efficacia degli interventi regionali;
d) promuovere l'acquisizione, l'elaborazione e la diffusione
delle statistiche per una migliore conoscenza dei settori del
commercio e del turismo.
3. L'Osservatorio regionale opera in raccordo con l'Osservatorio
nazionale costituito presso il Ministero dell'industria, del
commercio e dell'artigianato, al fine di garantire la realizzazione
del sistema coordinato di monitoraggio riferito all'entità e
all'efficienza della rete distributiva.
4. Per il conseguimento delle sue finalità, l'Osservatorio
regionale:
a) promuove indagini e ricerche e attiva collaborazioni per lo
studio delle problematiche strutturali ed economiche dei settori
del commercio e del turismo;
b) pubblica un rapporto annuale sullo stato della rete
distributiva regionale e sull'andamento del settore turistico;
c) svolge attività di informazione socio-economica, anche
attraverso l'organizzazione di seminari e convegni di studio.
5. Per la realizzazione delle attività dell'Osservatorio,
possono essere stipulate convenzioni con soggetti pubblici o
privati, che abbiano specifica competenza nei settori della
distribuzione commerciale e del turismo.
6. Le modalità per l'organizzazione e il funzionamento
dell'Osservatorio regionale, nonché le procedure, i criteri e le
modalità di partecipazione dei rappresentanti degli enti locali,
delle organizzazioni dei consumatori, delle imprese del commercio e
dei lavoratori dipendenti, sono stabilite con apposito
provvedimento della Giunta regionale.
CAPO II STRUMENTI DI QUALIFICAZIONE E SVILUPPO IMPRENDITORIALE,
PROFESSIONALE ED ECONOMICO
Articolo 12 (Sviluppo e rivitalizzazione dei centri minori)
1. In conformità a quanto previsto all'articolo 10, comma 1,
lettera a), del d.lgs. 114/1998, la Regione, al fine di promuovere
lo sviluppo e la rivitalizzazione dei Comuni montani minori, specie
di media ed elevata altitudine e minore interesse turistico,
assicurando in essi la presenza di un servizio distributivo minimo
alla popolazione residente ed incentivandone la valorizzazione
turistica, favorisce e agevola in essi la costituzione di centri
polifunzionali di servizio.
2. I centri polifunzionali prevedono la presenza in unica
struttura, o complesso unitario, di:
a) attività di vendita di prodotti vari con valorizzazione delle
produzioni agroalimentari ed artigianali valdostane;
b) servizi per la promozione del territorio;
c) attività di pubblico esercizio, di vendita di giornali, di
servizi di informazione e telecomunicazione, compresi servizi
pubblici e di interesse pubblico da affidare in convenzione.
3. Per i centri polifunzionali la Regione o i Comuni, secondo le
rispettive competenze, prevedono:
a) l'esenzione da vincoli di orario o di chiusura domenicale e
festiva;
b) l'esenzione da tributi locali e regionali.
4. I centri polifunzionali sono promossi curando la massima
accessibilità all'utenza e la loro collocazione anche al servizio
di più centri abitati circonvicini. Della loro presenza è data
informazione agli utenti, anche mediante segnalazione a distanza
con apposita segnaletica stradale.
5. Ai centri polifunzionali è dato riconoscimento con
deliberazioni della Giunta regionale, su istanza dei Comuni sul cui
territorio gli stessi sono costituiti.
6. La Regione può disporre che l'allestimento dei centri
polifunzionali avvenga con criteri unitari mediante strutture ed
attrezzature uniformi in tutto il territorio valdostano e può
intervenire con finanziamenti volti ad agevolarne la costituzione e
il funzionamento.
7. Le disposizioni di cui al presente articolo si applicano ai
Comuni con popolazione inferiore ai 3.000 abitanti o a frazioni
degli stessi; la Giunta regionale stabilisce, con propri
provvedimenti, gli adempimenti necessari all'applicazione delle
disposizioni di cui al presente articolo.
Articolo 13 (Attività di formazione per operatori
commerciali)
1. La Regione, sentite le associazioni del settore, promuove la
formazione professionale degli operatori richiedenti l'accesso
all'attività commerciale e di quelli che già esercitano tale
attività, allo scopo di sostenere e qualificare l'occupazione nel
settore distributivo, in conformità con le disposizioni regionali
in materia di attività di formazione professionale, di politiche
attive del lavoro, di formazione e servizi all'impiego.
2. L'attività formativa regionale prevista all'articolo 5 del
d.lgs. 114/1998 si ispira ai seguenti principi generali:
a) garanzia di un'ampia ed efficiente offerta formativa,
attraverso l'individuazione di una pluralità di soggetti
qualificati che possono essere ammessi alla gestione dei corsi;
b) contenimento dei costi di accesso alla formazione, con
particolare riferimento alla riqualificazione della piccola
impresa;
c) elevata qualità della formazione, anche in considerazione
degli effetti giuridici che dalla stessa discendono;
d) integrabilità dei programmi formativi di base e loro
personalizzazione in relazione a specifiche esigenze e
caratteristiche dei diversi contesti territoriali, con particolare
riguardo alle aree intensamente interessate da fenomeni
turistici;
e) gradualità del progetto di elevazione del livello formativo
generale;
f) garanzia di uniformità dei livelli minimi di formazione a
livello regionale, mediante procedure uniformi di espletamento di
prove finali, ove la Regione intenda decentrare l'effettuazione
dell'attività.
3. La Regione, mediante apposita convenzione, affida la gestione
dei corsi a soggetti che hanno ottenuto l'accreditamento della loro
struttura da parte della Regione. La valutazione del possesso dei
requisiti minimi per l'accreditamento verrà definito da un apposito
regolamento regionale, sulla base dei seguenti requisiti ed
indicatori:
a) capacità logistiche e strutturali;
b) situazione economica della struttura;
c) disponibilità di competenze professionali;
d) livelli di efficacia ed efficienza, raggiunti nelle attività
precedentemente realizzate;
e) interrelazioni maturate con il sistema sociale e produttivo
presente sul territorio regionale;
f) verificabilità dei bilanci.
4. Il provvedimento che disciplina l'attività di formazione è
emanato dalla Giunta regionale. Esso stabilisce:
a) il numero di corsi qualificanti di cui all'articolo 5, comma
5, del d.lgs. 114/1998 previsti annualmente e le modalità per la
loro determinazione;
b) le materie previste e le ore minime di insegnamento,
eventualmente integrabili dai soggetti gestori dei corsi
qualificanti, curando il livello qualitativo dei corsi e la loro
omogeneità nell'ambito regionale e tenendo conto che, al fine di
garantire idonei requisiti professionali, i corsi stessi devono
avere per oggetto materie che garantiscano l'approfondimento delle
disposizioni relative alla salute e alla sicurezza del lavoro, alla
tutela e all'informazione del consumatore, alla normativa
sull'igiene dei prodotti alimentari e sulle azioni sistematiche di
controllo che gli operatori devono effettuare, nonché le materie
idonee a fornire elementi di gestione e marketing aziendale;
c) le modalità di svolgimento delle prove finali dei corsi
qualificanti, che devono aver luogo innanzi ad una commissione
regionale e consistere in una prova scritta ed in un colloquio;
d) la composizione della commissione d'esame di cui alla lettera
c);
e) ogni altro aspetto organizzativo o regolamentare indicato
all'articolo 5, commi 7 e 9, del d.lgs. 114/1998 che fosse
opportuno disciplinare o integrare, compresi criteri e direttive
per l'organizzazione dei corsi facoltativi di aggiornamento.
Articolo 14 (Assistenza tecnica alle piccole e medie imprese
commerciali)
1. La Regione favorisce le iniziative volte a promuovere nelle
imprese della distribuzione, ed in particolare nelle piccole e
medie imprese, la diffusione di strumenti, metodologie e sistemi
finalizzati a sviluppare i processi di ammodernamento della rete
distributiva, migliorando i sistemi aziendali anche al fine di
ottenere le certificazioni di qualità e di elevarne il livello
tecnologico.
2. Con regolamento regionale sono definiti:
a) i requisiti affinché strutture o centri istituiti, anche in
forma consortile, dalle associazioni di categoria e da altri
soggetti interessati possano essere autorizzati a svolgere attività
di assistenza tecnica;
b) le modalità di autorizzazione regionale, ai sensi
dell'articolo 23, comma 2, del d.lgs. 114/1998, tenendo conto che
le attività di assistenza tecnica devono essere svolte a favore di
tutti gli operatori commerciali che facciano richiesta di
prestazioni, a prescindere dalla loro appartenenza o meno ad
associazioni di categoria;
c) l'individuazione delle attività di assistenza tecnica ammesse
a finanziamento regionale, tenendo anche conto delle direttive per
il cofinanziamento di interventi regionali contenute nella
deliberazione CIPE del 5 agosto 1998, pubblicata nella Gazzetta
ufficiale n. 269 del 17 novembre 1998, a valere sul fondo di cui
all'articolo 16, comma 1, della legge 7 agosto 1997, n. 266
(Interventi urgenti per l'economia);
d) i criteri per la certificazione di qualità degli esercizi
commerciali;
e) ogni altra disposizione necessaria al sollecito avvio e
funzionamento dell'attività di assistenza tecnica.
CAPO III VENDITE DI LIQUIDAZIONE E DI FINE STAGIONE
Articolo 15 (Vendite di liquidazione)
1. L'operatore che intenda effettuare una vendita di
liquidazione deve darne comunicazione al Comune almeno quindici
giorni prima della data in cui deve avere inizio. La comunicazione
deve contenere:
a) in caso di liquidazione per cessazione dell'attività
commerciale, atto di rinuncia all'autorizzazione per le medie o
grandi strutture di vendita ovvero, per gli esercizi di vicinato,
dichiarazione di cessazione dell'attività;
b) in caso di liquidazione per cessione d'azienda, copia del
contratto, non preliminare, redatto con atto pubblico o scrittura
privata registrata;
c) in caso di liquidazione per trasferimento in altri locali,
copia della comunicazione di trasferimento, se trattasi di esercizi
di vicinato, ovvero dell'autorizzazione negli altri casi,
unitamente a prova della disponibilità dei nuovi locali;
d) in caso di liquidazione per trasformazione o rinnovo dei
locali, dichiarazione di esecuzione dei lavori per un importo non
inferiore a lire 100.000, IVA esclusa, a metro quadrato, fino ad un
valore di 10 milioni, da comprovare successivamente con copia delle
fatture;
e) per tutti i tipi di vendita di liquidazione, l'ubicazione dei
locali in cui deve essere effettuata, che in caso di trasferimento
sono quelli di provenienza, la data di inizio e di fine della
vendita, le merci oggetto della stessa.
2. Al termine della vendita di liquidazione per il rinnovo o la
trasformazione dei locali, l'esercizio deve essere immediatamente
chiuso per il tempo necessario all'effettuazione dei lavori.
3. Le vendite di liquidazione possono essere effettuate, per una
durata massima di tredici settimane, in ogni periodo dell'anno,
esclusi il mese di dicembre ed i trenta giorni precedenti l'inizio
di ciascun periodo di vendite di fine stagione o saldi.
Articolo 16 (Vendite di fine stagione o saldi)
1. Per prodotti di carattere stagionale o di moda, suscettibili
di deprezzamento se non venduti entro un certo periodo di tempo e
che possono essere oggetto di vendita di fine stagione, si
intendono:
a) i generi di vestiario e abbigliamento in genere;
b) gli accessori dell'abbigliamento e la biancheria intima;
c) le calzature, le pelletterie, gli articoli di valigeria e da
viaggio;
d) gli articoli sportivi;
e) gli articoli di elettronica;
f) le confezioni ed i prodotti tipici natalizi, al termine del
periodo natalizio.
2. I Comuni possono estendere l'elenco dei prodotti di cui al
comma 1, sulla base di valutazione degli usi locali, sentite le
associazioni di categoria degli operatori commerciali e dei
consumatori.
3. L'esercente che intende effettuare una vendita di fine
stagione o saldo deve darne comunicazione al Comune, almeno cinque
giorni prima, indicando:
a) la data di inizio e la durata della vendita;
b) i prodotti oggetto della vendita;
c) la sede dell'esercizio;
d) le modalità di separazione dei prodotti offerti in vendita di
fine stagione da tutti gli altri.
4. Le vendite di fine stagione o saldi debbono essere presentate
al pubblico come tali e possono essere effettuate solamente dal 10
febbraio al 31 marzo e dal 10 agosto al 30 settembre di ogni
anno.
Articolo 17 (Disposizioni comuni)
1. Nelle vendite di liquidazione e di fine stagione è vietato il
riferimento a vendite fallimentari, aste, vendite giudiziarie,
giochi a premio nonché la vendita con il sistema del pubblico
incanto.
2. Il venditore deve essere in grado di dimostrare la veridicità
delle asserzioni pubblicitarie che debbono essere presentate
graficamente in modo non ingannevole e contenere gli estremi delle
comunicazioni, la durata e l'oggetto della vendita.
3. Le merci offerte in vendita straordinaria debbono essere
nettamente separate da quelle eventualmente poste in vendita alle
condizioni ordinarie. In mancanza di separazione, tutte le merci
esposte debbono essere vendute alle condizioni più favorevoli
previste per la vendita straordinaria, salvo il caso in cui le
stesse non possano essere oggetto di essa.
4. Nel caso in cui per una stessa voce merceologica si
pratichino prezzi di vendita diversi, a seconda della varietà degli
articoli che rientrano in tale voce, nella pubblicità deve essere
indicato il prezzo più alto e quello più basso con lo stesso
rilievo tipografico.
5. Nel caso in cui sia indicato un solo prezzo, tutti gli
articoli che rientrano nella voce reclamizzata dovranno essere
venduti a tale prezzo.
6. I prezzi pubblicizzati debbono essere praticati nei confronti
di qualsiasi compratore, senza limitazioni di quantità e senza
abbinamento di vendite, fino all'esaurimento delle scorte.
7. Durante il periodo di vendita di fine stagione o di
liquidazione è ammesso vendere solo merci già presenti
nell'esercizio, con divieto di introdurne di nuove, sia acquistate
sia in conto deposito.
8. L'esaurimento delle scorte deve essere portato a conoscenza
del pubblico con avviso ben visibile dall'esterno del locale di
vendita, con le stesse forme e rilievo grafico adoperato per
evidenziare la presenza di vendita straordinaria nel locale.
CAPO IV DISPOSIZIONI TRANSITORIE E FINALI
Articolo 18 (Disposizioni transitorie e finali)
1. Entro sessanta giorni dall'entrata in vigore della presente
legge, i Comuni provvedono:
a) alla ricognizione dei principali dati e delle caratteristiche
dell'apparato distributivo al dettaglio in sede fissa e su aree
pubbliche esistenti nel proprio territorio e delle relative
problematiche, con particolare riguardo alle medie strutture di
vendita ed alla rete distributiva dei centri storici;
b) alla redazione di studi preliminari, sulla base delle
risultanze della ricognizione di cui alla lettera a), finalizzati
all'emanazione dei provvedimenti comunali di cui agli articoli 4 e
9;
c) alla ricognizione dello stato di informatizzazione della
gestione dei dati e delle procedure relativi al commercio ed alla
comunicazione delle risultanze alla struttura regionale
competente;
d) ad inoltrare alla Giunta regionale motivata istanza di
inserimento, anche di sole sue parti, nel novero dei Comuni o
frazioni a prevalente economia turistica.
2. Successivamente all'approvazione da parte del Consiglio
regionale del provvedimento attuativo in materia
economico-commerciale di cui all'articolo 2, comma 1, lettera a), i
Comuni integrano le analisi e gli studi preliminari, trasformandoli
in progetti di regolamentazione, sviluppo e promozione della rete
distributiva.
3. I Comuni verificano la necessità di adeguamento degli
strumenti urbanistici generali e attuativi alle disposizioni degli
articoli 7 e 8 e a quelle in essi richiamate, entro centottanta
giorni dalla data di entrata in vigore della presente legge; gli
eventuali adeguamenti dei relativi PRGC, anche in considerazione di
quanto previsto dall'articolo 7, comma 4, vanno perfezionati entro
i termini previsti dalla l.r. 11/1998. Decorso inutilmente il
termine di cui all'articolo 13, comma 2, della l.r. 11/1998, la
Regione provvede ai sensi dell'articolo 6, comma 6, del d.lgs.
114/1998.
4. In sede di prima applicazione della presente legge, i Comuni
sono individuati, ai fini delle disposizioni di cui all'articolo 12
del d.lgs. 114/1998, sulla base del decreto del Presidente della
Giunta regionale n. 345 del 24 luglio 1972.
5. L'esame delle istanze relative alle grandi strutture di
vendita ha luogo sulla base degli indirizzi e dei criteri contenuti
nel provvedimento di cui all'articolo 2, comma 1, lettera a).
6. L'esame delle istanze relative alle medie strutture di
vendita ha luogo sulla base dei provvedimenti comunali di indirizzo
e programmazione di cui al precedente articolo 4. Fino all'entrata
in vigore del provvedimento di cui all'articolo 2, comma 1, non può
essere negata l'autorizzazione all'apertura o all'ampliamento di
una media struttura, a condizione che la superficie di vendita
attivata non superi i limiti dimensionali previsti dall'articolo 4,
comma 1, lettera e), del d.lgs. 114/1998, in caso di concentrazione
o accorpamento:
a) di esercizi di vicinato operanti nello stesso Comune e
autorizzati, ai sensi dell'articolo 24 della legge 11 giugno 1971,
n. 426 (Disciplina del commercio), per la vendita di generi di
largo e generale consumo alla data del 24 aprile 1998;
b) di medie strutture di vendita operanti nello stesso Comune e
autorizzate, ai sensi dell'articolo 24 della l. 426/1971, per la
vendita di generi di largo e generale consumo alla data del 24
aprile 1998.
Articolo 19 (Dichiarazione d'urgenza)
1. La presente legge è dichiarata urgente ai sensi dell'articolo
31, comma terzo, dello Statuto speciale per la Valle d'Aosta ed
entrerà in vigore il giorno successivo a quello della sua
pubblicazione nel Bollettino ufficiale della Regione.
Presidente La parola al relatore, Consigliere Piccolo.
Piccolo (FA) Anticipo ai colleghi che il relatore sarà unico,
pertanto vi risparmieremo altre relazioni. Però io la dovrò fare.
Permetteteci in premessa, anche a nome del collega Martin relatore
della III Commissione, e anche a titolo personale di ringraziare il
Dott. Girardi e il Dott. Boglione, oltre che i rappresentanti degli
Enti locali e delle categorie interessate, per la fattiva
collaborazione offerta durante questo periodo, fornendo tutte le
necessarie e preziose informazioni in una materia certamente non
facile, almeno per noi, quale quella del settore commerciale.
Vorremmo, inoltre, complimentarci con l'Assessore competente e
la Giunta per il metodo adottato nel coinvolgere sin dall'inizio un
gruppo di lavoro composto da tutte le componenti interessate nella
predisposizione di questa legge, e ad aver affiancato allo stesso
gruppo di lavoro alcuni esperti in materia di commercio ed
urbanistica oltre che un esperto giurista.
Prima di entrare nel merito della relazione esplicativa del
disegno di legge, crediamo sia doveroso da parte nostra
ragguagliare i colleghi sull'iter ed i tempi di questo importante
disegno di legge, tempi che si sono resi sempre più stretti proprio
per la perentoria scadenza fissata dal decreto Bersani.
Il primo passo è stato, come già accennato prima, la
costituzione con delibera della Giunta regionale del 21 settembre
scorso, di un gruppo di lavoro incaricato di predisporre la stesura
in bozza del disegno di legge di cui si tratta. Di detto gruppo
venivano chiamati a far parte i rappresentanti degli enti locali,
che avranno un ruolo determinante e autonomo nella gestione e
applicazione di questa legge, delle associazioni di categoria e
sindacali interessate all'argomento, oltre naturalmente l'Assessore
regionale al turismo e commercio ed i funzionari
dell'Assessorato.
Il gruppo di lavoro si è riunito una prima volta il 28 settembre
e successivamente il 22 dicembre, il 2 e il 16 febbraio scorsi. Già
nella prima riunione è emersa l'esigenza di fornire al gruppo un
supporto tecnico qualificato, tale da consentire un approccio più
efficace e corretto al sistema.
Per tale ragione, con delibera della Giunta regionale del 30
dicembre, veniva dato incarico al Centro Sviluppo di fornire la
necessaria assistenza tecnica, ricorrendo alla consulenza di un
esperto in materia di commercio, il dr. Girardi di Roma, di un
esperto in materia di urbanistica, l'arch. Bellone, e di un esperto
giurista, il dr. Barbagallo.
Per quanto riguarda l'importanza dell'acquisizione del parere
obbligatorio delle rappresentanze degli enti locali, di cui
all'articolo 6 della legge n. 114, in precedenza già nel mese di
dicembre l'Assessorato competente aveva richiesto a tutti i comuni
di collaborare ad una prima azione di monitoraggio della situazione
del commercio nella nostra regione, finalizzata ad acquisire i dati
necessari ad una più corretta impostazione dei provvedimenti
attuativi della riforma previsti all'articolo 2 del disegno di
legge di cui si tratta.
Oltre al diretto coinvolgimento dei rappresentanti degli enti
locali nell'attività del gruppo di lavoro, il 21 febbraio scorso è
stata indetta una riunione di tutti i rappresentanti degli enti
stessi, nel corso della quale sono stati illustrati i contenuti del
disegno di legge.
La CELVA (Consorzio enti locali della Valle d'Aosta) ha
provveduto a rispondere, a nome dei propri associati, con lettera
del 15 marzo, nella quale venivano espresse alcune osservazioni e
indicazioni che sono state inserite nel nuovo testo, modificato
rispetto a quello licenziato dalla Giunta regionale.
Oltre che alle modifiche richieste dagli enti e dagli operatori
del settore commerciale se ne sono aggiunte delle altre di
carattere tecnico da parte degli esperti, alla luce anche di una
recente circolare ministeriale del 25 marzo 1999, modifiche che
sono già state discusse in occasione delle audizioni nelle
commissioni competenti.
Va evidenziato peraltro che il testo licenziato dalla Giunta ha
ricevuto l'approvazione unanime sottoscritta della totalità dei
membri del gruppo di lavoro, rappresentato da tutte le
categorie.
L'attività, coordinata dall'Assessorato, del gruppo di lavoro e
del gruppo tecnico di supporto ha consentito, in tempi piuttosto
brevi alla stesura di un testo approvato dalla Giunta regionale e
che oggi viene proposto all'approvazione del Consiglio con gli
emendamenti approvati dalle due commissioni competenti.
Fatte queste doverose premesse di carattere informativo, entro
nel merito del disegno di legge in discussione, tralasciando le
parti più tecniche in quanto sono state esplicitate in modo
esauriente nella relazione che accompagna il testo di legge.
Questo importante disegno di legge verte sulla revisione della
disciplina del commercio, che in precedenza era disciplinata
principalmente dalla legge n. 426/71, alla quale si sono aggiunte,
stratificando la materia, le disposizioni derivanti da altre
iniziative legislative, per esempio quella sugli orari di vendita,
sul commercio su aree pubbliche.
Fino ad oggi è storia nota che la legge n. 426/71, nata sotto
condivisibili intenzioni di regolare il settore in funzione
dell'equilibrata presenza delle varie tipologie distributive, il
tutto a servizio dell'interesse dei consumatori, non ha dato i
risultati sperati, soprattutto a causa della mancata applicazione
dei principi in essa enunciati.
Dai primi anni '70 infatti un certo controllo della
distribuzione era necessario, ma i tempi sono mutati con
eccezionale velocità a causa dell'accelerazione del processo di
modernizzazione del settore distributivo, anche sulla scia di
quanto è accaduto in altri contesti nazionali simili al nostro, e
porto ad esempio l'evoluzione della Spagna negli anni '80.
Di fronte ad una mutata prospettiva economica, la disciplina del
commercio in Italia ha invece determinato fra l'altro alcuni
risultati negativi, sottolineati anche dall'autorità antitrust
nella prima relazione al Governo, quella del 1993, sullo stato
della distribuzione e che qui intendo evidenziare con i seguenti
punti, per fare l'equiparazione fra il vecchio testo e rispetto
alla "Bersani".
Intanto, una diversa applicazione della disciplina nei vari
contesti territoriali, ove alcuni comuni si sono attivati per la
programmazione commerciale, mentre altri hanno posto alcune
barriere amministrative tramite l'applicazione delle indicazioni
della legge n. 426/71, senza però collegarle alla realtà economica
del territorio; la costituzione di barriere amministrative tramite
il REC e le successive vicende d'impresa quali il trasferimento, il
subingresso e l'ampliamento; la costituzione di barriere economiche
al raggiungimento di un idoneo livello di efficienza produttiva e
distributiva mediante la parcellizzazione delle merceologie con il
criterio famoso delle tante tabelle; altri vincoli all'efficienza e
alla elasticità dell'offerta e quindi una pressione su domanda
tramite vincoli sugli orari di apertura degli esercizi commerciali;
infine, limitazione all'apertura di grandi superfici di vendita
mantenendo le rendite di posizione di operatori già esistenti.
Alla luce di queste problematiche, che ho cercato di
sottolineare per semplici cenni, e che ritenevo necessario
sottoporre all'attenzione dei colleghi, per avere il quadro di
riferimento rispetto alla "Bersani", il Parlamento ha dato incarico
al Governo di procedere ad una decisiva semplificazione del
comparto, che si è tradotta nel decreto n. 114 in base al quale si
è inteso principalmente:
riordinare la legislazione, provvedendo a comprendere in un
unico testo normativo i principi generali del commercio su sede
fissa, del commercio su aree pubbliche, delle vendite speciali,
degli orari di vendita, della pubblicità dei prezzi e delle vendite
straordinarie, e che come accennavo prima erano disseminati in
diversi provvedimenti;
coordinare la procedura normativa attribuendo alla Regione i
compiti di dettare i principi generali di indirizzo e
programmazione legati alle esigenze di sviluppo e salvaguardia del
corrispondente territorio, demandando la fase applicativa alle
competenze dei Comuni che avranno un ruolo importante;
deregolamentare e semplificare l'esercizio del commercio, con
l'abolizione del REC, la riduzione delle 14 tabelle in due soli
settori merceologici, quello alimentare e non alimentare, e
l'eliminazione dell'obbligo di richiedere l'autorizzazione per
l'apertura, il trasferimento e l'ampliamento degli esercizi di
vicinato;
collegare le regole sull'insediamento commerciale alla
disciplina urbanistica;
predisporre gli strumenti per il monitoraggio della consistenza
ed efficienza della rete distributiva (gli osservatori nazionali e
regionali sul commercio), finalizzati anche agli interventi di
politica attiva delle regioni (corsi di formazione, centri di
assistenza, la Confidi, eccetera).
Il decreto Bersani, nella sua concezione di legge quadro
rappresenta, pertanto, un'occasione preziosa per riassumere, da
parte delle regioni, il ruolo di guida nel settore "commercio"
soprattutto per adattare la disciplina alla realtà effettiva del
territorio, cercando quindi di rispondere in modo più puntuale alle
istanze dei cittadini.
Per le regioni a statuto speciale, le possibilità offerte sono
ancora più ampie, considerato che l'articolo 1, comma 2, di detto
decreto prevede che, per le particolari autonomie, si provveda
"secondo le previsioni dei rispettivi statuti".
Infatti, per la nostra Regione lo Statuto prevede la potestà
integrativa rispetto alle norme di derivazione nazionale, in grado
di adattarle alle condizioni regionali, in armonia con i principi
generali dell'Ordinamento dello Stato.
Di conseguenza, è stato predisposto per la nostra Regione un
programma di attuazione del decreto, strutturato su tre
provvedimenti di carattere generale (anch'essi quindi dei
provvedimenti-quadro) dedicati rispettivamente: alla disciplina
degli indirizzi di programmazione per il commercio in sede fissa,
per quello su aree pubbliche, nonché infine per l'insediamento
delle grandi strutture di vendita.
Il gruppo di lavoro già citato ha operato nel senso di
un'opportuna processualità dell'intervento, da prima sul
provvedimento regionale relativo agli esercizi "in sede fissa".
Il provvedimento, approvato dalla Giunta, a seguito della citata
ampia concertazione con i soggetti espressione dei settori
interessati, contiene pertanto "principi e direttive per
l'esercizio del commercio in sede fissa" cui dovrà far seguito un
apposito atto consiliare di raccordo fra le indicazioni
programmatiche e le disposizioni in materia di urbanistica
commerciale, contenute nelle deliberazioni del Consiglio regionale
del 14 gennaio 1993, n. 4113.
La proposta di legge regionale di attuazione del decreto
Bersani, oltre ai criteri di programmazione di cui all'articolo 6
di detto decreto, prevede anche una revisione delle procedure di
consultazione per l'emanazione degli indirizzi programmatici ed una
serie di strumenti di politica attiva, quali la predisposizione
delle indicazioni per l'attivazione di programmi di assistenza
tecnica per le piccole e medie imprese commerciali, con la
possibilità d'istituire dei centri di assistenza tecnica per le
imprese che operano in ambito regionale.
Fra queste politiche è stato poi individuato "lo strumento degli
incentivi" con agevolazioni che possono ridurre l'incidenza dei
tributi regionali e comunali, per lo sviluppo della rete
commerciale nelle aree montane e rurali, nonché in comuni o
frazioni con popolazione residente inferiore ai 3000 abitanti.
A questo scopo per la peculiarità della Regione, in riferimento
ai piccoli comuni, è prevista la possibilità di autorizzare
l'apertura di esercizi commerciali particolari quali gli "empori
polifunzionali" cui collegare anche una totale esenzione impositiva
e nei quali, oltre all'esercizio dell'attività commerciale, siano
forniti all'utenza altri servizi di particolare interesse come lo
sportello postale, il bancario, poli-ambulatorio, eccetera,
eventualmente in convenzione con i soggetti pubblici o privati.
La particolarità è quella, quindi, di prevedere di fornire i
servizi di supporto alla promozione turistica, in modo da integrare
il commercio nell'ottica di un servizio composito a vantaggio degli
operatori, dei consumatori ed utenti.
Funzionale all'attuazione di queste politiche sul territorio è
la prevista attivazione "dell'Osservatorio regionale del commercio
e del turismo" che tutti gli operatori del settore hanno
sottolineato durante le audizioni, osservatorio che in
coordinazione con quello nazionale, istituito presso il Ministero
dell'industria, permetterà una valutazione dello stato della
distribuzione e delle iniziative più opportune per proporre gli
eventuali correttivi al fine d'incentivare una particolare politica
sul "servizio commerciale" più rispondente allo sviluppo
equilibrato della nostra regione.
Il testo di legge, come accennavo prima, è soltanto il primo
passo verso una più completa attuazione del decreto Bersani e sugli
altri atti previsti. Il gruppo di lavoro istituto dalla Giunta è
già in fase di avanzato lavoro ed ha ultimato in questi ultimi
giorni il testo di legge sulla "programmazione del commercio su
aree pubbliche", testo che fra l'altro è passato in Giunta lunedì
scorso, e quindi mi permetto di affermare che la scadenza del mese
di aprile prossimo potrà essere rispettata.
In merito a questa scadenza, che è già stata comunicata dagli
esperti in occasione delle audizioni nelle commissioni competenti,
il Ministro dell'industria con circolare n. 3463 del 25 marzo 1999
ha reso noto che non vi saranno slittamenti nell'entrata in vigore
del decreto Bersani, ed ha suggerito la possibilità che le regioni
prevedano gli eventuali correttivi alle proposte di legge in corso
di ultimazione, proprio in considerazione dell'avvio senza
dilazioni della riforma.
In questa prospettiva la consultazione, che è stata aperta nelle
commissioni, ha dato anche l'occasione del confronto, suggerendo
opportuni aggiustamenti che si sono resi utili e più rispondenti al
settore commerciale della nostra regione.
Prima di concludere, intendo ancora evidenziare ai colleghi che
si è prestata una particolare attenzione, fra l'altro sottolineata
anche dai rappresentanti degli enti locali e degli operatori del
settore, alla salvaguardia innanzitutto dei piccoli esercizi
commerciali e ad una più attenta regolamentazione della grande
distribuzione, peraltro già esistente nella nostra regione.
Nel concludere, mi preme ancora evidenziare che in questo
disegno di legge è stata riservata una particolare attenzione
all'importante settore commerciale, con interventi volti a tutelare
soprattutto i piccoli punti di distribuzione, nei quali si anima la
vita dei centri storici e dei borghi valdostani, che sono punti
vitali dei nostri comuni e che potranno permettere la permanenza
dei residenti anche nei piccoli comuni della media montagna. In
questo senso, con servizi aggiuntivi al pubblico, con una
flessibilità degli orari e una maggiore articolazione della
distribuzione dei prodotti, si potrà garantire una migliore offerta
turistica con servizi più rispondenti alle esigenze di un soggiorno
vacanziero.
Tutto questo dovrà caratterizzare la Valle d'Aosta con la
creazione del "marchio di qualità" che contraddistinguerà gli
esercizi commerciali, le strutture ricettive, permettendo alle
località, anche le più piccole, di poter dimostrare ed offrire una
accoglienza di alta qualità, cercando di combattere così la
concorrenza di altre regioni a prevalenza turistica.
È indubbio, a parer mio, che l'Amministrazione regionale si
dovrà adoperare per far fronte alla concorrenza anche con
l'istituzione di corsi di formazione professionale per operatori
commerciali, come è previsto dal disegno di legge, e inoltre
permettere l'integrazione fra i vari settori economici,
integrazioni che potranno garantire una riqualificazione
dell'offerta turistica che possa rendere sempre più piacevole la
permanenza in Valle d'Aosta.
Infine, comunico, per una giusta informazione, che il disegno di
legge oggi in discussione ha avuto il parere favorevole della III e
della IV Commissione, che hanno lavorato congiuntamente con una
serie di audizioni con le categorie interessate e i rappresentanti
degli enti locali, lavori che hanno portato alla stesura dell'unico
testo di legge oggi sottoposto alla vostra approvazione.
Presidente Nell'aprire la discussione generale sulla legge n.
21, vi ricordo che stiamo lavorando sul nuovo testo predisposto
alla III Commissione consiliare permanente.
La parola al Consigliere Tibaldi.
Tibaldi (FI) L'iter di predisposizione di questo disegno di
legge, abbastanza travagliato, comunque anche interessato perché ci
sono state diverse interpellanze da parte del nostro gruppo (ma non
solo), è stato seguito in particolare in IV Commissione da parte
nostra e su questa legge faremo una serie di osservazioni. Comincio
a fare un primo intervento, poi i colleghi mi seguiranno in altri
interventi.
Innanzitutto, la legge regionale viene esaminata da questo
Consiglio quattro giorni dopo l'entrata in vigore sul territorio
nazionale della normativa Bersani. Sappiamo tutti che la "vacatio
legis" (prevista dal decreto Bersani) di un anno ha visto spirare
il suo termine 4 giorni fa, il 24 aprile scorso, e la Valle d'Aosta
rientra in quella massa di regioni inadempienti che nell'anno a
disposizione non sono riuscite a legiferare o perlomeno a
provvedere con atti amministrativi in maniera tempestiva prima
dell'entrata in vigore.
È vero che il ministero nei giorni scorsi ha concesso una
proroga di 60 giorni, perché la massa di regioni inadempienti è
talmente elevata rispetto a quelle che hanno adempiuto, per cui c'è
questo beneficio di 60 giorni. Però il termine del 24 aprile,
nonostante il fior di consulenti di cui disponeva la Valle d'Aosta
e le tempistiche inizialmente previste dall'Assessorato, non è
stato rispettato.
Il commercio è una delle attività trainanti e complementari di
quella che viene più volte sottolineata come "vocazione economica
della Regione", perché è strettamente connesso ad un'altra
attività, quella turistica, che è quella principale in Valle. Una
regione, la nostra, che ha delle grosse ricchezze naturali, in
primis l'ambiente; ricchezze che hanno permesso la crescita, lo
sviluppo del terziario, in particolare del settore turistico, al
quale come dicevo è strettamente connesso il settore
commerciale.
Il settore commerciale però in questi ultimi anni, per quello
che siamo riusciti a seguire più da vicino grazie alla presenza
nelle istituzioni, o regionale o comunali, non ha mai avuto una
particolare attenzione da parte degli enti locali e anche dell'ente
Regione; è un settore che è cresciuto in maniera disordinata, che
ha visto l'insediamento di grandi centri commerciali o di raddoppi
e di espansioni di centri commerciali, senza che la Regione prima o
i Comuni poi abbiano fissato criteri di sviluppo, indirizzi precisi
e comunque parametri per permettere un'armonia non solo con il
territorio, ma anche con quello che è il sistema economico e di
consumo valdostano.
Quindi ci sentiamo di censurare le attività amministrative, le
mancate scelte politiche del passato, perché solo nel circondario
di Aosta abbiamo visto nascere e sviluppare centri commerciali,
ipermercati, supermercati; ricordo anche quando venne portata
avanti la riconversione dell'area autoportuale nel 1994, con il
famoso "serpentone", un capannone a vocazione squisitamente
commerciale.
Non ci si era mai posti di fissare dei criteri di sviluppo, non
per limitarlo o per vincolarlo, ma per permetterne una crescita
ordinata e parametrata agli indici demografici e del mercato
valdostano.
Come si pone questa legge nei confronti della situazione attuale
valdostana? La legge innanzitutto viene eterorichiesta, e questo
significa che se non ci fosse stata la "Bersani", probabilmente la
Valle d'Aosta sarebbe ancora lì a brancolare nella deregulation
totale, nell'assenza di criteri pianificatori d'indirizzo, e quindi
con il rischio di vedere - e penso che il collega Piccolo possa
essere anche lui un valido testimone, come il sottoscritto -
situazioni come quelle del nostro paese.
Un paese che aveva nel suo centro storico una dozzina di
attività commerciali piccole, quelle che adesso nella "Bersani"
vengono chiamate esercizi di vicinato e che noi chiamiamo più
comodamente "botteghe", che si sono drasticamente ridotte a due
punti, per un paese che, è vero, come demografia conta 4500
abitanti circa - 4970 mi corregge Guglielmo, che ha un controllo
capillare del territorio - ma che ha un centro storico, il
cosiddetto "borgo", che ha un certo sviluppo rispetto all'insieme
delle frazioni.
Ma Châtillon non è un esempio unico nell'ambito valdostano; ci
sono tante situazioni che si sono riprodotte, per la
liberalizzazione del mercato, per la globalizzazione, per il più
facile spostamento da parte dei singoli cittadini, quindi i
consumatori, per i loro acquisti e per soddisfare le loro necessità
familiari non solamente nell'ambito del paese di residenza o del
paese vicino, ma anche in centri commerciali di grandi città, tipo
Torino, Aosta o altri.
La situazione del mercato, che naturalmente non può essere
governata e non dev'essere governata da un ente
pubblico… chiederei forse la verifica
del numero legale al Presidente, è vero che è un'ora tarda, sono le
19,44, dopo due giorni di adunanza diventa difficoltoso anche
resistere ad ascoltare, però…
Ha contato, Presidente? Posso procedere? Perfetto!
Dicevo che il pregio che ha avuto la "Bersani" è senz'altro
stato quello di dare un input alle regioni e quindi alla Valle
d'Aosta d'inserire delle norme di sviluppo, fermo restando
determinati criteri di libertà.
Se prima il principio era quello del commercio autorizzato,
adesso il principio dovrebbe essere quello del commercio libero,
anche se la "Bersani" non è che sia condivisibile, almeno dal
nostro punto di vista, in tutti i suoi aspetti, ma su questo punto
lascerò al collega Lattanzi approfondire certe argomentazioni.
Come si pone la Regione? La Regione interviene; interviene in
ritardo, interviene con un coinvolgimento preventivo da parte delle
categorie interessate, e bisogna poi vedere se questo
coinvolgimento preventivo sia stato rappresentativo. Penso che
l'Assessore si sia posto questo problema, perché è vero che abbiamo
dei vertici associativi che sono portavoce dell'ASCOM, della
Confesercenti, Mercanti Salassi, o di altre categorie economiche -
abbiamo visto anche rappresentati gli artigiani, se non sbaglio,
oltre che i consumatori autorevolmente rappresentati - però è
altrettanto vero che la situazione è talmente frammentata in Valle
d'Aosta, che personalmente ho sentito diversi commercianti che non
si sentono assolutamente rappresentanti in certe associazioni,
perlomeno in quelle presenti, proprio perché lo strumento
associativo ha perso la sua valenza - poi qua ci sono dei
commercianti che ne sanno decisamente più di me in materia - e di
conseguenza ha perso la sua rappresentatività e la sua forza
contrattuale.
Rispettando le formalità di queste associazioni, dicevo,
l'Assessore ha coinvolto preventivamente le categorie, ha istituito
un gruppo di lavoro che poi è stato integrato con un gruppo di
esperti, sui quali ci siamo soffermati con una specifica
interpellanza. Il Consigliere Piccolo li ringraziava, io mi
permetterei di dire che il gruppo di esperti dovrebbe ringraziare
l'Assessore e la Regione, perché 100 milioni per una produzione
legislativa - sulla quale poi ci soffermeremo - non sono
noccioline.
È vero che hanno fatto qualcosa, ma un certo lavoro erano in
grado di farlo o certi dirigenti regionali, o anche una IV
Commissione o un insieme di commissioni interessate, che non
avrebbero avuto il problema di legiferare in tal senso anche perché
la potestà legislativa in Valle ormai si orienta sempre più verso
la delega a soggetti esterni e noi consiglieri ci limitiamo ad
un'opera di ratifica, di analisi successiva, apportando raramente
dei correttivi, perché spesso gli esperti con i loro formulari, i
loro articolati, vincolano il nostro operato, quella che dovrebbe
essere una certa agilità del nostro mandato.
Cosa propone questa legge? Questa legge propone - e l'articolo 2
penso sia il perno della legge - che il Consiglio si prepari ad
emanare entro 60 giorni due provvedimenti consiliari. Se la
"Bersani" è una legge quadro che si rivolge alle regioni perché
entro un anno - o 14 mesi, vista la proroga - esse legiferino in
materia di commercio all'interno di quella cornice legislativa,
l'articolo 2 dice che la Regione Valle d'Aosta, fermo restando i
criteri della "Bersani", rinvia a due provvedimenti consiliari, che
saranno il vero contenuto normativo, il vero apporto della Valle
d'Aosta per quanto riguarda il controllo di questo sviluppo del
commercio sul suo territorio, rinvia quindi a due atti successivi
la materia del contendere.
Allora era auspicabile che la Regione, che l'Assessorato, che la
Giunta arrivassero a distanza di un anno di tempo con qualcosa di
più concreto, non con un provvedimento legislativo che rinvia,
perché dalla legge quadro della "Bersani" passiamo alla legge ponte
dell'Assessore. È una legge ponte che rinvia ad un futuro, seppure
contingentato come tempo, ma che deve essere ancora riempito di
quei contenuti che in questa legge non si evincono
assolutamente.
Questa legge si limita, nonostante tutto il lavoro posto in
essere, nonostante il prezioso per i consulenti contributo dei
pool, a parafrasare l'articolato della "Bersani", a riproporlo in
chiave regionale, cioè dimensionato alle nostre esigenze umane e
territoriali, e nulla di più. Perché se voi vi leggete gli articoli
della "Bersani" e parallelamente tenete aperto il testo che oggi
siamo chiamati ad esaminare, vedete che al di là di qualche
spostamento numerico, addirittura ci sono delle parole, diversi
periodi che vengono riproposti in maniera non analoga, ma identica,
e quindi questo disegno di legge poteva essere fatto all'indomani
dell'insediamento della Giunta, con un po' di buona volontà, in
poco tempo e senza molta spesa.
Per arrivare a parafrasare la "Bersani" fino a questo punto,
tanto valeva dare ai consiglieri quello stimolo a poter proporre
qualcosa motu proprio, senza dipendere sempre dal pool di esperti,
certo coinvolgendo le categorie interessate, coinvolgendo i
consumatori, coinvolgendo tutti quegli enti che saranno in futuro i
destinatari dei provvedimenti e quindi saranno destinatari anche
dell'efficacia delle norme in essi contenute.
A dimostrazione di quello che sto dicendo, basta vedere certi
istituti che vengono previsti in questa legge, ad esempio
l'emporio. Dell'emporio è stata fatta un'ampia rassegna stampa e
una grande divulgazione: la Valle d'Aosta potrà istituire gli
empori, poi ridenominati centri polifunzionali. L'uovo di Colombo,
la grande invenzione! Ma questi centri polifunzionali o empori che
si vogliano chiamare sono dettagliatamente normati nel decreto
Bersani, che prevede che per i comuni, le frazioni e le altre aree
con popolazione inferiore a 3000 abitanti, nonché nelle zone
montane e insulari, la Regione prevede disposizioni ove sia
prevista la facoltà di svolgere congiuntamente in un solo esercizio
oltre all'attività commerciale altri servizi di particolare
interesse per la collettività, eventualmente in convenzione,
eccetera. Questo lo prevedeva il Ministro Bersani esattamente un
anno fa, non mi sembra quindi che gli empori siano una novità così
eclatante di questo disegno di legge!
Lo stesso dicasi per l'Osservatorio. L'Osservatorio regionale
non è altro che un'articolazione territoriale, che sarà prevista in
tutte le regioni, di un osservatorio nazionale previsto sempre
dalla "Bersani".
Lo stesso per quanto riguarda gli adempimenti formativi - ai
quali le regioni devono provvedere, adattando le loro norme - di
determinati esercenti commerciali, in particolare quelli che
eserciranno la categoria alimentare, una delle due che rimane in
vigore, perché come sapete la "Bersani" suddivide tra esercenti
alimentari e non alimentari. Quindi i momenti formativi previsti
dalla "Bersani" devono essere solo regolamentati e allestiti
secondo criteri stabiliti dalle regioni.
E così via per tutta un'altra serie d'istituti che adesso
possiamo individuare sfogliando, come i centri di assistenza per i
commercianti, che non sono niente d'innovativo, ma sono solo un
adattamento di una norma prevista dal decreto quadro Bersani e
rimodellati in chiave valdostana, ma nemmeno con quella originalità
di parole, di termini, di periodi che possono far capire che c'è
stata una produzione normativa propria e quindi c'è stato qualcosa
di veramente valdostano che vada ad innovare in materia.
Il nostro giudizio allora qual è? Il nostro giudizio è che ci
troviamo di fronte ad una bella scatola, ben confezionata e
incartata, ben presentata anche, perché ci sentiamo comunque di
riconoscere un merito all'Assessore e il merito è quello di aver
avuto la capacità, ad onta della concertazione predicata da questa
Giunta, di chiamare preventivamente al suo tavolo le categorie
interessate; cosa che non è avvenuta per esempio per altre leggi
regionali.
Ha avuto la capacità di chiamarle al tavolo, adesso se siano
effettivamente rappresentative oppure no su questo possiamo
disquisire, e farle siglare l'atto normativo che oggi viene
predisposto. In questo modo ha "blindato" questa legge, in modo che
noi umili consiglieri, essendoci a monte l'avallo di tutte le
categorie interessate, non potessimo venire qua a dissertare in
materia di commercio, intanto, perché non siamo commercianti e poi
in forza, appunto, della sottoscrizione autorevole delle categorie
dei commercianti e dei consumatori.
È l'unico merito, che se vogliamo è un merito di metodologia,
che peraltro è controbilanciato del demerito, ripeto, del pool di
esperti che ci è costato veramente tanto, per avere veramente
poco!
Una grande scatola bene confezionata e bene incartata, che però
è ancora vuota. Il vero contenuto di questa legge è rinviato a 60
giorni, quindi come facciamo oggi ad esprimere un giudizio, quando
il contenuto di questa legge sarà da vedersi, da valutarsi? Magari
a livello di maggioranza o a livello di pool di esperti,
effettivamente sanno già come regolamentare la materia nel vero
senso della parola, ma noi qui abbiamo una parafrasi della
"Bersani", bene impostata se vogliamo, ma che non ci dice nulla. A
nostro avviso quindi il mandato che la "Bersani" ha dato alla
Regione Valle d'Aosta rimane sostanzialmente incompiuto:
formalmente compiuto, anche se in ritardo, ma sostanzialmente
incompiuto!
C'è poi da dire una cosa. Grande distribuzione e piccola
distribuzione, qui dicevo prima che con la "Bersani" si passa dal
commercio autorizzato al commercio libero, che poi in realtà ha
delle contraddizioni già nella "Bersani" ma che vengono riprese
anche nella legge valdostana e che sono addirittura
preoccupanti.
Mi soffermo su quella che viene definita come valutazione
d'impatto commerciale, e per renderlo immediatamente percepibile mi
riferisco al comma 2 dell'articolo 4, dove si prevede che oggi gli
esercizi di vicinato, le cosiddette "botteghe", possono essere
aperti previa comunicazione all'ente locale interessato. Gli
esercizi di vicinato sono quelli che hanno una superficie
commerciale inferiore, mi pare 150 metri quadrati. Dopo 30 giorni
dalla comunicazione possono essere operativi. Allora, la
valutazione d'impatto commerciale prevede che entro 180 giorni
dall'entrata in vigore di questa legge i Comuni possono inibire o
sospendere per un periodo definito e comunque non oltre un termine
di legge gli effetti della comunicazione all'apertura degli
esercizi di vicinato, con un provvedimento che individui per
l'interno territorio comunale o parte di esso la sussistenza di una
o più delle seguenti condizioni. E la legge riprende tre
condizioni, che sono:
la prima:
- l'esigenza di aree urbane non idonee all'insediamento
commerciale per vincoli o limiti previsti in provvedimenti
normativi;
- l'esecuzione di programmi comunali di qualificazione della
rete commerciale, diretti alla realizzazione di infrastrutture e
servizi adeguati alle esigenze dei consumatori;
- esigenze di tutela di specifiche aree localizzate nei centri
storici o di edifici di interesse storico, archeologico e
ambientale.
Questo significa che, se un domani un soggetto vuole iniziare
un'attività commerciale di modesta dimensione - perché comunque si
parla di esercizi di vicinato inferiori a 150 metri quadrati - e dà
comunicazione al sindaco, e dopo i 30 giorni inizia secondo legge
la sua attività normalmente ad operare e quindi a vendere le sue
merci, entro 180 giorni il sindaco può bloccargli tutto. Questo ai
sensi di una legge ha investito, ha speso del suo, ha messo del suo
come risorse, come tempo e come fattori organizzativi, e poi il
sindaco interviene e può bloccare tutto, qualora ricorrano una
delle tre condizioni di cui sopra.
Sono tre criteri che se li leggete attentamente, prima ve li ho
letti e non sto a rileggerli, sono però comprensivi di tutta la
gamma del possibile, perché il sindaco può intervenire in una vasta
gamma di fattispecie e quindi bloccare l'operatività di un
commerciante.
Questa valutazione d'impatto commerciale, che è fatta per
armonizzare la nascita di vari esercizi di vicinato, in realtà è un
freno alla liberalizzazione. Il freno alla liberalizzazione
selvaggia, il controllo, dev'essere piuttosto effettuato in una
regione come la nostra nei confronti di grandi centri di
distribuzione, perché lì è vero che ci deve essere un assenso e un
intervento della Regione, non dico di freno, ma di modulazione, di
equilibrio fra le esigenze dei consumatori e la libera
imprenditorialità che in quel momento si propone per poter
realizzare un grande centro commerciale.
Ma questa norma a nostro avviso è pericolosa in una regione come
la nostra, dove già c'è stata una moria di esercizi di vicinato non
indifferente, verificabile con i numeri, e soprattutto se si
innesta anche la potestà del sindaco d'intervenire a posteriori,
quindi non con un atto autorizzativo come c'era prima, ma
addirittura con un atto di censura, d'inibizione o sospensione,
come dice letteralmente la legge, questo non solo frena
l'iniziativa privata ma addirittura la danneggia, perché questa è
già avviata con investimenti.
Di fronte a questa norma abbiamo delle serie perplessità. Questa
norma effettivamente stravolge tutto l'impianto di liberalizzazione
che era previsto, tutto quel concetto di libertà che era giusto
riconoscere e che in una Valle come la nostra è di fondamentale
importanza per ridare stimolo e ossigeno ad un settore, quello del
piccolo commercio, che è fortemente compromesso. Quindi invitiamo
l'Assessore, gli estensori di questa norma e della sua legge in
generale a poterla ripensare.
Ricordo che abbiamo proposto un'interpellanza su quali erano le
linee guida che la legge valdostana avrebbe adottato in
applicazione della "Bersani"; interpellanza alla quale l'Assessore
dette delle risposte più precise e più puntuali di quelle che sono
state canonizzate nell'articolato di questa legge. Questa legge
quindi è sostanzialmente vuota, formalmente anche bella, ma
sostanzialmente vuota, perché l'articolo 2 che è il suo perno
rinvia a provvedimenti tutti da definire.
Presidente La parola al Consigliere Beneforti.
Beneforti (PVA-cU) Eravamo e siamo oggi convinti che la riforma
del commercio proposta dal Governo rivesta particolare importanza,
se tradotta in realtà dalle regioni con propri provvedimenti e con
proprie leggi. Prima di entrare nel merito della legge regionale
oggi all'esame del Consiglio, voglio ricordare che, nonostante
l'alzata di scudi che in più occasioni si sono levati contro questa
legge, in particolare dalle associazioni dei commercianti, la legge
Bersani, oltre a liberalizzare un settore che ne aveva bisogno,
crea le premesse per innovare tutti gli aspetti della vita in cui è
necessario. Basterebbero queste premesse per metterla in pratica.
Inoltre prevede l'allargamento delle licenze in una ottica europea.
Nessuno può ignorare la necessità che si preveda l'allargamento
delle licenze in un'ottica europea; si sta andando verso
l'Europa.
Infine la riforma, oltre a sburocratizzare l'iter per ottenere
le licenze, prevede anche la liberalizzazione degli orari
d'apertura e chiusura dei negozi, cosa che da parte dei
commercianti era sempre richiesta. Almeno quando si andava in
trattativa a discutere i contratti di lavoro, dicevano che dovevano
avere la possibilità di avere più espansione, per vendere di
più.
La riforma Bersani realizza una maggiore razionalizzazione e
modernizzazione del settore commerciale e tutela, anche per quanto
possibile, il consumatore, e questo è un fatto importante che si
deve tenere presente.
All'articolo 10 prevede disposizioni particolari che possono
favorire lo sviluppo commerciale nelle aree di montagna e rurali.
Questo articolo è importante per la nostra regione perché prevede
la possibilità di sviluppo nelle nostre montagne e nelle nostre
attività rurali.
La legge di riforma riconosce al commercio di essere un'attività
economico-sociale strategica rispetto anche allo sviluppo
dell'occupazione, e l'occhio all'occupazione bisogna tenerlo in
tutti i settori, quindi anche nel settore del commercio. E
valorizza anche i meccanismi delle licenze e tiene conto degli
inconvenienti a cui i commercianti possono andare incontro nella
fase di passaggio della riforma. Quindi questa legge riforma e, al
tempo stesso, agevola l'arrivo alla riforma.
Per quanto riguarda la grande distribuzione, la legge prevede
sia vista alla luce delle politiche che le regioni e i comuni
andranno a determinare in base alla rete distributiva oggi
esistente, in base alla programmazione urbanistica e commerciale
che intendono realizzare.
Ebbene, anche se in sintesi ho ricordato i presupposti su cui è
stata prevista la legge nazionale per la riforma del commercio, ora
dobbiamo verificare se la legge attuativa a livello regionale
corrisponde ai presupposti indicati dalla legge e alla nostra
realtà regionale. Dobbiamo verificare se il testo presentato, e che
oggi viene sottoposto alla nostra approvazione, contiene quegli
indirizzi generali che entro un anno dovevano essere previsti nel
piano commerciale regionale.
Come è stato ricordato, siamo un po' in ritardo, anche se ci
sono altre regioni che sono più in ritardo di noi, però questo non
giustifica, Assessore, tutto il ritardo. Quando si andava a scuola
si diceva: mi consolo perché se boccio non sono solo. Lo stesso si
può dire in questa situazione, ma io spero che nessuno si consoli
perché ci sono altri in ritardo come noi. Comunque oggi parte la
fase due - la chiamo così - della riforma e liberalizzazione del
commercio anche in Valle d'Aosta.
La legge presentata non è completa, non contiene tutti i
principi e le direttive generali che devono regolare l'attività
commerciale in Valle, ci sono diversi e troppi rinvii che questa
legge contiene. Tuttavia la riteniamo un passo avanti, anche se dà
l'impressione di voler arrivare a regime molto gradualmente, in un
tempo molto lungo. È vero che è importante realizzare gli obiettivi
di cui la Valle d'Aosta ha bisogno, ma riteniamo che questi
obiettivi debbano essere raggiunti nel tempo più breve possibile,
nell'interesse della collettività valdostana. Certo, alcuni
presupposti essenziali li contiene, e questo dimostra la validità
della legge Bersani approvata dal Governo italiano.
Ora, a parte i provvedimenti che saranno portati
all'approvazione del Consiglio in fase successiva, ritengo che la
terza fase debba essere definita al più presto. La prima fase è la
legge Bersani, la seconda fase è la legge presentata oggi in
Consiglio, la terza fase è la definizione, e questo nell'interesse
dei commercianti, dei comuni e delle comunità montane, della
Regione e anche dei consumatori. Ognuno deve rispondere al ruolo al
quale è chiamato. Noi dobbiamo creare le condizioni perché ognuno
rispetti il ruolo che deve svolgere, per portare a termine la
riforma commerciale anche nella nostra regione.
C'è da tener presente un aspetto, che la Valle d'Aosta è una
piccola realtà; è una realtà che da Pont-Saint-Martin a La Thuile,
se si escludono alcune aree o comuni, è satura di attività
commerciali; per cui è importante guardare alcuni aspetti
fondamentali, guardare ai centri storici la cui promozione è più
che giustificata, rivitalizzare i comuni minori tramite centri
polifunzionali e piccoli empori, programmare la formazione
professionale per gli operatori del commercio, dare l'assistenza
tecnica alle piccole e medie imprese, far emergere un'attitudine
imprenditoriale e diversificare l'offerta per rispondere alle
esigenze dei consumatori e per incentivare i consumi; e questo è un
punto fondamentale per tante categorie di commercianti.
Occorre bloccare l'apertura di ulteriori centri concernenti la
grande distribuzione, perché oggi nella nostra regione, finquando
non avremo determinato un piano commerciale definitivo, è inutile
continuare a dare aperture di supermercati, perché poi creano la
morte dei piccoli commercianti. Quando è uscita la legge Bersani,
c'era chi sosteneva che questa legge avrebbe rappresentato il
funerale del piccolo commercio, la morte della bottega e dei negozi
nei piccoli paesi; ho detto e ripeto che i negozi chiudono non per
la riforma, ma per la concorrenza, che non riescono più a
sostenere, dei supermercati. Infatti i piccoli negozi non sono in
condizione di sostenere lo scontro con la grande distribuzione,
questa è una realtà di cui non si può non tener conto.
Concludendo, riteniamo che la legge regionale non sia completa;
questa legge per noi risente dell'apporto dato all'estensione della
stessa dalle associazioni del commercio; in questo di scandaloso,
perché quando si fanno le riforme, il coinvolgimento dei diretti
interessati e la ricerca del consenso è cosa logica e giusta; basta
però non prestarsi al gioco di parte perché se si ascolta troppo
una parte, si scontenta l'altra. E in Valle d'Aosta di fronte a
questa legge c'è stato l'accoglimento dei commercianti, che fino a
ieri erano tutti inalberati e dicevano quello che ho appena
ricordato.
Ripeto, il consenso va trovato, però la legge non deve tenere
conto solo di una parte, ma deve tener conto che ci sono più parti,
in modo particolare che ci sono anche i consumatori.
Ripeto che anche se un passo avanti è stato fatto, per noi
questa legge rappresenta un'enunciazione di volontà e di obiettivi
che si vogliono realizzare. Noi crediamo alla vostra buona fede,
alla buona fede dell'Assessore, e ve ne diamo atto. Manca la terza
fase, perché il contenuto nella legge Bersani sia compatibile con
la Regione Valle d'Aosta. Portate all'approvazione del Consiglio i
provvedimenti mancanti, siamo disposti a confrontarci ed anche ad
approvarli, se li riteniamo confacenti, in attesa però ci
asteniamo. Il nostro credito, Assessore Lavoyer, arriva fino qui,
non può oggi andare oltre.
Presidente La parola al Consigliere Lanièce.
Lanièce (Aut) Premetto che a parlare per il gruppo degli
Autonomisti su questo disegno di legge avrebbe dovuto essere il
collega Comé, il quale essendosi dovuto assentare in quanto è in
missione, mi ha incaricato d'intervenire al suo posto.
Gli Autonomisti sono soddisfatti nel vedere oggi il disegno di
legge sui principi direttivi per l'esercizio commerciale approdare
finalmente sui banchi del Consiglio regionale. Vorrei infatti
ricordare che il nostro gruppo già verso la fine dell'estate scorsa
presentò un'interpellanza per sollecitare l'Assessore a nominare la
commissione per iniziare l'iter della stesura di tale testo.
La fatidica scadenza del 24 aprile 1999 è ormai passata e noi
siamo arrivati, anche se di pochi giorni, comunque in ritardo a
questo traguardo.
Vorrei far osservare che già tre regioni hanno rispettato i
tempi per la determinazione dei principi richiamati in questo
disegno di legge, in modo particolare la Regione Friuli che già a
gennaio aveva votato una legge, la quale essendo però in
contrapposizione con i principi ispiratori della Bersani non ha
avuto il benestare da parte del ministero.
Sicuramente un anno era sufficiente per emanare tale legge,
certo è che la Regione avrebbe dovuto attivarsi sin dall'inizio per
adempiere a quanto disposto dal decreto Bersani.
Il disegno di legge che siamo chiamati oggi a votare non è altro
che una legge quadro ed essa è stata presentata in modo da
scongiurare l'intervento sostitutivo del Ministero
dell'industria.
All'emanazione della presente legge, contenente esclusivamente
delle linee d'indirizzo generale, dovranno fare seguito ulteriori
provvedimenti attuativi. In effetti il cuore di tutta questa legge
è racchiuso nell'articolo 2 e a questo proposito vorremmo chiedere
all'Assessore quali tempi e quali orientamenti si intendono
seguire, per articolare gli indirizzi e i criteri per la
programmazione delle medie e grandi strutture di vendita.
Vorremmo inoltre soffermarci sull'articolo 2, comma 1, punto b),
per invitare l'Assessore Lavoyer ad attivarsi in modo che nella
raccolta completa e organica delle disposizioni in materia di
commercio su aree pubbliche venga presa in considerazione e rivista
la legge n. 6/95, riguardante le manifestazioni fieristiche. In
particolare, l'impegno dovrebbe essere rivolto affinché comitati,
pro-loco e altri enti senza fini di lucro possano svolgere le loro
manifestazioni su aree pubbliche senza essere sottoposti alla
normativa specifica riguardante le aree pubbliche.
Riteniamo inoltre che questa legge abbia ancora una volta dato
un peso eccessivo di controllo all'Amministrazione regionale.
Troppo spesso continuiamo a parlare di federalismo, di maggiore
autonomia ai comuni, di snellimento delle procedure della
burocrazia, e poi, in contrasto a tali principi, ci troviamo di
fronte ad un articolo, come l'articolo 12, che regolamentando i
centri polifunzionali ne subordina il riconoscimento a una delibera
della Giunta regionale.
Evidentemente ci sembra un'ingerenza eccessiva da parte
dell'Amministrazione regionale. Condividiamo la funzione che è
stata data ai centri polifunzionali, cioè quella di rivitalizzare i
centri minori, ma auspicheremmo che questi vengano per semplicità
delle procedure riconosciuti dal comune. In tal senso il gruppo
degli Autonomisti propone con un emendamento l'abolizione del comma
5, in modo che il privato che intenda aprire un'attività presenti
la richiesta e ottenga la risposta esclusivamente dal suo
comune.
Ci sorge infine una perplessità in merito all'articolo 13, che
va a determinare, con provvedimenti successivi di Giunta, una
convenzione per la gestione dei corsi e per tutta l'attività di
formazione. Ebbene, nella situazione attuale se un soggetto aspira
ad aprire un'attività nel settore alimentare e non è iscritto da
più di 5 anni al REC, non può ottenere l'autorizzazione perché non
ha svolto il corso e superato l'eventuale esame. Visto che
nell'articolo 13 non vengono citati i tempi, affinché la Giunta si
attivi per mettere in atto la formazione dei commercianti,
chiediamo con un ultimo emendamento di fissare un tempo preciso
affinché non si rischi di far slittare nel tempo l'emanazione di
tale provvedimento, causando danni ulteriori a nuovi operatori che
vogliono inserirsi in tale settore.
Il gruppo degli Autonomisti presenterà tre emendamenti
riguardanti l'articolo 12, commi 5 e 6, e l'articolo 13, comma
4.
Presidente La parola al Consigliere Cuc.
Cuc (UV) Il Consigliere Piccolo ha ringraziato tutta la squadra
che ha lavorato intorno a questo disegno di legge, io mi sento in
dovere di ringraziare i colleghi consiglieri che hanno partecipato
ai lavori delle commissioni, non solo i commissari, ma anche tutti
i consiglieri che hanno presenziato alle audizioni ed ai lavori.
Segno che questo comparto - è stato sottolineato anche dal collega
Tibaldi - riveste un'importanza vitale per la nostra regione sia
dal punto di vista economico che sociale.
Sicuramente ho sentito considerazioni da parte di tutti, e
vorrei affrontare alcuni argomenti più legati proprio ai
commercianti, a quello che ne è di questa legge regionale e di
quello che ne è stato del decreto Bersani.
Tibaldi ha sottolineato che il decreto Bersani ha dato forse
l'input per ripartire e per rivedere tutto quello che riguarda il
settore commerciale. Questa può essere una verità, anche se
dissento da Tibaldi quando afferma che i comuni e la Regione non
hanno fatto niente in questi anni. I comuni sono quasi tutti dotati
di piani commerciali, esistono delle zonizzazioni ben precise
indicate dai piani regolatori, quindi non credo che non ci sia
stata attenzione.
È stato poi sottolineato, sempre da Tibaldi, che la
partecipazione ai lavori da parte delle associazioni è stato poco
rappresentativo; su questo credo che tutti i commercianti un po' di
autocritica debbano comunque farla, perché ritengo, sia una
categoria che per 30-40 anni ha comunque saputo sbrogliarsi in un
modo o nell'altro da sola, non è mai venuta nell'ambito delle
istituzioni a piangere, oggi forse chiede un aiuto, tende una mano
ed è nostro dovere preciso, quello di cercare di trovare i sistemi
con dispositivi di legge per aiutarli.
Il decreto Bersani in un primo momento ha creato un certo
allarme ed in effetti alcuni dei suoi contenuti hanno preoccupato
l'ambiente commerciale. Di per sé ha annullato totalmente ogni
valore delle licenze commerciali e tra l'altro questa proposta è
stata respinta un po' da tutti, scandalosa a mio modo di vedere, in
quanto per chi restituisce la licenza vi è la possibilità di
usufruire di un indennizzo teso a favorire la ricollocazione
professionale; indennizzi dai 10 ai 15-20 milioni, stabiliti poi in
base agli anni di attività, agli anni anche del titolare della
licenza. Questo provvedimento è ritenuto indegno ed è stato
respinto credo un po' da tutti, anche perché, se analizzato a
fondo, alla fine ci si ritrova in una situazione di disoccupazione,
con altri disoccupati che devono di nuovo andare a cercare del
lavoro, quando ci si scorda della valenza e dell'importanza che
questo settore ha dato e continuerà a dare all'economia della
nostra Regione.
Credo che i commercianti in generale non chiedano
assistenzialismo o soldi, ma abbiano aspettative diverse, di altra
natura. Concretamente anche nella legge che andiamo ad approvare
oggi vi sono alcuni contenuti importanti e mi riferisco alle
possibilità date nell'ambito soprattutto dei piccoli centri:
ricordiamoci che la Valle d'Aosta è stata riconosciuta zona
turistica in toto, la riqualificazione dei centri storici, le
possibilità offerte con gli empori polifunzionali e apro una
parentesi, sempre per ricordare al collega Tibaldi che non è vero
che non c'è stato collegamento fra di noi, forze di maggioranza;
quando il decreto Bersani era ancora allo studio, il nostro
parlamentare, Onorevole Caveri, che fa parte di una commissione
come fosse la nostra, ha proposto emendamenti precisi con cui è
andato ad individuare alcune realtà legate alle situazioni tipiche
di montagna.
La creazione di questi centri polifunzionali, legati alle zone
rurali di montagna, è il risultato del lavoro fatto da questa
commissione su proposta del nostro Deputato.
Un po' di autocritica da parte dei commercianti va fatta e in
questo momento devono attivarsi perché il mondo commerciale sta
cambiando. Possiamo fare tutte le leggi e i dispositivi che
vogliamo, importanti, però credo sia doveroso e giusto che le
categorie dei commercianti si rendano conto che andando verso
l'Europa, cambia totalmente quello che può essere lo scenario
futuro delle attività commerciali, devono crescere e devono
crescere in qualità. Ed è questo che le categorie chiedono, cioè
più professionalità; di conseguenza l'istituzione di corsi
professionali per cercare di aumentare il livello professionale e
tecnico di queste persone che devono fare il commercio nel futuro
nella nostra Valle è richiesta ed è contenuta nella nostra
legge.
Con l'introduzione dell'Euro in Europa, i commercianti saranno i
primi a toccare con mano, a dover maneggiare e a dover proporre
alla popolazione e ai consumatori la nuova unità monetaria. La
moneta unica creerà un solo mercato continentale, il consumatore
potrà confrontare prezzi e prodotti ed acquistare ovunque senza
problemi di cambio né costi bancari aggiuntivi. Gli imprenditori
dovranno sempre più abituarsi a ragionare in termini di Europa e
non più come singolo Stato e con la moneta di Stato, com'è
attualmente in vigore.
È un passaggio difficile, che può essere interessante; sono
delle opportunità importanti che abbiamo. È evidente che la
pressione fiscale, ad esempio, in Italia è ancora ben diversa da
quella applicata in altri Stati europei. Quando vedremo un fisco
europeo? Passeranno tanti anni, magari dieci anni; in quel momento
finalmente potremo avere qualcosa di diverso e di comparabile.
Credo però che nel nostro ambito potremo con la seconda fase,
con i contenuti dei provvedimenti che andremo ad affiancare a
questa legge, dare delle risposte più precise alle esigenze vere e
proprie dei commercianti; le leggi che possiamo fare sono di un
certo tipo ma la vera legge sarà quella del mercato, un mercato più
aperto e libero e quindi è necessaria la volontà anche delle
associazioni dei commercianti di continuare in una strada di
crescita e di sviluppo.
Alcune cose però sono già state introdotte, perché la
liberalizzazione degli orari è un provvedimento richiesto anche se
porrà dei problemi agli esercenti, soprattutto i più piccoli: se da
una parte abbiamo qualcuno che punta alle 35 ore settimanali,
dall'altra andiamo a richiedere ad una categoria di lavorare anche
60 ore settimanali. Il Governo, a questo proposito, dovrà trovare
il sistema di intervenire in un modo diverso per creare nuova
occupazione che la dilatazione degli orari potrebbe offrire.
Altri contenuti tangibili, già inseriti nella legge e richiesti
dai commercianti, sono, ad esempio, lo spostamento del periodo dei
saldi, che è stato attuato nella nostra regione; anche questo
troverà il favore di una larga parte dei commercianti in Valle
d'Aosta - ed essendo una regione turistica, questa esigenza era
ancora più sentita -, ma qualche campana suonerà diversamente, ad
esempio nella bassa Valle, perché l'influenza delle regioni del
Piemonte, del Canavese soprattutto, non avendo ancora fissato i
nuovi periodi dei saldi, creeranno concorrenza.
Tutto sommato, come gruppo dell'Union Valdôtaine siamo convinti
che la strada intrapresa dall'Assessore Lavoyer e della Giunta sia
quella giusta, il fatto di aver concertato con le associazioni è
stata una cosa utilissima e anche il contributo dato dai
consiglieri che hanno partecipato alle audizioni e ai lavori della
commissione hanno di fatto migliorato i contenuti di questa
proposta di legge.
Sulla grande distribuzione, la situazione è nota un po' a tutti:
abbiamo 9 punti di grande distribuzione, abbiamo 8 superfici
destinate alla media-grande distribuzione, abbiamo un totale di
29.000 metri quadrati e potremmo assorbire 350.000 utenti. Qui
effettivamente, se qualcuno afferma che il decreto Bersani e la
nostra legge vanno in una direzione di più libertà, è altresì
importante che abbiamo il dovere di cercare di mantenere stabili
gli equilibri che ci sono nella nostra regione nel settore
commerciale.
Ho visto che su questa prima fase c'è abbastanza accordo fra le
forze politiche, aspettiamo il lavoro delle commissioni preposte e
vediamo di riempire di contenti "la scatola con una bella cornice",
così come è stata definita dal collega Tibaldi. Sono queste le
aspettative del mondo commerciale e personalmente ho fiducia sul
risultato del lavoro finale che sarà comunque adeguato alle
aspettative di questo settore.
Si dà atto che alle ore 20,29 esce il Consigliere Lanièce.
Presidente La parola al Consigliere Lattanzi.
Lattanzi (FI) Per presentare un emendamento, eravamo partiti per
presentarne una cinquantina, poi ci siamo ridotti ad un
suggerimento, quindi spero che venga compreso per quello che vuole
essere questo emendamento.
L'emendamento si riferisce a una delle parti più sostanziali di
tutta la legge, che è l'articolo 12, quello della costituzione dei
centri polifunzionali. Al comma 6 di questo articolo c'è la
determinazione della Regione di due poteri, cioè la Regione può e
quindi ha un potere di disporre che l'allestimento dei centri
polifunzionali avvenga con criteri unitari, mediante strutture e
attrezzature uniformi in tutto il territorio valdostano, e poi può
esercitare un altro potere che è quello d'intervenire con
finanziamenti volti ad agevolare la costituzione e il funzionamento
degli stessi.
Suggerivamo, proprio perché ci suonava male come liberali il
primo potere, mentre sul secondo riteniamo sia giusto che la
Regione utilizzi il potere di finanziare, agevolare e incentivare
questi centri polifunzionali, il primo potere ci suonava molto
male, e quindi questo potere di disporre che l'allestimento dei
centri polifunzionali avvenga con criteri unitari, mediante
strutture e attrezzature uniformi, ci pare crei una situazione
nella nostra regione dove i centri polifunzionali o saranno tutti
uguali, oppure non ci saranno. Il fatto che ci sia questo articolo
può far venire il sospetto che si pensi a creare dei centri
polifunzionali fatti di "chalettini" tutti uguali, tutti comprati
dallo stesso fornitore, e via dicendo.
Allora, per far scomparire il concetto e mantenere sana la
filosofia che secondo noi il comma 6 voleva proporre, e cioè quella
d'incentivare e di essere di propulsione all'allestimento di questi
centri, avremmo proposto di sostituire il comma 6 con la seguente
dicitura: "La regione può intervenire con finanziamenti volti ad
agevolare la costituzione di centri polifunzionali che nel loro
allestimento strutturale, organizzativo e commerciale sono uniformi
a criteri stabiliti dalla Giunta regionale".
Cioè, un conto è determinare che tutti i centri debbano essere
così; un altro è dire: noi, se sono fatti così, li finanziamo, che
è cosa molto diversa perché può permettere anche a chi, magari sarà
uno solo, non voglia beneficiare dei finanziamenti e voglia farsi
il suo centro polifunzionale diverso dagli altri di poterlo fare.
Altrimenti così si può pensare che ci sia l'imposizione di un
criterio, di una struttura, cosa che secondo noi non è nello
spirito della legge, che è liberalitaria. Quindi presenterei
l'emendamento al Presidente.
Presidente Se nessun altro chiede la parola, dichiaro chiusa la
discussione generale.
La parola all'Assessore al turismo, sport, commercio e
trasporti, Lavoyer.
Lavoyer (FA) Inizio anch'io con i ringraziamenti, quindi
ringrazio i consiglieri che sono intervenuti, ringrazio in
particolare i componenti delle commissioni consiliari che hanno
svolto un egregio lavoro.
Dagli interventi che sono emersi nel dibattito mi pare che
sostanzialmente non vi siano state delle grosse critiche sui
contenuti dell'attuale disegno di legge, in particolare sulle
osservazioni fatte dal Consigliere Tibaldi e dal Consigliere
Beneforti sul ritardo volevo ricordare che la Giunta regionale ha
approvato il disegno di legge l'8 marzo; giustamente la materia era
molto importante, necessitava di un approfondimento completo
all'interno delle commissioni; noi diciamo che se siamo arrivati
alla fine del mese di aprile per l'approvazione del testo di legge,
questo è dovuto anche al tempo impiegato dalle commissioni per
esaminare l'articolato.
Anche se cercherò di non cadere nella provocazione che si
nasconde dietro l'intervento del Consigliere Tibaldi, non posso
condividere la visione totalmente negativa delle cose, in
particolare la sua critica sulla spesa che, secondo me, è stata più
che corretta a favore dei consulenti, che non hanno fatto un lavoro
solo relativo a questo tipo di articolato, perché il supporto dei
consulenti è continuato.
E infatti la Giunta regionale ha già approvato il primo
provvedimento attuativo della legge che andiamo oggi a discutere,
relativo al commercio sulle aree pubbliche. Questo per sottolineare
che il gruppo di lavoro non si è limitato a supportare le
commissioni o il gruppo più di concertazione per la redazione
dell'articolato, ma ha continuato a lavorare e supporterà l'azione
della Giunta in primis e poi del Consiglio regionale per
l'approvazione di tutti i provvedimenti conseguenti.
Non posso neanche accettare, anche se nelle sue affermazioni c'è
molta ironia, che dica che i testi di legge vengono approvati al di
fuori del Consiglio regionale. Abbiamo dato al gruppo di lavoro
degli indirizzi precisi e degli obiettivi che voleva raggiungere
con l'approvazione di questo testo di legge. E poi il risultato del
lavoro di questo gruppo è stato quello di predisporre una bozza che
le commissioni consiliari hanno avuto due mesi di tempo per
discutere, dibattere, audire, modificare, e mi pare che molti dei
suggerimenti dei consiglieri che fanno parte delle commissioni
consiliari siano stati recepiti nella bozza che oggi discutiamo e
che è appunto la bozza della commissione.
Volevo anche sottolineare che la Regione Valle d'Aosta in
materia di commercio non ha competenza primaria, ha soltanto
potestà integrativa, quindi è ovvio che l'ossatura della
regolamentazione del disegno di legge non può che far riferimento
alle direttive del decreto Bersani. Noi abbiamo utilizzato penso
correttamente, anche supportati dall'esperienza di uno dei
consulenti, che è il dr. Barbagallo, tutti gli spazi che lo Statuto
della Valle d'Aosta dava alla nostra regione, tutti gli spazi
normativi, tenuto conto che la nostra può essere solo una potestà
integrativa.
In particolare poi nell'osservazione specifica fatta dal
Consigliere Tibaldi sull'articolo 4, comma 2, della legge, dove si
sottolinea che entro 180 giorni dall'entrata in vigore della legge
i comuni possono inibire o sospendere gli effetti della
comunicazione di apertura, comma da lui definito come un freno alla
liberalizzazione, devo dire che il Consigliere Tibaldi deve
esaminare quello che dice l'articolo 10 del decreto Bersani, punto
c). E cioè: per le aree di cui alle lettera a), b), c),
dell'articolo 6 l'indicazione dei criteri in base ai quali i comuni
per un periodo non superiore a due anni possono sospendere o
inibire gli effetti della comunicazione di apertura degli esercizi
di vicinato.
Quindi il decreto Bersani dà potestà alle regioni di attivarsi
in questa direzione; noi, avendo definito 180 giorni, abbiamo
definito un tempo limitato, perché il decreto Bersani amplia
notevolmente. Con 180 giorni diamo la possibilità ai comuni
effettivamente di verificare se la liberalizzazione del decreto
Bersani va a modificare un equilibrio socio-economico esistente in
una comunità. Ma voglio dire di più. Il disegno di legge oggi in
discussione in Consiglio non solo non cercherà di limitare nei
piccoli centri la piccola distribuzione, ma creerà tutti i
presupposti affinché questa piccola distribuzione, non solo con i
centri polifunzionali, possa vivere e sopravvivere.
È in questo senso che volevo sottolineare quanto è stato fatto a
sostegno dei piccoli centri commerciali; innanzitutto la
regolamentazione nei centri storici, cosa che consente ai comuni di
evitare che nei centri storici ci sia con l'impostazione del
decreto Bersani una liberalizzazione che possa andare anche a
modificare un tessuto e un patrimonio non solo di tipo commerciale,
ma anche di tipo architettonico.
Un altro aspetto che viene definito in modo preciso all'interno
del disegno di legge riferito agli empori polifunzionali, è che
andiamo a sottolineare quali possono essere le possibilità
alternative, che sono quelle di servizi remunerati: lo sportello
postale, i servizi bancari, addirittura poliambulatori. Questi
servizi possono essere attivati con la creazione di convenzioni con
i soggetti pubblici e privati che andranno a remunerare l'ente che
gestisce l'emporio polifunzionale. Vi è poi la creazione dei CAT
(Centri di assistenza tecnica), che daranno la possibilità a queste
piccole attività commerciali di sopravvivere.
Non è vero, Consigliere Beneforti, che la chiusura dei piccoli
centri commerciali è prevalentemente dovuta alla concorrenza dei
supermercati, questo parzialmente è uno dei motivi che ha messo in
crisi la piccola distribuzione; ma un altro motivo sono tutti gli
adempimenti di tipo fiscale, gli oneri, perché se un piccolo
commerciante di un paese di 500 abitanti deve spendere 15 milioni
l'anno solo per il commercialista, ci si rende conto che l'attività
economica di per sé non si può più reggere.
Oltre a questo, il disegno di legge crea i presupposti per
un'effettiva formazione; quando nel nostro disegno di legge
istituiamo l'Osservatorio, non è un osservatorio solo sul
commercio, ma è un osservatorio sul commercio e sul turismo, in
quanto vogliamo dare una grande integrazione a queste due attività
economiche, anche perché riteniamo che il commerciante, soprattutto
in una realtà come la nostra che consideriamo totalmente a
vocazione turistica, debba avere non solo la formazione necessaria
a svolgere correttamente il suo compito per la popolazione
residente, ma debba avere anche quella preparazione che fa sì che
l'impatto di chi gestisce queste attività commerciali possa essere
un impatto positivo anche per il settore turistico.
Penso che questi punti importanti e qualificanti del disegno di
legge vadano nella direzione di sostenere che questa non è
assolutamente una scatola vuota. All'interno di questo disegno di
legge andiamo già a definire quelli che saranno i provvedimenti
attuativi, in particolare relativi alla grande distribuzione.
La programmazione delle grandi strutture di vendita terrà conto
soprattutto dell'esigenza di mirare ad un equilibrato servizio
distributivo, che si dovrà conciliare anche con le opportunità di
sviluppo della rete commerciale, cioè un equilibrio fra quelli che
sono i grandi centri commerciali con quelli che sono i piccoli
empori. Questo perché il consumatore non è tutelato solo con la
grande distribuzione, ma l'invalido e l'anziano hanno bisogno anche
del negozio nel centro storico. Queste sono tesi che sono state
sostenute all'interno del gruppo di lavoro proprio dai
rappresentanti dei consumatori.
Poiché qualcuno diceva che togliamo della competenza ai comuni,
per quanto attiene invece le medie strutture il disegno di legge
affida totalmente la regolamentazione delle medie strutture ai
comuni, che dovranno poi formulare la relativa disciplina. In
particolare i comuni dovranno redigere gli atti di indirizzo e di
programmazione, dovranno prevedere eventuali facilitazioni per
alcune tipologie di esercizi. Solo per i comuni che non provvedono
a dotarsi di questi atti, sono previsti in alternativa accordi,
intese, atti di concertazione fra comuni appartenenti ad una
medesima area sovracomunale, da intendersi come unico bacino di
utenza.
Quindi vedete che questa è tutt'altro che una scatola vuota, e
certamente non è il disegno di legge che approviamo oggi
l'elaborato definitivo che andrà a regolamentare e a dare
attuazione completa al decreto Bersani, però è il primo passo
importante ed è un passo che non solo crea una cornice entro la
quale si vuole muovere l'Amministrazione regionale, ma crea anche i
presupposti corretti per gli adempimenti successivi che saranno
fatti parzialmente dal Consiglio, parzialmente dalla Giunta e
parzialmente dai comuni.
Presidente Procediamo all'analisi dell'articolato nel nuovo
testo.
Pongo in votazione l'articolo 1:
Consiglieri presenti: 29
Votanti e favorevoli: 23
Astenuti: 6 (Beneforti, Curtaz, Frassy, Lattanzi, Squarzino
Secondina, Tibaldi)
Il Consiglio approva.
Pongo in votazione l'articolo 2:
Consiglieri presenti: 29
Votanti e favorevoli: 23
Astenuti: 6 (Beneforti, Curtaz, Frassy, Lattanzi, Squarzino
Secondina, Tibaldi)
Il Consiglio approva.
Pongo in votazione l'articolo 3:
Consiglieri presenti: 29
Votanti e favorevoli: 23
Astenuti: 6 (Beneforti, Curtaz, Frassy, Lattanzi, Squarzino
Secondina, Tibaldi)
Il Consiglio approva.
Pongo in votazione l'articolo 4 segnalando che c'è stato un
errore nel computer e il punto d) diventa punto c), ma è solo una
correzione formale, lo dico solo per giustizia di lettura:
Consiglieri presenti: 29
Votanti e favorevoli: 23
Astenuti: 6 (Beneforti, Curtaz, Frassy, Lattanzi, Squarzino
Secondina, Tibaldi)
Il Consiglio approva.
All'articolo 5 c'è un emendamento della IV Commissione che
recita:
Emendamento La lettera a) del comma 1 dell'articolo 5 è
sostituita dalla seguente:
"a) una relazione illustrativa contenente gli elementi per la
valutazione della conformità dell'insediamento agli strumenti
urbanistici;"
Pongo in votazione l'articolo 5 nel testo emendato:
Articolo 5 (Conferenza di servizi per le grandi strutture di
vendita)
1. La domanda di apertura di una grande struttura di vendita è
inoltrata al Comune competente per territorio, utilizzando la
modulistica di cui all'articolo 10, comma 5, del d.lgs. 114/1998,
unitamente alla seguente documentazione:
a) una relazione illustrativa contenente gli elementi per la
valutazione della conformità dell'insediamento agli strumenti
urbanistici;
b) il progetto definitivo dell'intervento, comprendente piante e
sezioni del fabbricato con indicazione delle superfici e delle
destinazioni d'uso dei locali, delle planimetrie con indicazione
delle superfici delle aree a parcheggio, delle aree libere, degli
accessi e dei percorsi veicolari.
2. Il Comune procede all'istruttoria e invia alla struttura
regionale competente in materia di commercio la domanda e i
relativi allegati, entro trenta giorni dalla data del ricevimento
della documentazione completa.
3. Nel termine di trenta giorni, decorrente dall'invio alla
struttura regionale competente della domanda completa di
documentazione, il Comune indice una conferenza di servizi a cui
partecipano un rappresentante della Regione, uno della Comunità
montana e uno del Comune, fissandone lo svolgimento, previa intesa
con gli altri enti, non oltre il novantesimo giorno successivo alla
data di convocazione. La data della conferenza è fissata secondo un
calendario predisposto per l'area sovracomunale di riferimento
configurabile come unico bacino di utenza, seguendo l'ordine
cronologico del ricevimento delle domande. Le deliberazioni della
conferenza sono adottate a maggioranza dei componenti entro novanta
giorni dalla convocazione; il rilascio dell'autorizzazione è
subordinato al parere favorevole del rappresentante della Regione.
Alla conferenza partecipano, a titolo consultivo, i rappresentanti
dei Comuni appartenenti alla medesima area sovracomunale e delle
organizzazioni dei consumatori e delle imprese del commercio.
4. La struttura regionale competente specifica gli elementi
informativi che il Comune deve fornire ai componenti la conferenza
dei servizi e ai partecipanti a titolo consultivo e le modalità di
comunicazione.
5. La domanda regolarmente presentata, per la quale non sia
stato comunicato il diniego entro centoventi giorni dall'indizione
della conferenza, è ritenuta accolta.
Consiglieri presenti: 29
Votanti e favorevoli: 23
Astenuti: 6 (Beneforti, Curtaz, Frassy, Lattanzi, Squarzino
Secondina, Tibaldi)
Il Consiglio approva.
Pongo in votazione l'articolo 6:
Consiglieri presenti: 29
Votanti e favorevoli: 23
Astenuti: 6 (Beneforti, Curtaz, Frassy, Lattanzi, Squarzino
Secondina, Tibaldi)
Il Consiglio approva.
Pongo in votazione l'articolo 7:
Consiglieri presenti: 29
Votanti e favorevoli: 23
Astenuti: 6 (Beneforti, Curtaz, Frassy, Lattanzi, Squarzino
Secondina, Tibaldi)
Il Consiglio approva.
All'articolo 8 vi è un emendamento presentato dal gruppo
dell'Ulivo, che recita:
Emendamento All'articolo 8, comma 1, eliminare la parte finale
da "e comunque" a "non alimentari".
La parola al Consigliere Curtaz.
Curtaz (PVA-cU) Per illustrare brevemente questo emendamento. Mi
scuso con i colleghi per l'inadeguatezza del testo, abbiamo dovuto
fare queste due righe di emendamento in maniera rapida, perché ci
siamo accorti di quella che è a mio giudizio una contraddizione che
andrebbe eliminata rispetto all'articolo 8. Per illustrare questo
emendamento voglio fare un passo indietro e tornare a due delle
caratteristiche più condivise della legge urbanistica.
Con la legge urbanistica in tema di parametri si è inteso dare
una maggiore autonomia ai comuni, nel senso che si sono eliminati
quei riferimenti fissi, previsti precedentemente dalle normative,
per arrivare a dei parametri che fossero decisi autonomamente dai
comuni. Primo punto, quindi, maggiore autonomia dei comuni rispetto
alle scelte in materia urbanistica. Secondo punto, conseguente al
precedente, è la riforma dei parametri quantitativi in senso
qualitativo: non si danno più delle misure, dei dati, delle cifre a
cui i comuni si dovevano attenere, ma responsabilizzando i comuni,
come si è detto più volte, sono i comuni che devono decidere loro
medesimi dove è meglio fare una cosa, dove è meglio utilizzare
certi criteri, dove è meglio utilizzare altri parametri.
In contraddizione con questa linea di tendenza, che è
unanimemente condivisa, l'articolo 8, concernente disposizioni di
carattere urbanistico, prevede che le quantità - e parliamo già di
criteri di quantità - degli spazi che devono essere al servizio
delle grandi strutture di vendita e di quelle medie di maggiori
dimensioni, siano determinate in relazione alla situazione
ambientale locale, e questo va bene, "e, comunque, nel rispetto dei
valori minimi seguenti:
a) spazi di verde attrezzato di uso pubblico e di rispetto in
misura non inferiore al cento per cento della superficie di
vendita;
b) spazi di parcheggio di uso pubblico in misura non inferiore
al cento per cento della superficie di vendita per gli esercizi
alimentari e misti e al trenta per cento per gli esercizi non
alimentari".
Quindi si reintroduce un criterio di tipo quantitativo.
Ho già fatto in altra occasione un esempio per dire quanto
questo tipo di ragionamento sia fallace: se ho un capannone tipo
CIDAC in cui vendo anche e soprattutto degli alimentari e ho quindi
un'utenza molto ampia, ho bisogno di un parcheggio che mi contenga
mille auto. Con un capannone delle medesime dimensioni della CIDAC,
se vendo trattori non ho bisogno di mille posti auto, ne ho bisogno
di tre, perché se vendo un trattore al giorno sono miliardario.
Secondo me bisognerebbe attraverso questo emendamento eliminare
questo riferimento, questi parametri quantitativi. Può darsi che ci
siano dei problemi rispetto ad una scelta di questo tipo, però
vorrei capirli bene, perché qualcuno anche cortesemente ha cercato
di spiegarmeli, ma non mi sono chiari.
Presidente La parola all'Assessore al turismo, sport, commercio
e trasporti, Lavoyer.
Lavoyer (FA) Non possiamo accettare questo emendamento per il
semplice motivo che le strutture che andiamo a normare con
l'articolo 8 sono strutture di grandi dimensioni, quindi sono
strutture sovracomunali che non sono normate dagli strumenti
urbanistici comunali.
Questo è il motivo per cui andiamo ad inserire una normativa a
livello regionale.
Ma dico anche che questo emendamento non può essere accettato
proprio perché l'esempio che ha fatto il Consigliere Curtaz
rafforza il fatto che dobbiamo lasciare questo tipo di norma,
perché lui fa l'esempio del CIDAC e dei trattori, ma se il grande
capannone, la scatola che oggi è utilizzata per vendere i trattori,
successivamente viene utilizzata per altre attività commerciali,
dovrà pur disporre di un minimo di parcheggi per essere funzionale
nel momento in cui viene concessionata l'attività, che è sempre
attività di tipo commerciale.
Pertanto penso che il suo esempio rafforzi proprio il fatto che
debba essere lasciata questa normativa.
Presidente La parola al Consigliere Curtaz.
Curtaz (PVA-cU) Dico la verità, forse per colpa mia continuo a
capirci poco, però rilevo una contraddizione nella prima parte del
ragionamento. Cercherò nonostante la stanchezza di
evidenziarla.
Mi si dice che la grande struttura è di carattere sovracomunale,
ma l'articolo fa riferimento ai piani regolatori comunali, non a
dei piani regolatori sovracomunali che non esistono.
Quindi, attenzione, il comune che abbia sul proprio territorio
il capannone, dovrà comunque decidere qualcosa, sia che ci sia un
criterio quantitativo, sia che ci sia un criterio qualitativo,
indipendentemente dal fatto che sia previsto o meno dal piano
regolatore, perché? Ma perché lo dice questa legge!
Se normiamo in maniera diversa, è evidente che il comune dovrà
dire qualcosa al momento del rilascio della concessione edilizia.
Quindi questo ragionamento non mi sembra convincente.
Quanto poi all'esempio, fra l'altro proprio un esempio
scolastico, che mi ha fatto l'Assessore nel dire: ma se oggi il
proprietario di trattori stufo di vendere trattori si mette a
vendere alimentari, avrà bisogno di un parcheggio di un certo tipo,
ma questo sarà un problema del comune. Perché noi, Regione,
dobbiamo imporre al comune di fare questo ragionamento e decidere?
Può esserci infatti anche l'ipotesi contraria, dove abbiamo degli
spazi magari verdi utilizzati per dei megaparcheggi che non servono
a nessuno.
Francamente ritengo che ci sia una contraddizione con quella che
è stata una scelta politica condivisa unanimemente da questo
Consiglio e da tutte le forze politiche, e inoltre che l'argomento
che mi viene eccepito di tipo tecnico cada, perché nel momento in
cui siamo noi con questa legge a creare una norma che disciplina la
materia, non possiamo più dire che non è normata. Ma come non è
disciplinata? La discipliniamo oggi noi, lo stabiliamo noi, tant'è
che il discorso sovracomunale non vale niente, perché non si fa
riferimento a delle entità sovracomunali che dal punto di vista
urbanistico non esistono e perché l'articolo 8 così come è stato
proposto fa riferimento ai piani regolatori comunali, che si devono
attenere a questi parametri. Allora questa contraddizione mi deve
essere spiegata.
Presidente La parola all'Assessore al turismo, sport, commercio
e trasporti, Lavoyer.
Lavoyer (FA) Poi non rispondo più…
il Consigliere Curtaz sarà anche un bravo avvocato, ma qua sono
discorsi di tipo tecnico, molto semplici. Il PTP, che il
Consigliere Curtaz dovrebbe conoscere molto bene, definisce quali
sono le grandi strutture e queste sono grandi strutture
sovracomunali e non sono normate dai regolamenti urbanistici
comunali. Quindi questa è una normativa che può fare solo la
Regione dal punto di vista della norma.
Sul fatto di metterla o non metterla, io mi stupisco, proprio
con la logica che normalmente sottintende il ragionamento dei
Verdi, che non accettino il fatto che ci sia un minimo di spazio
verde attrezzato pubblico e un minimo di
parcheggi…
(interventi dei consiglieri Curtaz e Squarzino Secondina, fuori
microfono)
…questa è una norma che deve fare la
Regione, quindi noi sull'emendamento del Consigliere Curtaz ci
asterremo.
Presidente Pongo in votazione l'emendamento del gruppo Per la
Valle d'Aosta-con l'Ulivo:
Consiglieri presenti: 30
Votanti e favorevoli: 5
Astenuti: 25 (Agnesod, Bionaz, Borre, Charles Teresa, Cottino,
Cuc, Ferraris, Fiou, Frassy, La Torre, Lattanzi, Lavoyer, Martin,
Nicco, Ottoz, Pastoret, Perrin, Perron, Piccolo, Praduroux, Rini,
Tibaldi, Vallet, Vicquéry, Viérin D.)
Il Consiglio non approva.
Pongo in votazione l'articolo 8:
Consiglieri presenti: 30
Votanti: 27
Favorevoli: 24
Contrari: 3
Astenuti: 3 (Frassy, Lattanzi, Tibaldi)
Il Consiglio approva.
Pongo in votazione l'articolo 9:
Consiglieri presenti: 30
Votanti e favorevoli: 24
Astenuti: 6 (Beneforti, Curtaz, Frassy, Lattanzi, Squarzino
Secondina, Tibaldi)
Il Consiglio approva.
Pongo in votazione l'articolo 10:
Consiglieri presenti: 30
Votanti e favorevoli: 24
Astenuti: 6 (Beneforti, Curtaz, Frassy, Lattanzi, Squarzino
Secondina, Tibaldi)
Il Consiglio approva.
Non c'è Frassy? Scusate, io leggo i dati che mi
danno… se mi danno Frassy sul
tabellone, devo leggerlo. Quando i consiglieri escono sono pregati
o di disinserire la tessera, o di dirlo! È solo una questione di
correttezza, poi se vogliamo prenderci in giro, possiamo anche
farlo, stiamo qui mezz'ora in più, non cambia niente! Noi da qui
non lo possiamo vedere se proseguiamo nella lettura.
Ripetiamo la votazione sull'articolo 10:
Consiglieri presenti: 29
Votanti e favorevoli: 24
Astenuti: 5 (Beneforti, Curtaz, Lattanzi, Squarzino Secondina,
Tibaldi)
Il Consiglio approva.
Pongo in votazione l'articolo 11:
Consiglieri presenti: 29
Votanti e favorevoli: 24
Astenuti: 5 (Beneforti, Curtaz, Lattanzi, Squarzino Secondina,
Tibaldi)
Il Consiglio approva.
All'articolo 12 sono stati presentati tre emendamenti.
Vi sono due emendamenti presentati dal gruppo degli Autonomisti,
di cui do lettura:
Emendamento Abrogare il comma 5 dell'articolo 12
Emendamento All'articolo 12 il comma 6 è sostituito dal
seguente:
"La Regione può intervenire con finanziamenti volti ad agevolare
la costituzione e il funzionamento dei centri polifunzionali".
Vi è un emendamento presentato dal gruppo di Forza Italia che
recita:
Emendamento Articolo 12 - comma 6
Sostituire il comma 6 con il seguente:
"La Regione può intervenire con finanziamenti volti ad agevolare
la costituzione di centri polifunzionali che nel loro allestimento
strutturale, organizzativo e commerciale sono uniformi a criteri
stabiliti dalla Giunta regionale".
La parola al Consigliere Marguerettaz.
Marguerettaz (Aut) Per illustrare l'emendamento proposto dal
collega Comé, come è stato detto prima da Lanièce.
Il primo emendamento ha la volontà di ragionare un attimo su
questo articolo. Con questo comma si dà la competenza alla Giunta
per quanto concerne il riconoscimento dei centri polifunzionali; ci
chiedevamo, in questo senso anche se l'emendamento è un po' spinto
nel senso che richiede di abrogare addirittura il comma, se non era
pensabile invece affidare la delega del riconoscimento di questi
centri ai comuni stessi, una volta che la Regione abbia
preventivato i criteri secondo i quali devono essere edificati,
eccetera.
Vuole essere una proposta di tentativo di sburocratizzare le
procedure, nel senso che gli utenti fanno istanza al comune, il
quale si fa verificatore che l'istanza corrisponda ai criteri
stabiliti dalla legge regionale o dai regolamenti che seguiranno, e
autonomamente concede o meno il riconoscimento. Senza che invece la
procedura sia più lunga, quindi l'utente faccia richiesta al
comune, il comune a sua volta trasmetta alla Regione, la Regione
presumibilmente autorizzi, poi ripassi la pratica al comune, il
quale comunica il parere al privato interessato.
Presidente La parola all'Assessore al turismo, sport, commercio
e trasporti, Lavoyer.
Lavoyer (FA) A me pare che questo emendamento non possa essere
accettato, proprio perché accentandolo si andrebbe nella direzione
completamente opposta di quello che è l'obiettivo che mi è parso
fosse illustrato dal Consigliere Marguerettaz, che era quello di
dare maggiore spazio ai comuni.
Abrogando il comma 5, i centri polifunzionali diventerebbero di
totale competenza della Giunta regionale, perché il comma 5 va
letto insieme al comma 6. Infatti pensavo che fossero illustrati
anche gli emendamenti del comma 6, in quanto questo comma dice che
la Regione può disporre l'allestimento e può intervenire con
finanziamenti volti ad agevolare la costituzione e il
funzionamento.
Il comma 5 dà la possibilità ai comuni di essere coloro che
promuovono l'iniziativa e la Regione poi dispone l'allestimento ed
eventualmente il finanziamento di queste iniziative. Quindi sarei
contrario all'abrogazione del comma 5. Possiamo parlare anche
dell'emendamento al comma 6, perché sono collegati.
Al comma 6 ci sono due emendamenti e se ho percepito bene le
finalità dei presentatori, la finalità è quella di evitare, come è
formulato attualmente il comma, che si cada nell'equivoco in cui la
regolamentazione di questi centri polifunzionali voglia dire la
stessa tipologia, la stessa architettura.
Allora uno degli emendamenti prevede solo l'intervento della
Regione che può intervenire con finanziamenti volti, sopprimendo
l'allestimento di centri polifunzionali, a che questo avvenga con
criteri unitari mediante strutture, eccetera. La volontà del
legislatore non è di dare una tipologia univoca a tutti i centri
polifunzionali, ma è quella di creare dei criteri minimi (ad
esempio, una superficie minima, delle dimensioni di un certo tipo,
delle caratteristiche di un certo tipo). In questo senso penso che
se accettiamo, come si possa accettare l'emendamento fatto dal
gruppo di Forza Italia, e si risolverebbe anche il problema posto
dall'emendamento degli Autonomisti. Infatti l'emendamento del
gruppo di Forza Italia dice: "La Regione può intervenire con
finanziamenti volti ad agevolare la costituzione di centri
polifunzionali" e contiene la seconda parte del comma: "che nel
loro allestimento strutturale, organizzativo e commerciale sono
uniformi a criteri stabiliti dalla Giunta regionale". Penso che
questo emendamento possa essere accettato e risolva anche il
problema dell'emendamento degli Autonomisti.
Presidente La parola al Consigliere Marguerettaz.
Marguerettaz (Aut) Facciamo uno sforzo di fiducia sulle parole
dette dall'Assessore, perché anche qui - siccome tutta la legge è
una legge quadro di rimando - bisognerà stare attenti a cosa
significheranno questi criteri uniformi stabiliti dalla Giunta
regionale, perché anche l'Assessore in questo senso è stato
vago.
Quello che ci auguriamo è che questi criteri siano a maglie
molto larghe, perché anche se è vero che parliamo di piccoli
centri, ma la Valle d'Aosta è molto variegata; ha capito
l'Assessore il senso della proposta, cioè la paura più grande era
quella che venissero preconfezionati dei tipi di edifici, tipo
caserme che avessero tappezzato la Valle, paura che l'Assessore ha
spazzato via proponendo l'emendamento di Forza Italia.
Rimane comunque, e di questo mi auguro che l'Assessore se ne
farà carico al momento della regolamentazione più dettagliata, la
preoccupazione che questi criteri siano comunque a maglia troppo
stretta e che non trovino anche da parte dei comuni stessi la
possibilità di concepire questi centri all'interno del loro
territorio, secondo un criterio piuttosto autonomo di scelta.
Mi è sembrato di capire che lo spirito che ha contraddistinto
l'Assessore in questo passaggio possa essere accettato e in questo
caso ritiriamo l'emendamento nostro e siamo d'accordo anche noi a
votare l'emendamento di Forza Italia.
Presidente Li ritirate tutti e due gli emendamenti, o solo uno?
Tutti e due, va bene.
La parola al Consigliere Cottino.
Cottino (UV) Per avere due chiarimenti. Ho qualche dubbio, mi
perdoneranno i colleghi se a quest'ora faccio perdere del tempo, ma
nel suo discorso l'Assessore ha spiegato alcune cose, poi
nell'emendamento leggo: "nel loro allestimento strutturale". Ho
paura che questa parola "strutturale" voglia dire esattamente il
contrario di quello che ha finito di spiegare l'Assessore, e cioè
che i criteri non siano sulle strutture, ma di altro genere.
Allora, sugli altri criteri siamo d'accordo, sulla parola
strutturale ho qualche dubbio.
Faccio più o meno il ragionamento che ha fatto Marguerettaz,
attenzione che se i criteri sono troppo rigidi, si rischia di
andare a porre dei paletti che poi difficilmente si riesce a
by-passare. Allora si potrebbe parlare di criteri di massima o
simili. Ripeto, facciamo attenzione ad andare a mettere dei paletti
troppo rigidi su questa materia, perché poi non ci muoviamo più!
Può darsi che interpreti male la cosa, però vorrei capire.
Presidente La parola all'Assessore al turismo, sport, commercio
e trasporti, Lavoyer.
Lavoyer (FA) L'accettazione dell'emendamento del gruppo di Forza
Italia è perché la formulazione, se la volontà del legislatore era
quella, ci sembrava più corretta.
Effettivamente mantenendo il termine strutturale, si potrebbe
ancora incorrere nel dubbio della tipologia. Allora se siamo
d'accordo, potremmo formulare l'emendamento nel modo seguente: "La
Regione può intervenire con finanziamenti volti ad agevolare la
costituzione di centri polifunzionali che nel loro allestimento
organizzativo e commerciale siano uniformi a criteri di massima
stabiliti dalla Giunta regionale". Si tratterebbe di cancellare
"strutturale" e di aggiungere "di massima" all'emendamento di Forza
Italia.
Presidente La parola al Consigliere Lattanzi.
Lattanzi (FI) Il suggerimento è accettato, visto che va nella
direzione di liberalizzare ancora di più.
Presidente Gli emendamenti presentati da Lanièce, Marguerettaz e
Collé sono ritirati.
Pongo in votazione l'emendamento proposto da Forza Italia con le
modifiche testé lette dall'Assessore e accettate dal Consiglio.
L'emendamento così recita:
Emendamento Articolo 12 - comma 6
Sostituire il comma 6 con il seguente:
"La Regione può intervenire con finanziamenti volti ad agevolare
la costituzione di centri polifunzionali che nel loro allestimento
organizzativo e commerciale siano uniformi a criteri di massima
stabiliti dalla Giunta regionale".
Pongo in votazione l'emendamento testé letto:
Consiglieri presenti, votanti e favorevoli: 30
Il Consiglio approva all'unanimità.
Pongo in votazione l'articolo 12 nel testo così emendato:
Articolo 12 (Sviluppo e rivitalizzazione dei centri minori)
1. In conformità a quanto previsto all'articolo 10, comma 1,
lettera a), del d.lgs. 114/1998, la Regione, al fine di promuovere
lo sviluppo e la rivitalizzazione dei comuni montani minori, specie
di media ed elevata altitudine e minore interesse turistico,
assicurando in essi la presenza di un servizio distributivo minimo
alla popolazione residente ed incentivandone la valorizzazione
turistica, favorisce e agevola in essi la costituzione di centri
polifunzionali di servizio.
2. I centri polifunzionali prevedono la presenza in unica
struttura, o complesso unitario, di:
a) attività di vendita di prodotti vari con valorizzazione delle
produzioni agroalimentari ed artigianali valdostane;
b) servizi per la promozione del territorio;
c) attività di pubblico esercizio, di vendita di giornali, di
servizi di informazione e telecomunicazione, compresi servizi
pubblici e di interesse pubblico da affidare in convenzione.
3. Per i centri polifunzionali la Regione o i comuni, secondo le
rispettive competenze, prevedono:
a) l'esenzione da vincoli di orario o di chiusura domenicale e
festiva;
b) l'esenzione da tributi locali e regionali.
4. I centri polifunzionali sono promossi curando la massima
accessibilità all'utenza e la loro collocazione anche al servizio
di più centri abitati circonvicini. Della loro presenza è data
informazione agli utenti, anche mediante segnalazione a distanza
con apposita segnaletica stradale.
5. Ai centri polifunzionali è dato riconoscimento con
deliberazioni della Giunta regionale, su istanza dei comuni sul cui
territorio gli stessi sono costituiti.
6. La Regione può intervenire con finanziamenti volti ad
agevolare la costituzione di centri polifunzionali che nel loro
allestimento organizzativo e commerciale siano uniformi a criteri
di massima stabiliti dalla Giunta regionale.
7. Le disposizioni di cui al presente articolo si applicano ai
comuni con popolazione inferiore ai 3.000 abitanti o a frazioni
degli stessi; la Giunta regionale stabilisce, con propri
provvedimenti, gli adempimenti necessari all'applicazione delle
disposizioni di cui al presente articolo.
Consiglieri presenti: 30
Votanti e favorevoli: 27
Astenuti: 3 (Beneforti, Curtaz, Squarzino Secondina)
Il Consiglio approva.
All'articolo 13 vi è l'emendamento presentato dal gruppo degli
Autonomisti, che recita:
Emendamento Al comma 4 dell'articolo 13 dopo le parole "Giunta
regionale" aggiungere: "entro sessanta giorni dall'entrata in
vigore della presente legge".
La parola al Consigliere Marguerettaz.
Marguerettaz (Aut) Questo non lo ritiro anche perché faccio una
battuta, vista l'ora; questo doveva essere un emendamento
presentato dall'Assessore Vicquéry, che è così preciso nel mettere
le scadenze…
(ilarità dell'assemblea)
…crediamo che sia importante al
comma 4 di questo articolo là dove si rimanda ad un provvedimento
della Giunta che disciplini le attività di formazione per gli
operatori commerciali, mettere una scadenza, in modo da rincuorare
chi sarà interessato a questi provvedimenti, e al tempo stesso
impegnare un po' più restrittivamente la Giunta ponendo questo
termine di sessanta giorni dall'entrata in vigore della legge.
Presidente La parola all'Assessore al turismo, sport, commercio
e trasporti, Lavoyer.
Lavoyer (FA) La Giunta condivide il principio ed è disponibile
ad accettare l'emendamento, però modificando i sessanta giorni in
centoventi giorni.
Presidente La parola al Consigliere Marguerettaz.
Marguerettaz (Aut) La proposta che manteniamo è quella dei
sessanta giorni, se però, come ha detto l'Assessore Lavoyer, la
Giunta ritiene che sia giusta l'enunciazione e si dà questi tempi,
a noi sembrano eccessivi, però se la Giunta stessa propone un
emendamento in cui vota i centoventi giorni, chiaramente noi lo
voteremo. Ma, ripeto, ci permettiamo di mantenere il nostro
emendamento, cioè i sessanta giorni…
ah, no, perché dev'essere emendato… noi
ci asterremo allora dal votare i centoventi giorni. Se non mi
autoemendo, non può essere votato, è questo il ragionamento? Fra i
due mali, sono obbligato a scegliere il minore!
Facciamo perlomeno una raccomandazione alla Giunta: che non usi
tutti i centoventi giorni.
Presidente Pongo in votazione l'emendamento del Consigliere
Marguerettaz così modificato:
Emendamento Al comma 4 dell'articolo 13 dopo le parole "Giunta
regionale" aggiungere: "entro centoventi giorni dall'entrata in
vigore della presente legge".
Consiglieri presenti, votanti e favorevoli: 30
Il Consiglio approva all'unanimità.
Pongo in votazione l'articolo 13 nel testo così emendato:
Articolo 13 (Attività di formazione per operatori
commerciali)
1. La Regione, sentite le associazioni del settore, promuove la
formazione professionale degli operatori richiedenti l'accesso
all'attività commerciale e di quelli che già esercitano tale
attività, allo scopo di sostenere e qualificare l'occupazione nel
settore distributivo, in conformità con le disposizioni regionali
in materia di attività di formazione professionale, di politiche
attive del lavoro, di formazione e servizi all'impiego.
2. L'attività formativa regionale prevista all'articolo 5 del
d.lgs. 114/1998 si ispira ai seguenti principi generali:
a) garanzia di un'ampia ed efficiente offerta formativa,
attraverso l'individuazione di una pluralità di soggetti
qualificati che possono essere ammessi alla gestione dei corsi;
b) contenimento dei costi di accesso alla formazione, con
particolare riferimento alla riqualificazione della piccola
impresa;
c) elevata qualità della formazione, anche in considerazione
degli effetti giuridici che dalla stessa discendono;
d) integrabilità dei programmi formativi di base e loro
personalizzazione in relazione a specifiche esigenze e
caratteristiche dei diversi contesti territoriali, con particolare
riguardo alle aree intensamente interessate da fenomeni
turistici;
e) gradualità del progetto di elevazione del livello formativo
generale;
f) garanzia di uniformità dei livelli minimi di formazione a
livello regionale, mediante procedure uniformi di espletamento di
prove finali, ove la Regione intenda decentrare l'effettuazione
dell'attività.
3. La Regione, mediante apposita convenzione, affida la gestione
dei corsi a soggetti che hanno ottenuto l'accreditamento della loro
struttura da parte della Regione. La valutazione del possesso dei
requisiti minimi per l'accreditamento verrà definito da un apposito
regolamento regionale, sulla base dei seguenti requisiti ed
indicatori:
a) capacità logistiche e strutturali;
b) situazione economica della struttura;
c) disponibilità di competenze professionali;
d) livelli di efficacia ed efficienza, raggiunti nelle attività
precedentemente realizzate;
e) interrelazioni maturate con il sistema sociale e produttivo
presente sul territorio regionale;
f) verificabilità dei bilanci.
4. Il provvedimento che disciplina l'attività di formazione è
emanato dalla Giunta regionale entro centoventi giorni dall'entrata
in vigore della presente legge. Esso stabilisce:
a) il numero di corsi qualificanti di cui all'articolo 5, comma
5, del d.lgs. 114/1998 previsti annualmente e le modalità per la
loro determinazione;
b) le materie previste e le ore minime di insegnamento,
eventualmente integrabili dai soggetti gestori dei corsi
qualificanti, curando il livello qualitativo dei corsi e la loro
omogeneità nell'ambito regionale e tenendo conto che, al fine di
garantire idonei requisiti professionali, i corsi stessi devono
avere per oggetto materie che garantiscano l'approfondimento delle
disposizioni relative alla salute e alla sicurezza del lavoro, alla
tutela e all'informazione del consumatore, alla normativa
sull'igiene dei prodotti alimentari e sulle azioni sistematiche di
controllo che gli operatori devono effettuare, nonché le materie
idonee a fornire elementi di gestione e marketing aziendale;
c) le modalità di svolgimento delle prove finali dei corsi
qualificanti, che devono aver luogo innanzi ad una commissione
regionale e consistere in una prova scritta ed in un colloquio;
d) la composizione della commissione d'esame di cui alla lettera
c);
e) ogni altro aspetto organizzativo o regolamentare indicato
all'articolo 5, commi 7 e 9, del d.lgs. 114/1998 che fosse
opportuno disciplinare o integrare, compresi criteri e direttive
per l'organizzazione dei corsi facoltativi di aggiornamento.
Consiglieri presenti: 30
Votanti e favorevoli: 24
Astenuti: 6 (Beneforti, Curtaz, Frassy, Lattanzi, Squarzino
Secondina, Tibaldi)
Il Consiglio approva.
Pongo in votazione l'articolo 14:
Consiglieri presenti: 30
Votanti e favorevoli: 24
Astenuti: 6 (Beneforti, Curtaz, Frassy, Lattanzi, Squarzino
Secondina, Tibaldi)
Il Consiglio approva.
Pongo in votazione l'articolo 15:
Consiglieri presenti: 30
Votanti e favorevoli: 24
Astenuti: 6 (Beneforti, Curtaz, Frassy, Lattanzi, Squarzino
Secondina, Tibaldi)
Il Consiglio approva.
Pongo in votazione l'articolo 16:
Consiglieri presenti: 30
Votanti e favorevoli: 24
Astenuti: 6 (Beneforti, Curtaz, Frassy, Lattanzi, Squarzino
Secondina, Tibaldi)
Il Consiglio approva.
Pongo in votazione l'articolo 17:
Consiglieri presenti: 30
Votanti e favorevoli: 24
Astenuti: 6 (Beneforti, Curtaz, Frassy, Lattanzi, Squarzino
Secondina, Tibaldi)
Il Consiglio approva.
Pongo in votazione l'articolo 18:
Consiglieri presenti: 30
Votanti e favorevoli: 24
Astenuti: 6 (Beneforti, Curtaz, Frassy, Lattanzi, Squarzino
Secondina, Tibaldi)
Il Consiglio approva.
Pongo in votazione l'articolo 19:
Consiglieri presenti: 30
Votanti e favorevoli: 24
Astenuti: 6 (Beneforti, Curtaz, Frassy, Lattanzi, Squarzino
Secondina, Tibaldi)
Il Consiglio approva.
Pongo in votazione la legge nel suo complesso:
Consiglieri presenti: 30
Votanti e favorevoli: 24
Astenuti: 6 (Beneforti, Curtaz, Frassy, Lattanzi, Squarzino
Secondina, Tibaldi)
Il Consiglio approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK