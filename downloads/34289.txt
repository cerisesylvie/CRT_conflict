Consiglio Regionale della Valle d'Aosta - Oggetto del Consiglio n. 2100 del 5 dicembre 2011 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
INFORMAZIONE
Sistema informativo
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2100 del 5 dicembre 2011 - Resoconto
OGGETTO N. 2100/XIII - Interpellanza: "Condizioni generali
dei servizi offerti dalla società INVA ai propri
azionisti".
Interpellanza
Ricordato che INVA è una società in house della Regione
Autonoma Valle d'Aosta, del Comune di Aosta e dell'Azienda USL
della Valle d'Aosta che opera nel settore ICT (Information and
Communication Technology) e progetta e realizza sistemi informativi
per i propri azionisti;
Ricordato inoltre che INVA, dal 2007, è diventata una società
organizzata secondo il modello denominato "in house providing", con
il vincolo normativo di lavorare in maniera prevalente per i propri
soci;
Appreso dalla intervista raccolta da La Stampa del 17
novembre scorso che l'Assessore del Comune di Aosta Andrea Paron,
in parte precisate in una successiva lettera, ha espresso
considerazioni e valutazioni quanto meno critiche nei confronti
della capacità di innovazione di INVA ed ha manifestato dubbi e
perplessità sui costi e sulle tariffe praticate dalla società nei
confronti dei propri soci;
Sottolineato che, più volte, ci sono state evidenziate, da
diversi settori della Amministrazione regionale, rilievi sui
programmi e lamentele in merito ai ritardi da parte di INVA
rispetto a programmi commissionati;
Verificato che, nel solo anno 2011, i provvedimenti a
sanatoria a favore di INVA sono stati rilevanti nel numero e,
spesso, dovuti a ritardi imputabili alla società;
i sottoscritti Consiglieri regionali
Interpellano
il Presidente della Regione per sapere:
1) se gli risultano condivisibili le considerazioni espresse
dall'Assessore comunale Paron in merito alla insufficiente capacità
innovativa di INVA;
2) qual è la valutazione complessiva sui rapporti tra Regione
e INVA sia per quanto concerne la qualità che la tempistica dei
servizi affidati;
3) se ci sono rilievi in merito alla congruità e alla
trasparenza dei costi e delle provvigioni caricate da INVA sui
servizi offerti ai propri azionisti e se è intenzione
dell'Amministrazione regionale modificare gli aspetti
costi-prestazioni anche tenendo conto delle novità del
mercato.
F.to: Rigo - Donzel
Presidente
- La parola al Consigliere Segretario
Rigo.
Rigo (PD)
- Grazie.
Ci ho pensato un bel momento prima di scrivere questa
interpellanza. Ero combattuto fra due sentimenti: da una parte
stupito, direi sconcertato, per il contenuto di un'intervista che
mi è parsa subito sopra le righe - la necessità di una lettera di
precisazioni conferma questa sensazione, lettera che ho richiamato
nelle premesse all'interpellanza, considerato anche che l'Assessore
ha sedi ben più idonee per porre le questioni che sono contenute
nell'intervista - e, dall'altra, il fatto che si tratta di un tema
complesso e difficile, per me che ho poca dimestichezza con i
complessi temi dell'informatizzazione.
La tecnologia dell'informazione e della comunicazione settore
nel quale opera la società
in house
INVA è certamente la
bussola per il futuro; come detto prima, non ho competenze
specifiche, neanche quell'attitudine culturale e manuale, che hanno
oggi i giovani, capace di orientarmi nel processo di innovazione
che si sta sviluppando nella società. Quando leggo termini come
"inclusione digitale" invece del concetto "digital divide", più
diffuso, ho difficoltà a comprendere i diversi obiettivi che
sottintendono. È indubbio che l'innovazione, anche quella della
pubblica amministrazione, passerà anche o soprattutto dalla cultura
digitale e in questo senso INVA è nata per sostenere lo sviluppo
dell'informatica in maniera omogenea e coordinata sul territorio
valdostano.
La Regione, grande struttura burocratico-amministrativa, con
evidenti limiti proprio nelle potenzialità innovative, non poteva
direttamente farsi carico di questa complessa responsabilità. INVA,
quindi, in questi anni ha sviluppato la propria offerta nelle
progettazioni e realizzazioni di sistemi informativi,
nell'assistenza e gestione di reti, nell'impostazione e svolgimento
di gare pubbliche, nella gestione di programmi, nella manutenzione
dei sistemi e nell'erogazione di servizi innovativi al cittadino. E
tutto anche - pensavo - con oneri se non più vantaggiosi, almeno
pari ai prezzi offerti dal libero mercato.
L'intervista rilasciata dall'Assessore del Comune di Aosta Paron
ha invece demolito le due direttrici sopra ricordate, che erano per
me due capisaldi; in due parole, INVA non è innovativa ed è cara.
L'intervista mi ha fatto poi ricordare un dibattito svoltosi in
Consiglio regionale nell'ottobre 2008; nel resoconto, e in
particolare nell'intervento del collega La Torre, ho ritrovato
molte delle considerazioni espresse nell'intervista. Mi è venuto
spontaneo collegare l'intervista ai rilievi, arrabbiature,
difficoltà evidenziatemi in questi anni da dipendenti della
pubblica amministrazione, non solo certo quelli della Regione.
Evidenti segnali di una collaborazione fra enti pubblici ed INVA
difficile, dimostrata anche dal richiamo fatto nelle premesse ai
provvedimenti dirigenziali a sanatoria. Ne voglio citare uno, solo
per far capire di cosa parlo: provvedimento dirigenziale n. 2909
del 6 luglio 2011, nell'atto amministrativo gli uffici regionali
preposti per spiegare le ragioni di un ritardo e quindi una
delibera a sanatoria scrivono così:
"Specificato che si è dovuto
procedere a sanatoria in quanto, nonostante la nostra richiesta di
offerta, protocollo n. 146, sia stata inviata in data 7 gennaio
2011, e nonostante i numerosi e continui solleciti, l'offerta della
società INVA S.p.A. è pervenuta a questa direzione solo il 26
maggio 2011".
Allora mi sono chiesto, anche se non è il settore
che conosco meglio: non vale la pena di chiedere notizie
direttamente al Governo regionale? E così ho cercato di fare.
Allora, riassumendo le tre domande: signor Presidente, per
crescere bisogna innovare, lo ha detto lei in occasione della firma
della convenzione con il Politecnico di Torino, ma forse in questo
caso per innovare bisogna cambiare? Non è un gioco di parole,
perché l'innovazione non basta evocarla, bisogna realizzarla.
Concetto tanto intrigante quanto complesso, ma...INVA sa condurci
per questa rotta? È una bussola ancora affidabile oppure bisogna
cambiare la rotta, la bussola o il tattico? Voglio riassumere in
questo la prima domanda: le risultano condivisibili le
considerazioni espresse dall'Assessore incaricato dal Comune in
questo settore?
Secondo: stiamo sfruttando appieno le potenzialità innovative
acquisite in questi anni internamente alla pubblica
amministrazione? Possiamo fare di più organizzando e
razionalizzando le competenze e le risorse che sono presenti nella
macchina regionale? E quindi la sua valutazione sui rapporti fra
Regione ed INVA, e non solo sulla tempistica, ma anche sulla
qualità dei rapporti stessi.
Il terzo riguarda la congruità e la trasparenza dei costi. Se
non ricordo male, non sono riuscito a trovare la deliberazione, lei
è intervenuto nel 2009 in merito alla congruità dei costi,
riducendoli in media, sopra al 20 percento. Questi, a loro volta,
sono stati aumentati nell'ultima deliberazione mi sembra di 3-4
punti percentuali. Ci piacerebbe conoscere le sue valutazioni
rispetto alle tariffe praticate, sapendo - metto qui le mani avanti
- che le prestazioni professionali praticate da INVA per giornata
lavorativa singola sono ben al di sotto di quelle offerte da altre
società del settore, ma mi si dice per tempi più rilevanti: qui si
tratta di centinaia di giornate e non di un pacchetto di giornate,
quindi ovviamente il costo orario è differente. Grazie.
Presidente
- La parola al Presidente della Regione,
Rollandin.
Rollandin (UV)
- Grazie Presidente.
Credo che il collega Rigo abbia riproposto l'attenzione su un
tema di grande attualità e lo sarà ancora per molto tempo, perché
riguarda l'innovazione, le modalità con cui intervenire, le
risposte date in tempi certi e, in più, il tema della congruità
dell'offerta. Vorrei ricordare che INVA è una società costituita
fra Regione, Comune ed USL, proprio perché aveva e ha la logica di
dare delle risposte pronte a quei due temi che lei ha evocato,
ovvero dare risposte celeri ed innovative: questa era la
mission
di INVA, e tale rimane. Cercherò di dare risposte
puntuali e farò poi un breve commento, nel senso che a surroga di
quello che sto dicendo, che a nostro avviso pur con dei punti di
miglioramento possibili...ma oggi credo che ci sia una risposta
attenta ed abbia migliorato il suo modo di coinvolgere e dare
successivamente delle risposte adeguate all'Amministrazione, anche
sotto il profilo del costo delle operazioni.
Per quanto riguarda la prima domanda, se
"risultano
condivisibili le considerazioni espresse dall'Assessore comunale
Paron in merito alla insufficiente capacità innovativa di
INVA
", credo non sia il caso di entrare nel merito del progetto
relativo al WI-FI in piazza Chanoux, se non per sottolineare che
l'Assessore ha poi rettificato in parte le sue precisazioni. Credo
che la realizzazione di questo progetto abbia un suo limite, è un
aspetto che è stato previsto, quindi non entro nel merito. Per
quanto riguarda la capacità di innovazione di INVA, che è la vera
sostanza del tema a cui faceva riferimento, è divenuta una società
in house
nel 2007, si deve trasformare da mero fornitore di
progetti e servizi a partner strategico, preposto anche a
promuovere l'innovazione. Questo è il salto di qualità su cui c'è
tanto da fare e molte delle difficoltà sono legate al problema di
coordinamento ottimale. Lei, giustamente, citava l'Amministrazione
regionale, perché molto spesso c'è un settore che chiede una
risposta e manca il coordinamento di questo settore con il resto
dell'Amministrazione, perché ognuno possa dialogare con questo
sistema. Abbiamo degli esempi eclatanti per la soluzione dello
sportello del cittadino, adesso deve diventare sportello del
cittadino e dell'impresa, giustamente per risolvere una serie di
problemi, ma con questo si interfacciano i professionisti e tutti i
Comuni; quindi il sistema di coordinamento deve essere tale da
valorizzare questo prodotto, altrimenti rimangono dei piccoli
progettini che entrano in un mosaico non sempre coordinato...per
dire che c'è ancora molto da fare. Per fare questo salto di qualità
INVA deve riorganizzare i propri processi interni, al fine di dare
valore e vantaggi agli enti azionisti, aggiornando le proprie
strategie ed il proprio assetto in termini di risorse,
organizzazione, competenze ed infrastrutture, per poter fornire
risposte adeguate e tempestive rispetto all'evoluzione delle
richieste. Questo processo di riposizionamento strutturale ed
organizzativo, fondamentale perché INVA diventi un partner
dell'innovazione, non è ancora completato, ma sta progressivamente
avanzando e si esplica in numerosi casi. Ad esempio, per quanto
riguarda l'Amministrazione regionale, il progetto
VDA
Broad
Business
per la creazione dell'infrastruttura
della banda larga su tutto il territorio regionale sta procedendo
molto bene e credo quella sarà la soluzione vera ai vari problemi a
cui lei accennava, come pure il piano che INVA sta elaborando per
integrare tutti i server regionali verso un unico data center per
razionalizzare gli investimenti in vista di nuove modalità di
erogazione dei servizi di applicazione.
Per quanto riguarda la seconda domanda, INVA opera su due
diversi fronti: la fornitura di soluzioni informatiche e
tecnologiche e l'erogazione di servizi di assistenza e di gestione.
In merito a questi ultimi non si sono registrate criticità
particolari, anzi, negli ultimi anni è in corso un miglioramento
qualitativo e va sottolineato come INVA abbia sempre garantito il
funzionamento dei servizi e gli sviluppi richiesti anche nei casi
di assenza di contratto, dovuta dalla lentezza delle procedure
amministrative di approvazione dell'offerta. Per quanto riguarda la
fornitura di soluzioni informatiche e tecnologiche, vi è stato un
significativo aumento di processi ad alta automatizzazione
informatica dell'Amministrazione regionale, cioè si è avuto un
aumento non solo numerico dei contratti con INVA, ma anche di
complessità tecnologica della richiesta. In questo ambito, e in
particolare nelle forniture di applicazioni sviluppate ad hoc per
l'Amministrazione regionale, non sempre vi è stata un'adeguata
rispondenza di INVA nei tempi e nella qualità delle stesse. Queste
criticità sono ascrivibili certamente alla complessità delle
forniture innovative richieste, ma anche all'ancora incompleto
consolidamento organizzativo della società sul modello
in
house
, a cui si faceva riferimento.
In merito all'ultima domanda,
"se ci sono rilievi in merito
alla congruità"
, eccetera, la volontà dell'Amministrazione
regionale del contenimento dei costi dei servizi e delle forniture
forniti è stata confermata con la delibera n. 584/2009, come lei ha
ricordato, che ha approvato l'adeguamento delle figure
professionali utilizzate nei rapporti fra Regione ed INVA, quindi
non solo la tariffa, ma anche la figura che viene utilizzata per
quel progetto; pertanto ad ogni progetto viene garantito quello che
alla fine io spendo, perché correttamente lei diceva: non mi basta
sapere qual è il costo orario, devo anche sapere quante ore
utilizzo, altrimenti il gioco è abbastanza semplice! Queste tariffe
erano state riviste al ribasso medio del 25 percento rispetto ai
valori proposti dalla società e successivamente con gli adeguamenti
aumentate a quattro e cinque nel 2010, tariffe che la posizionano
molto al di sotto dei valori di mercato. Nell'ottica di
normalizzare la valorizzazione dei costi associati delle forniture
a rimborso, perché questo è ad orario e l'altro è a rimborso,
rientrando in tale tipologia di fornitura le acquisizioni tramite
bandi di gara di beni e servizi in cui l'attività di INVA si
riferisce all'espletamento della gara, la stessa delibera ha
disciplinato di riconoscere ad INVA un corrispettivo pari al 4
percento dell'importo dell'aggiudicazione, quindi molto meno di
quello che era in precedenza, che può elevarsi al 7 qualora le
acquisizioni siano state effettuate tramite procedura ad evidenza
comunitaria...questo perché la procedura è più complessa. Inoltre
il processo di acquisizione della fornitura da INVA, viene sempre
effettuato attraverso una procedura di dialogo con la società, che
prevede una richiesta di offerta da parte dell'Amministrazione e la
presentazione della stessa da parte di INVA, quindi c'è sempre un
momento di confronto. Segue prima dell'affidamento la valutazione
di aderenza tecnico-funzionale e di congruità economica, che viene
effettuato in funzione della tipologia di fornitura.
Al momento, quindi, non ci sembra ci siano particolari elementi
per fare delle modifiche, se non andando nella direzione da lei
auspicata: prevedere un allineamento progressivo nella metodica di
lavoro, che sia sempre più rispondente in tempi rapidi alle
esigenze da una parte, ma anche alle sollecitazioni, perché il
problema è che dovrebbe aiutare a creare le future strategie poi
adottate dalla Regione. Oggi noi abbiamo il DIT che dà dei
suggerimenti in tal senso; oltre a guardarci attorno, abbiamo i
contatti con le altre amministrazioni per vedere, perché molti
sistemi cerchiamo di averli con amministrazioni che hanno fatto già
l'esperienza. Questo sistema permette anzitutto di sapere come ha
risposto a questa loro domanda, quindi abbiamo già qualcuno che ha
fatto da apripista, e poi ci porta ad un dialogo anche fra Regioni,
questo viene già attualmente fatto. Grazie.
Presidente
- La parola al Consigliere Segretario
Rigo.
Rigo (PD)
- Credo che riportare in Consiglio ogni tanto
il tema dell'innovazione, e in questo senso il rapporto con la
nostra società
in house
INVA sia utile, sia per il Governo,
perché lo obbliga a rifare il punto della situazione, sia per i
colleghi consiglieri, per avere notizie sullo stato dell'arte
rispetto ad un tema complesso, sia anche per la società stessa.
Discutere qui di come loro lavorino credo sia importante, perché
far sapere che in Consiglio qualcuno si attende da loro sempre
interventi molto calibrati, di qualità, a basso costo ed in tempi
relativamente brevi, credo sia necessario. Poi ho riproposto...ma
non è mio il merito, Presidente, di aver riproposto qui, in
Consiglio, il tema, perché non ho fatto altro che amplificare delle
considerazioni espresse pubblicamente, non da un semplice
cittadino, ma da un Assessore del Comune di Aosta, un partner dei
tre che fanno parte di INVA, e che ha tra le sue deleghe proprio
questa competenza specifica.
Lei ha giustamente detto che per quanto riguarda il primo punto
dell'interpellanza c'è ancora molto da fare, anche se per la
qualità nel settore dell'innovazione stiamo cercando di colmare un
ritardo, ma credo che il salto di qualità lo si debba fare anche
nel fatto che INVA dovrebbe aiutarci a scegliere alcuni strumenti -
mi riferisco alla banca dati, in particolare - che sappiano
uniformarsi e coordinarsi con tutto il settore
dell'Amministrazione. Non ci servono banche dati singole, perché
queste ci obbligherebbero a fare un lavoro di coordinamento. Se
questo coordinamento ci fosse su alcuni settori - per esempio sulle
politiche sociali, sulle tariffe, sui costi - sarebbe interessante
ed utile per il Governo regionale.
Per quanto riguarda il secondo punto dell'interpellanza, il
Presidente ha detto che non ci sono grosse criticità dal punto di
vista dei rapporti fra Regione ed INVA, e mi permetto di avanzare
qualche dubbio rispetto a questo. Dobbiamo far capire ad INVA che
lei è al servizio della pubblica amministrazione e che i dipendenti
regionali non sono al servizio di INVA e che non sono gli ultimi
interlocutori; la Regione è una sola, riguarda il Presidente della
Regione, ma riguarda anche il dipendente di un settore che ha
rapporti con INVA e che per quel suo lavoro cerca di portare avanti
le decisioni politiche indicate dal Presidente del Governo, quindi
deve dare retta al Presidente del Governo, ma anche a tutti i
settori collegati, perché il programma di legislatura cammina di
pari passo. Anche i dipendenti regionali devono avere gli strumenti
e le capacità per portare avanti il programma di legislatura che
lei, Presidente, ha qui presentato, e non solo in questo settore,
ovviamente, ma in generale.
Il terzo punto, riguardo ai costi...mi soddisfano le risposte.
Avevo ricordato il precedente intervento regionale rispetto alla
delibera a cui ha fatto riferimento il Presidente, credo che questo
sia un tema di particolare importanza in cui proprio in questo
periodo di tagli e di contenimento della spesa è un problema
importante. Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK