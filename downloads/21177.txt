Consiglio Regionale della Valle d'Aosta - Oggetto del Consiglio n. 1105 del 26 gennaio 2005 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CASA DA GIOCO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1105 del 26 gennaio 2005 - Resoconto
OGGETTO N. 1105/XII - Veridicità di notizie dell'esistenza di
assegni in contenzioso presso la Casa da gioco di Saint-Vincent.
(Interpellanza)
Interpellanza
Considerate le dichiarazioni dell'Assessore competente che in
occasione del dibattito sul bilancio del Casinò di Saint-Vincent,
anticipava un buon andamento, positivo, degli introiti della Casa
da Gioco per oltre un milione di euro;
Venuto a conoscenza che al 10/01/05 risulterebbero depositati
presso le casse medesime, assegni non ancora incassati per oltre 2
milioni di euro e in sofferenza altri assegni per oltre 2.400.000
euro e che l'Amministrazione del Casinò avrebbe convertito in
cambiali gli assegni risultati recentemente rubati;
Il sottoscritto Consigliere regionale
Interpella
L'Assessore competente per conoscere:
1) se risultano vere le notizie di assegni trattenuti per
oltre 2 milioni di euro, di assegni in contenzioso per oltre 2,4
milioni di euro e se è vero che gli assegni recentemente incassati
e risultati rubati siano stati trasformati in cambiali;
2) se le perdite di conseguenza risultanti sono state già
iscritte in bilancio;
3) se, alla luce di tali perdite, il bilancio risulti ancora
in positivo;
4) quali intendimenti esprime circa la soluzione della
problematica della gestione contabile che risulta sistematicamente
compromessa da incauti incassi di assegni a rischio da clientela
poco affidabile.
F.to: Lattanzi
Presidente - La parola al Consigliere Lattanzi.
Lattanzi (CdL) - In occasione dell'ultimo dibattito sul bilancio
del casinò e anche sul bilancio della Regione, dove la voce
"casinò" era compresa, avevamo avuto dall'Assessore competente
Marguerettaz - mi pare ancora di capire nonostante tutta la
querelle sulle deleghe - in materia di casinò, ci aveva rasserenato
sull'andamento della casa da gioco con l'annuncio addirittura di un
utile di gestione di 1 milione di euro. Avevamo con la stessa
cautela acquisito il dato, aspettando il bilancio annuale per
capire questo primo anno di gestione come avesse dato un impulso
diverso.
Purtroppo le notizie che arrivano da Saint-Vincent non sembrano
le più rasserenanti, e non mi rifaccio solo alle notizie di questi
ultimi giorni sulla carta stampata, che annuncia una inchiesta
della magistratura su una truffa colossale sulle carte di credito,
ma faccio riferimento a notizie altrettanto inquietanti che
arrivano dalle casse del casinò, dove risulterebbero - spero che
l'Assessore oggi possa smentire questa notizia - depositati assegni
non ancora incassati per circa 2 milioni di euro, cioè assegni che
i giocatori danno in cambio di "fiches" per le giocate e che non
vengono messi all'incasso il giorno successivo, come la buona
amministrazione proporrebbe, ma tenuti nel cassetto perché si
conosce evidentemente le difficoltà di chi ha depositato l'assegno
e si dà più tempo o addirittura rimangono nelle casse, perché la
banca già anticipa che la liquidità non c'è e che l'incasso
dell'assegno produrrebbe una sofferenza se non un contenzioso. Sono
di più, circa 2,4 milioni di euro, gli assegni che risulterebbero
già in contenzioso, questo è un dato che mi ha sorpreso e spero che
l'Assessore possa smentirlo, perché eravamo rimasti al dato di
assegni in contenzioso per circa 350 mila euro di quella famigerata
truffa di assegni circolari, risultati poi rubati (parleremo poi
anche di quelli). È una cifra che ci ha sorpresi e che ci preoccupa
perché per l'esperienza bancaria che contraddistingue la mia
attività, so che quando si va in contenzioso sugli assegni è molto
difficile recuperare la somma e ci sono dei coefficienti di rischio
che suggeriscono alle banche di mettere a bilancio una percentuale
della perdita; però se questo lo riferiamo ai giocatori del gioco
di azzardo, che portano i loro assegni e che poi vanno in
difficoltà con i pagamenti, quel coefficiente non può che essere
molto più alto e rischioso.
Altrettanto stupefacente è stata la notizia - che spero
l'Assessore possa smentire totalmente - di una procedura abbastanza
anomala per cui quegli assegni risultati poi rubati sono stati
rinegoziati con lo stesso cliente e trasformati in cambiali.
Non voglio fare polemica e quindi non vado oltre la pura
citazione di quello che sembrerebbe alla data del 10 gennaio,
infatti l'interpellanza l'ho presentata subito dopo aver appreso la
notizia; vorrei che l'Assessore rasserenasse tutto il Consiglio su
come viene amministrata la casa da gioco e che dicesse anche - nel
caso che tutte o parte di queste notizie fossero vere - quali sono
le procedure di controllo e di efficienza amministrativa che ha
posto in atto quale nostro rappresentante, in questa difficile
gestione di una casa da gioco che balza purtroppo alle cronache
della stampa non tanto per i suoi risultati come impresa ma per le
truffe e mala gestio.
Presidente - La parola all'Assessore al bilancio, finanze,
programmazione e partecipazioni regionali, Marguerettaz.
Marguerettaz (UV) - Prima di entrare nel merito della risposta
devo rilevare, ma non con fare puntiglioso, che quanto indicato
nelle considerazioni non risponde a verità, nel senso che gli
introiti della casa da gioco non sono superiori per 1 milione di
euro, ma per 3 milioni di euro. Questo era quanto detto nella
ultima adunanza, nel senso che i proventi complessivi della casa da
gioco per l'esercizio in corso sono di 142.298.231,00 euro, contro
i 139.130.350,00, quindi l'incremento è del 2,28, che porta a
maggiori introiti per 3,167 milioni. La mia soddisfazione è
sostenuta dai dati, e credo anche la vostra, per cui rispetto alla
affermazione: il nostro rappresentante..., qua i rappresentanti
della casa da gioco sono rappresentati dal Consiglio di
amministrazione, noi facciamo gli azionisti, quindi
l'Amministrazione regionale nel seno dell'assemblea non ha compiti
gestionali, né le sue espressioni. Noi abbiamo dei ruoli che sono
quelli dei soci, ma in realtà qui si sconfina sempre nell'ambito
della gestione, dopo di che nell'immaginario di ognuno di noi si
sviluppano dei ragionamenti, pertanto lei può - come del resto
altri Consiglieri - vedere chi vi parla o chi per lui all'interno
del Consiglio di amministrazione che prende le decisioni, ma le
assicuro, Consigliere Lattanzi, non è così!
Detto questo, quando lei procede nella interpellanza esprime
delle valutazioni numeriche in relazione agli assegni trattenuti e
agli assegni in contenzioso, dopo di che termina con il discorso
sugli assegni rubati. Le cifre che indica sono in linea con le
risultanze della casa da gioco, sono vere, ma devo dire che
rispondendo alla interpellanza firmata dal Consigliere Frassy e da
lei, già avevo dato queste indicazioni, per cui avevo già detto che
la situazione del contenzioso allora, al 31 ottobre 2004, era di
2,691 milioni. Però le ricordo che questi dati sono dati
progressivi, sono dati che via via vengono aggiornati; voglio dirle
che i 2,4 milioni sono quelli che risultano a quella data e il
contenzioso via via o va indicato come perdita o ritorna in bonus o
rimane contenzioso. Queste sono le valutazioni che all'atto della
formazione del bilancio vengono fatte, tant'è che l'interpellanza
che era stata fatta dal Consigliere Frassy si rifaceva al bilancio
approvato il 31 dicembre 2003, in cui era stato svalutato 1,350
milioni. Mi sono spiegato? I crediti risultavano ancora in bilancio
e c'era una svalutazione di 1,350 milione, quindi i valori che lei
indica sono valori veri, ma non sono perdite del 2004, sono invece
il valore nominale dei crediti che in parte già sono stati
svalutati di 1,350 milione...
(interruzione del Consigliere Lattanzi, fuori
microfono)
... Ho fatto questa costruzione per arrivare alla risposta: la
svalutazione di questi crediti all'atto della redazione del
bilancio 2004 sarà fatta dagli amministratori e sottoposta
all'assemblea. Come lei sa, i principi contabili non portano a
svalutazioni statistiche, ma a valutazioni nominative, per cui ad
esempio Lattanzi è credibile e quindi non svalutiamo, Marguerettaz
non è credibile e quindi svalutiamo il credito.
Rispetto al rilascio di cambiali, questa operazione è stata
effettuata solo nei confronti di quel cliente che ha rilasciato
degli assegni circolari risultati poi rubati e ha sottoscritto un
piano di rientro, rilasciando cambiali, di cui due sono già state
protestate. Questo per darle tutte le informazioni precise. Degli
assegni rubati era stata informata l'autorità competente e
l'aspetto del rilascio delle cambiali non è una cosa usuale, era un
modo per avere dei titoli esecutivi perché gli altri erano titoli
rubati, ma su questa vicenda non credo che sia una procedura da
utilizzare.
Alla seconda domanda le ho già risposto. Per quanto riguarda la
terza domanda, anche qui, le ho fatto notare che di quei valori già
una parte è svalutata, lei dice di no, io le ho fornito i dati che
mi mandano dalla casa da gioco. Lei mi ha chiesto se era vero che
ci sono 2,4 milioni..., mi dicono che le risultanze sono in linea e
che queste risultanze sono il progressivo dal 1° gennaio 2003 al 31
dicembre 2004, di questi dati già una parte sono stati svalutati e
li abbiamo in bilancio per 1,350 milioni. Lei mi dice di no, vuol
dire che andrà a verificarlo; io le dico questo, quindi la
svalutazione che verrà effettuata al momento della redazione del
bilancio terrà conto di questo.
Lei mi chiede se il bilancio risulterà ancora positivo; qui
fornisco la mia previsione perché gli amministratori dicono: quando
faremo il bilancio lo vedremo. Dalle pre-chiusure il bilancio
risulta ancora in utile rispetto a questa tipologia, poi se
emergono ulteriori sopravvenienze passive che non c'entrano con i
crediti, ma qualche contenzioso che nel frattempo emerge per cause
relative ai dipendenti e ad altre cose, ma stando alla situazione
attuale e alle svalutazioni dei crediti attuali il bilancio è
ancora in utile.
A quella che lei pone come ultima richiesta, non in termini di
importanza ma in termini di prospettiva, rispondo che sono già
state assunte restrizioni sia in termini di importo che di funzione
delegate, che sono allo studio ulteriori modifiche circa le
modalità di ammissione della clientela al servizio della cassa
assegni, è stato introdotto all'interno della struttura un nuovo
strumento informatico per la verifica online della regolarità degli
assegni ed è stato istituito un controllo sul corretto utilizzo da
parte delle funzioni delegate delle facoltà loro concesse,
introducendo una nuova risorsa inserita di recente nell'azienda,
che deve fare da supervisore nell'ambito della gestione del
servizio della cassa assegni.
Presidente - La parola al Consigliere Lattanzi.
Lattanzi (CdL) - Purtroppo lei non ha potuto smentire e questo
ci dispiace. Ci dispiace che lei non possa smentire che al casinò
vige una allegra gestione amministrativa soprattutto per quanto
riguarda la gestione degli assegni di giocatori che frequentano la
casa da gioco.
Guardi, la prendo senza polemica, perché il mio carattere mi
porterebbe ad incendiare l'aula quando sento certe situazioni, ma
cerco di stare calmo e di confrontarmi da semplice ragioniere che
non ha una laurea in economia e commercio né fa il commercialista,
ma anche alla luce dei dati che lei ci ha fornito, da semplice
ragioniere, un qualunque consigliere può comprendere la stranezza
dei dati o quanto meno la loro lettura. Infatti quando lei mi dice
che dei 2 milioni più 2,4 milioni, 1,350 milioni sono già stati
svalutati, prendo atto, ma questo non risolve il problema. Il fatto
che abbiamo contabilmente svalutato 1,350 milioni non ci esime da
valutare che siamo fuori di 4,4, cioè che nel 2004 abbiamo avuto
qualcuno che alla cassa di Saint-Vincent ha erogato "fiches" per
far giocare i giocatori in cambio di 4,4 milioni di euro...
(interruzione dell'Assessore Marguerettaz, fuori
microfono)
... Ho capito la sommatoria: quattro e quattro meno
milletrecentocinquanta... ripeto, lasci da parte la sua visione
commercialistica, mi segua un attimo, io ho tentato di seguire lei
e ho fatto fatica, lei faccia altrettanta fatica a seguire me. Sì,
va bene, siamo stati bravi, abbiamo erogato soltanto altri 2,4
milioni a clienti poco affidabili. Io non lo vedo un dato positivo,
ma credo che un uomo della strada, un nostro vecchio contadino non
lo vede come una operazione di buon senso, senza fare tanto appello
ai fenomeni della finanza né io né lei. Un semplice contadino
direbbe che questa azienda è gestita da una banda di matti, perché
sapendo che si gestisce un argomento delicato come il gioco di
azzardo - e mi stupisco che non abbiamo situazioni ancora più gravi
sulla contabilità del casinò - e che si ha a che fare con una
clientela molto particolare, soprattutto quella clientela che in
maniera ricorrente fa fatica a far fronte ai propri impegni di
gioco, è stupefacente che al casinò si continui o per negligenza o
per incompetenza o per malafede ad accettare assegni da persone di
quel tipo!
Quando lei mi dice che gli assegni di quel signore che si era
presentato con degli assegni circolari rubati sono stati tramutati
in cambiali e le prime due cambiali sono già state protestate, lei
mi consentirà di chiedermi: chi ha accettato da quel signore poco
affidabile degli assegni circolari senza verificarne la
provenienza? Se so che il personaggio è già in grandi difficoltà,
non solo nella sua banca, ma nella mia crediti non ne eroghiamo. A
meno che qualcuno non lucri su queste operazioni, perché questo
succede quando ci sono questi giri qua! Lei è più colto in finanza
e in economia di me, per capire che c'è qualcosa che non quadra:
2,4 milioni sono le cifre già in sofferenza e ne abbiamo altri 2
nel cassetto trattenute... 2,4... trattenute perché non osiamo
andare all'incasso, perché se andiamo all'incasso mettiamo anche
quei 2 milioni insieme ai 2,4 milioni! Nelle casse di un qualunque
grande magazzino gli assegni si incassano la notte e si versano la
mattina in banca, non si tengono 15 giorni dentro un cassetto
perché si sa che chi ce li ha portati è addirittura
inaffidabile!
Assessore, lei ci deve aiutare a controllare il casinò, perché
lei lì rappresenta noi tutti. Mi pare di capire che, pur avendo già
messo in ammortamento 1,350 milioni, nonostante aver già calcolato
che avevamo 2,4 milioni e i 2 milioni, i conti ci dicono che questo
primo anno non è stato così brillante sotto l'aspetto della
gestione, perché se la plusvalenza non è più del 2,28, ma è meno,
la plusvalenza di 3 milioni di euro sono i nostri soldi, che non ci
hanno più restituito. I giocatori, quelli inaffidabili, stanno
giocando con i soldi del casinò! Qui basta un contadino per capire
questa cosa qua: che la plusvalenza di gestione è frutto di una
erogazione di "fiches" a gente inaffidabile, per cui presentiamo un
bilancio di più 3 milioni e assegni sofferti che non incasseremo di
"fiches" date a giocatori inaffidabili per 2 o 3 milioni, e se ci
va bene, metteremo in ammortamento altri 2 milioni. Ora, 2 milioni
più 1,350 quanto fa secondo lei? Siamo sempre lì: i 3 milioni che
ci sono in più sono alla fine soldi del casinò prestati a gente che
non li ha restituiti, che ha giocato con i soldi nostri. Non so se
a Las Vegas succede così; penso che metteranno in conto che c'è
qualcuno...ma credo che i processi di affidamento di danaro per
giocare a dei giocatori nei casinò siano più seri di quelli usati
nella Casa da gioco di Saint-Vincent!
Non so se dalle altri è peggio o meno peggio ma non mi
consolerebbe sapere che a San Remo o a Venezia sono come noi, visto
il momento delicato di gestione del casinò, dopo la revoca dell'ex
direttore generale con tante polemiche e la nuova presentazione di
un concetto di orizzontalizzazione, fra l'altro mi risulta che uno
dei tre vicedirettori si sia già dimesso, ne parleremo alla
prossima interpellanza, per cui anche qui c'è perplessità perché si
sceglie un modello di gestione che poi non funziona.
Lei ha tutta la mia comprensione perché non è un ruolo facile
quello in cui lei si sta dibattendo, ma non mi consola il fatto che
mi dica che, per ovviare a queste situazioni, si è messo un
supervisore, si è più restrittivi; mi dà l'idea che si è chiusa la
stalla quando i buoi sono già fuori. Questo è quanto doveva
succedere normalmente, non mi sembra che ci voglia uno scienziato
della finanza per comprendere che non si devono dare "fiches" in
cambio di assegni a giocatori che risultano in tutti i casinò mal
visti e mal ricevuti! Cioè pensavo che alle casse del casinò già
vigesse un "modus operandi" di attenzione su chi dà i soldi e a chi
li dà; e lei mi sta dicendo che un supervisore lo abbiamo messo
adesso? Ma quanti supervisori paghiamo a Saint-Vincent con i soldi
dei contribuenti?
Sono preoccupato e amareggiato, perché mi pare di capire che
nonostante la sua buona volontà a Saint-Vincent le cose non stiano
cambiando, non tanto sotto l'aspetto della gestione, perché lei sa
perfettamente che negli ultimi 20 giorni di dicembre abbiamo
salvato una annata che si presentava anche alla luce di questi
contenziosi tutt'altro che brillante! Qui manca un processo di
scelte, di decisioni, vi trovate in un guado con deleghe che vanno
dal Presidente della Regione all'Assessore, poi tornano al
Presidente della Regione, ma in realtà continuano in capo
all'Assessore, un Assessore che dà delle direttive di
orizzontalizzazione, ma poi sono processi che non funzionano,
controlli che non funzionano... Non voglio dare la responsabilità a
lei della gente che ruba a Saint-Vincent, dico però che lei ha il
compito come azionista, se nella nostra azienda c'è gente che ruba,
di intervenire a gennaio del 2004 e non a gennaio del 2005! Non
facciamo gli esoneri di responsabilità, ma chiamiamo la gente ad
assumersi le proprie responsabilità; è stupefacente che
Saint-Vincent continui questo andazzo!
Esprimiamo la preoccupazione e la invitiamo fin da subito a
prendere decisioni importanti sul casinò e invito anche il
Presidente della Regione in questo senso, non solo sull'aspetto dei
controlli, cioè l'aspetto dei controlli deve essere immediatamente
acquisito, ma tanto, se non lo fate voi lo fa la Magistratura, vedo
che i controlli la Magistratura li sta facendo anche in maniera
accurata, purtroppo, perché sta evidenziando le "magagne" di una
amministrazione mal fatta, ma mi permetta di sollevare il dubbio
sul positivo bilancio, perché se il positivo bilancio è più 3
milioni e le sofferenze sono 3 milioni, anche uno dei nostri
contadini capirebbe che non siamo andati tanto distanti!
Presidente - Sono le 12,49. Il punto 20 all'ordine del giorno
tratta una questione piuttosto complessa... vogliamo affrontarla
adesso o rinviarla al pomeriggio? Allora chiudiamo qui i lavori
della seduta antimeridiana; ci vediamo alle 15,30.
La seduta è tolta.
---
La séance se termine à 12 heures 49.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK