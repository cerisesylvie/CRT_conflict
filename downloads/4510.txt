Consiglio Regionale della Valle d'Aosta - Oggetto del Consiglio n. 185 del 7 aprile 1982 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 185 del 7 aprile 1982 - Resoconto
OGGETTO N. 185/VII - INIZIATIVE PER LA SOLUZIONE DEI PROBLEMI
DELLA MEDICINA SPORTIVA - (Interpellanza).
PRESIDENTE:
Do lettura dell'interpellanza presentata dai
Consiglieri Mafrica, Carlassare e Péaquin:
Considerato che in data 19.3.1982 la Commissione Regionale di
Controllo ha annullato la deliberazione dell'Assemblea dell'U.S.L.
n. 3 del 4.1.1982, relativa alla convenzione tra l'U.S.L. della
Valle d'Aosta e l'Istituto radiologico Valdostano per prestazioni a
favore di cittadini che intendono praticare attività
agonistico-sportive; Tenuto conto che in data 18.2.1982 il Ministro
della Sanità ha emanato norme per la tutela sanitaria dell'attività
sportiva agonistica;
i sottoscritti Consiglieri
INTERPELLANO
l'Assessore alla Sanità ed Assistenza Sociale per sapere
quali iniziative intenda prendere per risolvere in modo definitivo
i complessi problemi della medicina sportiva, che si trova oggi in
una situazione di paralisi a causa di una lunga serie di errori e
carenze della pubblica amministrazione.
PRESIDENTE:
Illustra l'interpellanza il Consigliere
Mafrica. Ne ha facoltà.
MAFRICA - (P.C.I.):
Su questo tema abbiamo già dibattuto
a lungo in Consiglio. Con questa interpellanza vogliamo conoscere
gli orientamenti dell'Assessore, viste le recenti novità in questo
campo.
La prima novità è che la Commissione Regione di Controllo ha
annullato la delibera dell'Assemblea dell'Unità Sanitaria Locale,
delibera che stabiliva la nuova convenzione tra l'Unità Sanitaria e
l'Istituto Radiologico Valdostano.
Il secondo fatto è che la nuova convenzione non è ancora stata
approvata, perché l'Assemblea dell'U.S.L. non ha raggiunto il
numero legale.
La terza e più rilevante novità è che il Ministro della Sanità
ha emanato il decreto che stabilisce praticamente di escludere in
linea generale l'esame radiologico al torace, riservandolo solo, in
pochissimi casi, per ulteriori accertamenti.
Vorremmo sapere dall'Assessore se, vista questa situazione, la
Giunta regionale ha predisposto qualche strumento e intende agire
in qualche modo, perché di fatto dalla fine dell'anno, per una
serie di ragioni che noi riteniamo anche essere di responsabilità
dell'Amministrazione, questo servizio non funziona: il fatto che la
convenzione non esiste, che l'Istituto non ha la disponibilità dei
locali e tutta una serie di cose hanno pertanto alla non apertura
di questo servizio.
PRESIDENTE:
La parola all'Assessore alla Sanità ed
Assistenza Sociale Rollandin per la risposta.
ROLLANDIN - (U.V.):
Quanto è stato riferito dal
Consigliere Mafrica sulle motivazioni che hanno determinato
l'attuale situazione, vale a dire l'impossibilità da parte degli
sportivi di usufruire di un servizio, corrisponde al vero, però
andrebbe fatta una piccola inversione nelle motivazioni. I tre
fatti che citava il Consigliere Mafrica sono tutti e tre veri, solo
che non si è avuto prima l'annullamento della delibera dell'Unità
Sanitaria Locale, poi l'impossibilità da parte dell'Unità Sanitaria
Locale di fare la nuova convenzione e poi il decreto, ma
esattamente l'inverso. Dopo che è stata presa la deliberazione
dell'Unità Sanitaria Locale c'è stato un periodo di tempo durante
il quale si è svolta l'istruttoria, lunghissima; la delibera è
arrivata poi in Assessorato per il parere; nel contempo è uscito il
nuovo decreto, e l'Assessorato ha espresso sulla base del nuovo
decreto il parere che doveva essere rivista la convenzione, perché
sarebbe stato un controsenso non tenere conto delle nuove
disposizioni. L'ultimo fatto, estremamente spiacevole, è che
nell'Assemblea dell'Unità Sanitaria Locale non si è arrivati al
numero legale, e qui la responsabilità è chiaramente da ascrivere a
tutti quelli che hanno fatto la corsa per ottenere la carica e che
poi, quando c'è la convocazione dell'Assemblea, non ci vanno o se
sono presenti escono al momento della votazione; non entro nel
merito, sono scelte che ognuno fa liberamente e posso affermare che
le assenze non erano solo di un gruppo, ma di tutti: ho controllato
anche questo per vincere una scommessa con Tonino. Su questo punto,
quindi, va detto che il senso di responsabilità, che dovrebbe
essere proprio di tutte le Assemblee, è piuttosto carente a questo
livello.
Ma tralasciando un momento questi problemi, voglio ricordare
qui, che la posizione del decreto rispetto all'orientamento tenuto
dall'Assessorato in osservanza di due leggi, ci sta perfettamente
bene; il punto di partenza, che portava a dei risultati divergenti,
era l'osservanza di un decreto precedente a quello che ha citato
Mafrica, cioè quello del 18 febbraio 1982: questo è l'ultimo
decreto emanato per la tutela sanitaria dell'attività sportiva
agonistica.
Esso richiama espressamente il decreto del '75, che indicava
come validi gli esami radiologici; in osservanza a questo noi
avevamo previsto che si facessero questi esami, che però non sono
stati imposti per volontà dell'Amministrazione; noi, questo, lo
abbiamo scritto da tutte le parti, lo abbiamo detto in tutti i modi
possibili. Per fortuna, il nuovo decreto elimina i dubbi e
richiamandosi al precedente decreto ne risolve i lati oscuri
precisando per le attività agonistiche degli esami specifici.
Questo è quanto dice il nuovo decreto, e siamo l'unica Regione che
ha già emanato un decreto regionale con il quale si fissano le
nuove normative, d'accordo con il C.O.N.I., d'accordo con
l'Assemblea e il Comitato previsti dall'art. 10 della legge n. 19,
la legge sullo sport.
Ora, penso che il decreto che fissa queste nuove norme e la
nuova proposta di convenzione che è stata fatta per dare attuazione
alle attività sportive tendano alla risoluzione di questo problema;
nella nuova convenzione, che è stata approvata da tutto il Comitato
previsto all'art. 10, si tiene conto degli esami obbligatori: tra
questi, tutti quelli che sono fattibili vengono eseguiti nella
struttura pubblica; per gli altri si utilizza la struttura privata,
in attesa che siano pronti gli strumenti diagnostici della Piastra,
ricorrendo a medici specialisti che danno la loro consulenza e con
i quali siamo convenzionati; infatti, si è verificata
l'impossibilità di utilizzare il medico generico, il quale potrebbe
solo occuparsi, in base a quanto disposto nel decreto, dei propri
assistiti; per quanto riguarda il compenso da dare ai medici, nella
convenzione che viene proposta si tiene conto di quella già
esistente a livello nazionale, fissando determinati parametri.
Penso, quindi, che se l'Assemblea dell'U.S.L. avesse raggiunto
il numero legale ci sarebbero già tutti gli strumenti per
riprendere l'attività che si era svolta, pur con determinate
carenze, cercando di responsabilizzare - discutendo a lungo, come
si è fatto a livello del Comitato previsto dall'art. 10 sulla
metodica e sulla impostazione da dare a questi esami - i Presidenti
delle singole federazioni e delle associazioni sportive che inviano
i loro atleti per le analisi, e responsabilizzando anche le varie
strutture che svolgono questi esami.
Tutto questo per arrivare finalmente a prevenire i casi in cui
atleti che non hanno l'idoneità fisica siano impegnati in
competizioni che andrebbero al di là delle loro possibilità,
mettendo a repentaglio la loro vita. Questo penso che sia
l'obiettivo da tenere ben presente quando si tratta di questi
problemi. Perché se è vero, come è vero, che sono stati fatti degli
esami radiologici che in base al nuovo decreto non avrebbero dovuto
aver luogo, e che i millesimi di microrem dovuti all'assorbimento
radiologico di una lastra potevano essere evitati, bisogna anche
valutare la quantificazione di questo danno, che è certamente da
evitare, ma che sulla base di numerose documentazioni degli esperti
ci garantisce un minimo pericolo in questa direzione.
Quello che è importante è che finalmente abbiamo questa
normativa; purtroppo anche con questo decreto ci sono alcuni
problemi che restano irrisolti, tant'è vero che si sta studiando un
decreto integrativo perché ci sono alcuni esami il cui significato
non è sufficientemente chiaro: mi riferisco in particolare agli
esami del sangue, fra i quali è prevista la determinazione del
gruppo sanguigno. Ora è chiaro che con la determinazione del gruppo
sanguigno, rispetto agli esami che venivano fatti prima, si va al
di là; di per sè questo test è una cosa ottima e dovrebbe essere
fatto a tutta la popolazione; ci sono in Parlamento diversi disegni
di legge in tal senso, i quali dovrebbero rendere obbligatoria la
determinazione del gruppo sanguigno alla nascita e la sua
indicazione sulla patente e su tutti i documenti di riconoscimento,
in modo da evitare i problemi che sorgono per le trasfusioni in
caso di incidente; la questione però va chiarita nel caso degli
esami da richiedere per gli atleti.
In conclusione, ritengo che la soluzione sia già stata adottata
e che manchi l'ultimo atto, quello dell'approvazione da parte
dell'organismo dell'Unità Sanitaria Locale di questa convenzione,
che ha seguito il suo iter prevedendo la consultazione degli organi
competenti del Comitato di cui all'art. 10, del C.O.N.I. e di tutte
le federazioni sportive che si sono augurate che si risolva questo
problema, che è costato loro molto denaro perché hanno dovuto
avvalersi di strutture fuori Valle, costosissime. Con l'atto
definitivo, che verrà adottato nella prossima Assemblea che
dovrebbe tenersi il 13, se non vado errato, dovrebbe essere
approvata la convenzione, con cui si darà il via all'attività
medico-sportiva.
PRESIDENTE:
Risponde il Consigliere Carlassare. Ne ha
facoltà.
CARLASSARE (Dem. Prol. - Nuova Sin. ):
La nostra
soddisfazione sarà completa quando il servizio pubblico sarà in
grado di offrire questa prestazione; ma finché non si realizzerà il
servizio noi, e soprattutto gli sportivi, non potremo dirci
soddisfatti. Rollandin, permettimi una battuta: mi pare che tu ti
consideri un po' l'infallibile, perché in questo caso è colpa
dell'Unità Sanitaria Locale, è colpa del decreto che è stato fatto
in ritardo da Altissimo, è colpa di questo e di quello; non t'è mai
balenata per la mente l'idea che magari hai sbagliato tu? No!,
difatti sei l'infallibile e l'infallibile non erra mai!
Ecco, io invece che sono fallace sono andato a leggermi le varie
leggi riguardanti questo problema. Nella legge n. 833, all'articolo
che adesso non sto a citarti perché l'ho già detto, si stabilisce
che in carenza del decreto di Altissimo fanno testo non il decreto
del '75, ma i regolamenti delle singole federazioni, regolamenti
che non prevedevano i raggi X. Ora, al di là delle polemiche, una
constatazione che si può fare è che se non ci fosse stata una
interpretazione fantasiosa della legge n. 833, e se queste
convenzioni fossero state stipulate sulla base di quanto previsto
dalla legge stessa, avremmo avuto una continuità di servizio perché
la convenzione non sarebbe stata bocciata.
Comunque, il problema che bisogna risolvere è indubbiamente
quello di assicurare questo benedetto servizio; consentimi però di
fare anche un'altra osservazione un po' malignetta: è vero che i
raggi X, somministrati in quella misura, non fanno dei grandissimi
danni, anche se sono sempre da evitare in linea di principio, però
c'è anche da dire che in effetti questi raggi X hanno fatto molto,
ma molto bene alla spettabile Direzione dell'Istituto Radiologico
Valdostano, perché con una interpretazione di tipo diverso, questi
avrebbero avuto svariate decine di milioni in meno nelle loro
tasche. Sei stato non solo infallibile ma addirittura anche molto
preveggente per riuscire ad intuire, come era semplicissimo intuire
dalla legge n. 833, che il decreto di Altissimo non poteva che
andare in quella direzione.
Altra piccola riflessione che va fatta: visto e considerato che
i raggi X non ci sono più nella generalità dei casi, ma solo in
casi particolarissimi, io mi chiedo: perché bisogna fare la
convenzione con un istituto che si chiama Istituto Radiologico
Valdostano .... INTERRUZIONE .... Non verrà più fatta lì? Va bene,
questo era un dubbio che avevo.
PRESIDENTE:
Passiamo alla trattazione dell'oggetto
iscritto al n. 16 dell'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK