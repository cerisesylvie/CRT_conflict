Consiglio Regionale della Valle d'Aosta - Oggetto del Consiglio n. 2630 del 26 febbraio 1987 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2630 del 26 febbraio 1987 - Resoconto
OGGETTO N. 2630/VIII - CRITERI E MODALITÀ DI APPLICAZIONE
DELLE NORME SUL RIPARTO FISCALE TRA STATO E REGIONE.
(Interrogazione).
PRESIDENTE:
Do lettura dell'interrogazione presentata dal
Consigliere Sandri:
INTERROGAZIONE
RICORDATO che la legge 26.11.1981, n. 690, contenente norme
sulla revisione dell'ordinamento finanziario della Regione Valle
d'Aosta, prevede, all'art. 6 che spetti alla nostra Regione la
quota di nove decimi del gettito delle ritenute alla fonte di cui
all'art. 23 del D.P.R. 29.9.1973 n. 600, comprese quelle effettuate
dalle Amministrazioni indicate nell'art. 29 dello stesso decreto
sugli emolumenti corrisposti a soggetti che prestano la loro
attività nell'ambito del territorio regionale, nonchè delle
ritenute alla fonte di cui all'art. 26, secondo comma del suddetto
D.P.R., relative agli interessi, premi ed altri frutti corrisposti
a depositanti e correntisti da Uffici Postali e da sportelli di
aziende ed Istituti di Credito operanti in Regione;
RICORDATO che l'art. 8 della legge 26.11.1981 n. 690 attribuisce
allo Stato il provento derivante alla Regione da maggiorazioni di
aliquote e da altre modificazioni dei tributi ad essa devoluti, ove
sia destinato alla copertura di nuove o maggiori spese a carico del
bilancio statale.
INTERROGA
l'Assessore competente per conoscere:
- se l'INPS e l'INAIL contabilizzino le ritenute alla fonte sui
trattamenti pensionistici corrisposti in Valle, in che misura tali
ritenute vengano attribuite alla Regione e a quanto ammontano nel
1985 e nel 1986 le somme così attribuite alla nostra Regione;
- se l'Amministrazione postale e le banche effettuino tale
contabilità separata e che importi relativi agli interessi
corrisposti siano stati versati negli anni 1985 e 1986 dagli
Istituti di credito con sede legale in Valle e da quelli ivi
operanti;
- a quanto ammontino per il 1985 e 1986 le somme restituite in
base all'art. 8 della legge n. 690 e quali siano le disposizioni di
legge in base alle quali è stata effettuata tale restituzione;
- che somme la Regione dovrà restituire allo Stato per
compensare le maggiori spese previste dalla recente attribuzione di
un maggior quantitativo di benzina.
PRESIDENTE:
Ha chiesto di parlare l'Assessore alle
Finanze Martin, ne ha facoltà.
MARTIN - (A.D.P.):
In merito alle prime due richieste del
Consigliere Sandri, si precisa che l'INPS e l'INAIL contabilizzano
le ritenute da fonte sui trattamenti pensionistici corrisposti in
Valle; tali trattenute però sono versate cumulativamente con le
altre ritenute da fonte operate su tutti i trattamenti
pensionistici corrisposti dai succitati istituti, e pertanto
l'Intendenza di Finanza di Aosta non ha al momento gli elementi per
determinare l'esatto ammontare di tali versamenti. Al momento
quindi tali somme non rientrano in riparto.
L'Amministrazione postale e le banche effettuano la contabilità
separata per le trattenute relative agli interessi corrisposti ai
depositanti ed ai correntisti da uffici postali e da sportelli di
aziende che operano in Valle d'Aosta, ma per lo stesso motivo del
punto precedente anche questi al momento non rientrano in
riparto.
Non sono in grado quest'oggi di dare con esattezza l'ammontare
degli interessi versati dagli istituti di credito operanti nella
nostra Regione, perchè il poco tempo a disposizione non ci ha
consentito di avere questo dato dalla Intendenza di Finanza,
comunque se questo dato può essere interessante per il Consigliere
Sandri, nei prossimi giorni saremo in grado di fornirglielo.
Per capire meglio questo meccanismo, bisogna ricordare che gli
articoli 2, 3 e 4 della legge sul riparto fiscale prevedono che per
la determinazione del gettito fiscale si tenga conto delle imposte
e delle tasse percette nel territorio regionale. L'art. 6, invece,
stabilisce che vengono a far parte del gettito fiscale anche le
ritenute sui trattamenti pensionistici, nonchè le imposte relative
agli interessi, ai premi ed altri frutti corrisposti
rispettivamente a pensionati e correntisti da uffici postali e
aziende di credito operanti in Valle d'Aosta, ancorché le ritenute
o le imposte stesse affluiscano fuori della Regione. Ciò dovrebbe
comportare la rideterminazione del gettito fiscale da ammettere a
riparto fra lo Stato e la Regione. In effetti, però, il gettito
stesso viene costituito dalle sole quote di tributi e tasse
percette dallo Stato in Valle d'Aosta, mentre le quote dei tributi
devolvibili ai sensi dell'art. 6 sono al momento esclusi dal
riparto.
L'applicazione del citato articolo presuppone che il Ministero
delle Finanze dirami una apposita circolare applicativa della
disposizione, in quanto la stessa viene ad incidere sull'attuale
organizzazione nella riscossione dei tributi, in relazione al
vigente ordinamento tributario nazionale.
L'Assessorato alle Finanze si è attivato fin dal 1982, quindi
dal momento di entrata in vigore della legge sul riparto fiscale,
presso il competente Ministero, che è quello per le Finanze, per la
predisposizione di tale circolare. Si è già arrivati anche fra lo
Stato e la Regione a concordare una bozza di circolare da diramare.
Sempre a questo proposito è stata istituita nel 1984 una
Commissione mista Stato-Regione che ha il compito di definire le
problematiche relative all'art. 6 e all'art. 8. Tale Commissione è
composta da tre rappresentanti della Regione Valle d'Aosta, da due
rappresentanti ciascuno dei Ministeri delle Finanze e del Ministero
del Tesoro.
Questo per quanto riguarda gli artt. 6 e 8. Per le altre due
domande, non é stato restituito nulla allo Stato relativamente
all'art. 8 e non é nemmeno possibile determinare le somme dovute
allo Stato in base all'art. 8 della legge 690, in quanto sono da
riversare allo Stato soltanto quelle maggiorazioni di tributi
ammesse a riparto che risultano necessarie per la copertura di
nuove e maggiori spese da effettuare a carico del bilancio
statale.
Prima di procedere per il rimborso è pertanto necessario: primo,
determinare quali sono i tributi che hanno avuto una maggiorazione
di aliquota dopo l'entrata in vigore della legge 1065 del 1971;
secondo, accertare quali maggiori spese sono andate a coprire tali
nuovi maggiori entrate e se le maggiori spese conseguenti per il
territorio della Valle d'Aosta sono a carico del bilancio dell'Ente
Regione.
Per il quarto punto, la Regione non dovrà restituire allo Stato
nessuna somma per effetto dell'aumento del contingente di benzina
assegnato in esenzione fiscale. Tale aumento andrà a diminuire
automaticamente il gettito della imposta di fabbricazione sulla
benzina, per cui si avrà dal corrente esercizio 1987 una minore
entrata sulla voce prevista all'art. 4, 2° comma, della legge
690.
Questa la risposta alla interrogazione presentata dal
Consigliere Sandri; naturalmente il problema, come ha potuto
comprendere, è molto complicato, non è di così facile attuazione.
Allo stato attuale esiste una situazione in cui da una parte la
Regione deve dei soldi allo Stato e dall'altra lo Stato ne deve
alla Regione. Per studiare questo problema che è molto complicato,
per il quale sono necessarie anche delle modifiche sui moduli delle
imposte, modifiche che già sono state apportate sui moduli
dell'Irpef nel 1983 per quanto riguarda la Regione Valle d'Aosta e
la Regione Sardegna; è stata costituita una Commissione che ha il
compito di esaminare questa problematica, di stabilire esattamente
quali sono gli importi dovuti allo Stato e che lo Stato deve alla
Regione, e quindi arrivare ad una definizione completa del
problema.
PRESIDENTE:
Ha chiesto di parlare il Consigliere Sandri,
ne ha facoltà.
SANDRI - (N.S.):
Sono abbastanza soddisfatto della
risposta dell'Assessore, che mi conferma alcuni dubbi che mi erano
sorti e cioè che l'INPS e l'INAIL sostanzialmente non
contribuiscono per questi problemi di attuazione, ecc.,
all'ammontare del riparto fiscale.
Volevo fare presente che non è molto giusto dire: "la Regione è
debitrice verso lo Stato, lo Stato è debitore verso la Regione",
perchè qua si parla di somme profondamente diverse. Da calcoli che
ho fatto - l'Assessore potrà anche confermarli - sicuramente lo
Stato deve alla Regione circa un centinaio di miliardi all'anno per
questo fatto, mentre la Regione forse dovrà allo Stato qualche
miliardo, sicuramente meno di dieci. In questa maniera, cioè non
riuscendo a fare applicare integralmente questi due articoli,
perdiamo un centinaio di miliardi all'anno.
Questa è una realtà molto grave, perchè si fanno delle scelte a
livello governativo di farci passare sempre più TIR sulla testa,
con la scusa che questo comporta un aumento del riparto fiscale, e
poi si lascia che lo Stato ci "rubi" costantemente, anno dopo anno,
un centinaio di miliardi, con - attenzione - un fatto estremamente
grave perchè, differentemente da quanto diceva l'Assessore, l'INPS
e l'INAIL non attuano un corretto riparto fiscale, nemmeno come
contabilità, perchè vengono applicati i sette decimi e non i nove
decimi. È arrivata all'INPS nel 1981 una circolare per fare
l'applicazione ai sette decimi, e loro coscientemente si sono messi
a fare l'applicazione dei sette decimi; quando è arrivato il
rinnovo dei nove decimi, loro hanno chiesto al Ministero del Tesoro
cosa dovessero fare. Ebbene, il Ministero del Tesoro, oggi, 26
febbraio 1987, non ha ancora risposto, per cui la contabilità INPS
viene trasmessa comunque ai sette decimi e non ai nove decimi, e
questo è un fatto grave.
Mi fa piacere che l'Assessore si interessi di queste cose e
soprattutto che spinga l'attività di questa Commissione, però
dobbiamo renderci conto che questo è un ladrocinio che si sta
facendo ai danni della nostra Regione in termini di centinaia di
miliardi. Trovo questo molto grave sia per quanto riguarda l'INPS e
l'INAIL che sono degli organismi statali, quindi tutto sommato al
di fuori di qualsiasi interesse di parte, nel senso che è un loro
dovere istituzionale. Non credo che ci siano problemi nemmeno da
parte dell'Amministrazione postale e delle banche a fare questo
tipo di calcolo: nell'IRPEF sui modelli 770 esistono già le
diciture diverse per la Valle d'Aosta e per la Sardegna, e non si
capisce perchè non si possa ottenere il riparto fiscale di questi
soldi. Cento miliardi all'anno ci consentirebbero di risparmiarci
tranquillamente l'autostrada, perchè non avremmo più bisogno di una
larga parte del riparto fiscale di questi soldi. Cento miliardi
all'anno ci consentirebbero di risparmiarci tranquillamente
l'autostrada, perchè non avremmo più bisogno di una larga parte del
riparto fiscale proveniente dall'I.V.A..
Un'ultima cosa che mi interessava definire rispetto a questo è
che esistono delle disparità per quanto riguarda le banche, nel
senso che quelle con sede in valle d'Aosta, le Casse Rurali,
contribuiscono direttamente a questo fondo; le banche che hanno
sede fuori, non si sa. E questo mi sembra sia stato confermato
dall'Assessore. Allora mi chiedo se il discorso della Banca
Valdostana che abbiamo già ripreso più volte, non sia da esaminare
anche in questa ottica, per cui l'acquisizione da parte di Istituti
fuori Valle di proprietà locali non rientra certamente negli
interessi della nostra Regione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK