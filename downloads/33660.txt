Consiglio Regionale della Valle d'Aosta - Oggetto del Consiglio n. 1766 del 20 aprile 2011 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
FORMAZIONE PROFESSIONALE
TURISMO E INDUSTRIA ALBERGHIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1766 del 20 aprile 2011 - Resoconto
OGGETTO N. 1766/XIII - Disegno di legge: "Modificazioni alla
legge regionale 28 giugno 1991, n. 20 (Promozione di una fondazione
per la formazione professionale turistica)".
Articolo 1
(Inserimento dell'articolo 2bis nella legge regionale 28
giugno 1991, n. 20)
1. Dopo l'articolo 2 della legge regionale 28 giugno 1991, n.
20 (Promozione di una fondazione per la formazione professionale
turistica), è inserito il seguente:
"Articolo 2bis
1. Sono organi della Fondazione:
a) il presidente;
b) il consiglio di amministrazione;
c) il revisore dei conti.
2. Il consiglio di amministrazione, organo di indirizzo e
programmazione, è composto dall'assessore regionale competente in
materia di turismo, in qualità di presidente, al quale spetta la
rappresentanza legale della Fondazione, e da due membri nominati
con deliberazione della Giunta regionale che durano in carica
cinque anni.
3. Il controllo sulla gestione amministrativa e contabile
della Fondazione è affidato ad un revisore dei conti, nominato con
deliberazione della Giunta regionale tra gli iscritti nell'apposito
registro.
4. Al revisore dei conti spetta il compenso stabilito dalla
Giunta regionale con propria deliberazione.
5. Il consiglio di amministrazione ed il revisore dei conti
trasmettono annualmente alla Giunta regionale una relazione
sull'attività svolta e sui risultati conseguiti.".
Articolo 2
(Inserimento dell'articolo 2ter nella l.r. 20/1991)
1. Dopo l'articolo 2bis della l.r. 20/1991, introdotto
dall'articolo 1, è inserito il seguente:
"Articolo 2ter
1. Il direttore della Fondazione, nominato dal consiglio di
amministrazione, su proposta del presidente, è scelto tra soggetti
in possesso di idonei titoli e di comprovata esperienza nella
gestione di enti di rilevanza territoriale ed economica.
2. Il direttore:
a) collabora con il presidente e il consiglio di
amministrazione all'individuazione e all'attuazione delle
iniziative fondamentali da intraprendere per il raggiungimento
degli scopi della Fondazione;
b) propone agli organi della Fondazione iniziative e progetti
rilevanti per il perseguimento degli scopi della
Fondazione;
c) partecipa ai lavori degli organi della Fondazione, senza
diritto di voto;
d) provvede alla gestione finanziaria, tecnica ed
amministrativa della Fondazione, della quale è tenuto ad assicurare
la conformità agli obiettivi fissati e agli indirizzi impartiti dal
consiglio di amministrazione.
3. Spettano, in particolare, al direttore tutti gli
adempimenti che non siano altrimenti riservati agli altri organi
della Fondazione, compresa l'adozione degli atti che impegnano la
Fondazione verso l'esterno e di quelli concernenti la gestione del
personale.".
Articolo 3
(Abrogazioni)
1. Sono abrogate:
a) le lettere d), e), f) e l) del comma 1 dell'articolo 2
della l.r. 20/1991;
b) la legge regionale 24 agosto 1992, n. 52.
Presidente
- Riprendiamo i lavori sospesi stamattina con
la discussione congiunta dei punti n. 18 e n. 20 relativi a due
provvedimenti riguardanti la promozione di una fondazione per la
formazione professionale turistica. Dichiaro aperta la discussione
generale.
La parola alla Consigliera Carmela Fontana.
Fontana (PD)
- Grazie Presidente. Il disegno di legge
oggi in discussione pone fine al decennale commissariamento della
Fondazione per la formazione professionale e turistica affidando
all'Assessore al turismo il ruolo di Presidente della fondazione
stessa. Dico subito che se la decisione di superare una gestione
commissariale è nelle intenzioni condivisibile, non ci trova
affatto d'accordo la strada adottata dal Governo regionale per la
nuova gestione della fondazione. È una scelta sbagliata, un errore
che si aggiunge ad altri errori di questa Amministrazione nel campo
delle politiche per il rilancio del settore turistico, nel quale si
accumulano pagine e pagine di buone intenzioni, accompagnate da
investimenti che spesso vengono dispersi in mille rivoli senza
alcun piano duraturo, o da scelte incomprensibili per piani fini a
sé stessi. La pianificazione della formazione turistica è un
settore strategico per il futuro della Valle d'Aosta. Nel 1956 a
Etroubles venne fondata la prima scuola alberghiera che ospitava a
regime convittuale una ventina di ragazzi, l'iniziativa poi è
cresciuta, nel 1973 è stata cambiata sede, si sono ampliati i corsi
e nel 1989 la scuola è stata trasferita a Châtillon. Nel 1991 è
stata istituita l'attuale fondazione e nel 2001 è stata
riconosciuta ad essa la possibilità di svolgere attività di
istruzione tecnico-professionale, che porta al conseguimento di un
diploma analogo a quella di scuola superiore, che permette
l'accesso all'università.
In anni più recenti anche ad Aosta è nata una scuola di
orientamento turistico (ISIP), una scuola professionale pubblica,
che promuove corsi di orientamento turistico con la nascita dello
specifico diploma di operatore turistico. Le domande di iscrizione
ci sono, i ragazzi si iscrivono sia ad Aosta, sia a Châtillon,
quindi vuol dire che c'è anche una buona possibilità di formazione,
ma i problemi sono tanti: in primo luogo, le prospettive di lavoro;
in secondo luogo - se torniamo alla fondazione -, un orizzonte un
po' limitato che guarda in particolare al settore alberghiero e
poco per tutte le altre professioni del turismo, che ormai sono
tante e hanno bisogno di alta professionalità. Qui la fondazione
dovrebbe e potrebbe giocare un ruolo fondamentale per la formazione
dell'imprenditoria turistica, invece cosa propone questa Giunta? Un
disegno di legge che rimette mano alla gestione della fondazione
con una proposta che non solo non risolve i problemi, ma risulta
anche peggiorativa rispetto al commissariamento e rispetto al primo
testo portato in commissione. In quel primo testo, anche se
lacunoso, c'erano infatti alcune aperture sul consiglio di
amministrazione che lasciavano sperare nella nomina di persone
competenti, in grado di portare nuove idee e nuove energie; invece
niente, è stato azzerato anche il consiglio di amministrazione,
perché se il presidente farà d'ufficio l'Assessore al turismo, vuol
dire che agli altri componenti resta poco diritto di parola; ecco
quindi il senso di questa legge, un altro passo verso
l'accentramento delle funzioni nelle mani di pochi. Nel momento in
cui al settore del turismo viene chiesta più professionalità, più
competenza, più apertura ai problemi del mercato, la maggioranza
propone come presidente del consiglio di amministrazione un
politico. Riteniamo che il ruolo del politico è quello di risolvere
le problematiche, che sono veramente tante: penso ai trasporti,
alle ferrovie, all'aeroporto e a tanti altri problemi.
L'impressione che abbiamo è che da troppi anni i politici vengono
chiamati a ricoprire posti nei consigli di amministrazione e si
trascurano quelle figure con esperienze e competenze che potrebbero
portare nuove idee e nuove energie. In conclusione vorrei dire che
questo disegno di legge è veramente una proposta irricevibile, per
tali motivi esprimiamo la nostra contrarietà. Grazie.
Presidente
- La parola al Consigliere Donzel.
Donzel (PD)
- Egregio Presidente, cari colleghi, un
argomento che è toccato da ben due provvedimenti è un argomento che
merita particolare attenzione e rispetto. Per quanto riguarda la
trattazione che il Capogruppo del partito ha fatto relativamente
alla questione del consiglio di amministrazione, penso che si
tratti di considerazioni importantissime, ma mi permetto in questa
sede di richiamare un attimo la storia di questa scuola, che
abbiamo visto essere stata commissariata per tanti anni. Quando si
sente la parola "commissariamento", si ha l'impressione di chissà
che diavolo è successo in quella scuola, invece andrebbe "spezzata
una lancia" in favore di quelle persone che vi hanno lavorato e
hanno permesso che questa scuola ottenesse tanti risultati e tanti
premi in molti concorsi nazionali, che hanno visto primeggiare i
nostri studenti. Ciò significa che c'è stato un lavoro da parte di
questi insegnanti, un lavoro di altissimo livello; sappiamo che non
è facile costruire una scuola dal nulla e poi una scuola che
richiede anche delle competenze tecniche, fino a portarla in molte
situazioni ai vertici delle scuole italiane. Nell'ambiente del
settore alberghiero questa scuola è già conosciuta a livello
nazionale ed è guardata con estrema attenzione e anche prestigiosi
hôtel a 5 stelle chiedono che alunni che escono dall'IPRA possano
andare a lavorare presso di loro.
Non vorrei però dimenticare che si tratta - riferito agli IPR in
generale - di percorsi di istruzione e all'interno della fondazione
non va dimenticato che esiste un percorso di formazione e un
percorso di istruzione. Per quanto riguarda il percorso di
istruzione, ribadisco che è un percorso di istruzione fissato in
modo preciso e puntuale da decreti nazionali che indicano quante
sono le ore, quante sono le attività, quindi non c'è la libertà
assoluta di fare ciò che si vuole, perché la scuola, essendo poi
diventata paritaria per giustificare gli enormi finanziamenti che
il pubblico dà alla stessa, deve attenersi a rigide norme per
quanto riguarda l'assunzione del personale docente e il rispetto
dei contratti. A questo proposito vorrei ricordare che, dopo una
lunghissima vertenza contrattuale, i lavoratori hanno ottenuto il
riconoscimento di un importante contratto aziendale, che è un punto
di riferimento per questa istituzione. La questione che poniamo
allora è che non vorremmo che...come in altri luoghi laddove è
finito il commissariamento, che sembrava la peggiore delle cose, è
iniziata - faccio l'esempio drammatico del casinò - una fase ben
peggiore di quella del commissariamento...in una situazione come
quella che andiamo a vedere adesso non vorremmo che di nuovo queste
fondazioni, che sono sicuramente anomale...perché nasce come
fondazione nel momento in cui tanti sono i soggetti che dovrebbero
partecipare e metterci del loro...c'è una certa sorpresa nel
momento in cui, possiamo dirlo, è fallito il progetto di fondazione
e adesso la Regione si assume in toto una scuola che solo
apparentemente risulta una scuola privata, ma è di fatto una scuola
pubblica. Allora dico perché le scuole che hanno anche percorsi
preponderanti di istruzione prima che di formazione non stanno
sotto l'alveo di quello che dovrebbe essere l'Assessorato che si
occupa di istruzione, perché sarebbe come dire:
"ma allora l'IPR
meccanico mettiamolo sotto l'Assessorato di Pastoret, perché si
occupa di attività industriali e andiamo avanti di questo
passo"
. C'è già in questo senso l'esempio dell'Institut
agricole, anche se la storia di questo istituto è un po' diversa,
perché nasce come scuola privata e solo successivamente subentra
l'Amministrazione regionale. Per quanto ci riguarda, quindi
vorremmo che in questo bailamme di situazione che si viene a creare
non si perdesse di vista il fondamentale percorso di istruzione che
lì c'è e che è quello che giustifica i finanziamenti alla scuola
paritaria e che ha comunque contribuito a dare grande prestigio a
tale scuola. Al che mi viene da dire: visto che eravamo in periodo
di difficoltà economica, sarebbe da rivalutare l'ipotesi di
ricondurre nell'alveo della scuola pubblica una scuola che dovrebbe
a tutti gli effetti essere pubblica. A meno che non si voglia, come
sempre, usare le fondazioni come quel luogo dove oggi, non potendo
più mettere le mani sul personale insegnante, però si può
continuare con operazioni di assunzioni discrezionali sul personale
amministrativo, sul personale ausiliario. Se tutto questo è lo
scopo della fondazione, è davvero uno scopo assai minimale e tanto
varrebbe allora mettere un amministratore unico, invece di
rifondare dei fantomatici CdA per dare poltrone a qualche politico
che magari non ha trovato collocazione nelle aule elettive. C'è una
certa tristezza in questo modo di operare: uno, non riconoscere il
fallimento politico, quello di cui si parlava anche stamani,
l'incapacità di coinvolgere come attori principali quelli che sono
gli operatori del settore; due, dall'altra il soggetto pubblico
che, anziché operare con le regole del pubblico, crea questi
escamotages
delle fondazioni con il tentativo di sfuggire il
più possibile alle regole pubbliche. Mi sembra davvero minimale
come prospettiva e, per fortuna, che un gruppo davvero generoso di
lavoratori ha permesso, grazie anche alle regole imposte dalle
scuole paritarie che hanno obbligato all'assunzione a tempo
indeterminato, di garantire qualità della scuola in quella
istituzione.
Presidente
- Se nessun altro chiede la parola, dichiaro
chiusa la discussione generale.
La parola all'Assessore al turismo, sport, commercio e
trasporti, Marguerettaz.
Marguerettaz (UV)
- Grazie Presidente. Grazie ai relatori
dei due disegni di legge, credo che la commissione abbia fatto un
ottimo lavoro di approfondimento, dopodiché possono esserci delle
valutazioni differenti, ma sicuramente c'è stato un approccio molto
attento, è stata data la possibilità di effettuare una serie di
valutazioni, una serie di audizioni. Credo sia stata molto
apprezzata da parte dei responsabili della fondazione anche la
visita che la commissione ha avuto modo di fare, una visita attenta
che ha fatto un percorso completo sia per quel che è della sede in
viale della Stazione, sia per la sede di via Italo Mus.
Noi abbiamo avuto un commissariamento che è durato tanto,
probabilmente troppo, perché all'interno della fondazione avevamo
una pluralità di soggetti, probabilmente fra di loro anche poco
omogenei, che ha impedito la costituzione e il lavoro degli organi.
Questo non vuol dire che la fondazione non abbia avuto un regolare
funzionamento, qui mi sento di condividere le valutazioni che ha
fatto il Consigliere Donzel, che sono diametralmente opposte a
quelle che ha fatto la collega Fontana, nel senso che correttamente
Donzel ha rappresentato una scuola alberghiera che ha dato notevoli
risultati. Donzel si è soffermato sui premi, sui riconoscimenti che
sono stati conseguiti a livello nazionale e a volte anche a livello
internazionale, ma a noi interessa soprattutto quello che il
relatore Agostino ha avuto modo di riportare, ovvero un accesso
diretto al mercato del lavoro, quasi la totalità dei ragazzi che
hanno frequentato questi corsi hanno avuto uno sbocco concreto e la
loro formazione, il loro percorso, i loro sacrifici sono stati
premiati con un posto di lavoro. Credo che oggi non sia banale e
che questo sia proprio il termometro, perché il resto sono
chiacchiere! La cosa concreta è lo sbocco che le persone possono
avere e il lavoro che possono ottenere e io ritengo che, rispetto a
questo, vada fatto un plauso. In questo momento ringrazio il
Commissario dottor Vietti, che per tanto tempo ha retto con la
funzione commissariale questa scuola, sicuramente ringrazio anche
tutti gli altri dipendenti, presidi, direttori amministrativi,
ossia le persone che di fatto hanno assicurato il rispetto delle
regole e il corretto funzionamento di un'istituzione così
importante, tanto che effettivamente è finanziata totalmente
dall'Amministrazione regionale, è nei capitoli dell'Assessorato del
turismo, ed è per tale motivo che c'è un'assunzione di
responsabilità rispetto a questo. Credo infatti che nessuno possa
venire a dire che la scuola alberghiera è un luogo dove non c'è
rispetto delle regole. Qua c'è sempre questa meschina abitudine nel
gettare il dubbio:
"là ci sono delle camarille, ci sono delle
assunzioni..."
. Se ci sono dei fatti, evidenziateli, ma
bisognerebbe evitare di instillare sempre il dubbio e dire:
"ma
là ci sono delle cose poco chiare..."
, se ci sono delle cose
poco chiare, evidenziatele, oppure valutiamo il lavoro fatto! Ora,
nell'ambito del collegamento e dell'attività della scuola
alberghiera, oggi abbiamo la garanzia di avere un ottimo rapporto
con gli albergatori, credo che nell'ambito delle vostre audizioni
abbiate potuto sentire quello che dicevano gli albergatori;
ovviamente in termini di rappresentanza ogni associazione
rivendica, ma lo hanno già fatto in passato senza riuscire a
trovare delle situazioni che erano costruttive.
Nell'ambito delle attività ancora 15 giorni fa con l'Assessore
Lanièce abbiamo portato avanti un progetto che va esattamente nella
direzione che il collega Chatrian ha indicato prima, ovvero il
progetto
Bien manger, bien boire, bien vivre.
In quella sede
hanno partecipato diversi soggetti che erano titolari del
contrassegno
"Saveurs"
, tutti i fornitori della scuola
alberghiera che nel contempo sono produttori locali; i ragazzi che
hanno partecipato erano tutti frequentanti la scuola alberghiera,
ma vi erano anche ragazzi di altre istituzioni scolastiche, in modo
tale che, al di là della teoria, ci fosse un approccio pratico, che
consentiva a questi ragazzi di parlare direttamente. Ancora oggi al
servizio pubblico della RAI c'è stata un'intervista in questo
senso, dove i ragazzi hanno dichiarato di fronte alle telecamere la
bontà di queste iniziative. Vedete quindi che la scuola
alberghiera, al di là delle chiacchiere, già oggi è, dal punto di
vista pratico, un punto di riferimento per imparare e
professionalizzarsi in quel settore, ma anche per conoscere
attentamente la realtà locale.
Per quel che è dei titoli, dovreste ascoltare quello che dice
Donzel. Ovviamente noi abbiamo delle norme che sono molto
particolari e dove, per poter essere titolari di cattedra, bisogna
essere abilitati, quindi l'attività, che può essere un'attività di
confronto con grandi chef, con chef espressione del territorio, può
esserci, ma non all'interno di un percorso scolastico, perché
all'interno del percorso scolastico possono essere titolari di
cattedra coloro che hanno le abilitazioni; qua si dovrà effettuare
una strategia e una politica che è differenziata: all'interno della
scuola possono agire coloro che hanno i titoli e le abilitazioni
per insegnare. Dal punto di vista formativo, è altra cosa, tant'è
che anche questo è stato detto ed è uno degli obiettivi: creare nei
periodi non scolastici dei punti di riferimento di alta formazione
con il sistema alberghiero, con il sistema dei ristoranti, con
tutti gli operatori del turismo per far crescere il livello
utilizzando delle strutture che sono delle strutture molto
importanti e all'avanguardia.
In buona sostanza, non definisco il nostro disegno di legge
minimalista, è un disegno di legge che consente la costituzione di
organi che funzionano, abbandonando delle facili demagogie dove
mettiamo all'interno dei consigli di amministrazione mezzo mondo,
rappresentanti a 360 gradi, che, come nel passato, poi si sono
rivelati perdenti, perché il commissariamento è proprio questo. Il
commissariamento è stato non come dice Chatrian nella sua relazione
un'incapacità della Regione, perché la Regione non aveva modo se
non quello di commissariare; era l'incapacità dei soci fondatori di
costituire gli organi di cui l'Amministrazione regionale era uno. E
voi nel vostro disegno di legge tornate a questo carosello che, dal
punto di vista teorico, potrebbe anche affascinarci, ma che, dal
punto di vista pratico, ha dimostrato tutti i suoi limiti. Meglio
allora creare una situazione corretta, corrispondente allo stato di
fatto, ossia l'Assessorato, che è competente e che ha nei suoi
capitoli il totale finanziamento della scuola. Questo non
pregiudica tutti i rapporti che possono esserci con il mondo
alberghiero, con le professioni turistiche, con tutte quelle
attività che possono essere effettuate sul territorio.
Se andate a vedere la delibera di venerdì, con l'Assessore
all'agricoltura c'è una manifestazione sui mieli, che avrà come
punto di riferimento anche la scuola alberghiera, cercando di
creare quei laboratori dove all'interno del territorio c'è una
mostra, c'è una rappresentazione e a lato c'è un'attività formativa
che viene espressa all'interno della scuola alberghiera. Da questo
punto di vista, tutte le cose che voi dite sono già realtà; andare
a creare confusione in un testo che deve essere snello e pratico
credo che non porti giovamento. I fondamenti ribadisco sono
condivisibili, ma così come viene presentata da voi credo che alla
fine non ci sia alcun giovamento, anzi il rischio di tornare in una
situazione che con questo disegno di legge vogliamo portare a
termine. Annunciamo quindi ovviamente un voto contrario alla
proposta di legge presentata da ALPE e portiamo avanti il nostro
disegno di legge, che credo potrà valorizzare un lavoro che finora
è stato portato avanti con grande passione da tutto il personale
docente e non docente della scuola alberghiera, che ringrazio in
modo formale e pubblico.
Presidente
- Passiamo all'esame dell'articolato del
disegno di legge n. 134 nel nuovo testo predisposto dalla IV
Commissione, che ha avuto parere favorevole a maggioranza.
La parola al Consigliere Donzel, per dichiarazione di voto.
Donzel (PD)
- Sono per evitare ogni ambiguità e anche per
consentire...visto che siamo stati chiamati in causa rispetto
all'aver fatto delle strane allusioni, ma c'è una serie di vertenze
che dimostrano che le nostre allusioni corrispondono anche a
comportamenti non lineari, ma, al di là di questo, ci tenevamo a
ribadire che, secondo noi, una scuola finanziata al 100 percento
dal pubblico deve tornare a diventare una normale scuola pubblica,
gestita da personale qualificato in tal senso, ossia chi non ha un
percorso nell'istruzione pubblica...visto che l'Assessore ha usato
i pezzi che gli convenivano, anch'io uso i pezzi che mi
convengono...visto che la scuola in toto rispetta le norme che sono
previste nella sua parte di istruzione dagli ordinamenti pubblici,
tanto vale che la scuola sia ad ordinamento pubblico senza nessuna
intrusione politica. In questo senso se c'è da fare una proposta,
non abbiamo problemi: mettete un amministratore unico della
fondazione con il compito - egregiamente svolto dal commissario -
di controllare, ma per favore risparmiateci dei consigli di
amministrazione che costano e non svolgono nessuna funzione che sia
quella di dare impulso alla scuola! Su questo non abbiamo alcuna
esitazione e in tal senso respingiamo l'idea di creare di nuovo
altri carrozzoni per sistemare i politici che non hanno trovato
collocazione altrove!
Presidente
- La parola all'Assessore al turismo, sport,
commercio e trasporti, Marguerettaz.
Marguerettaz (UV)
- Credo che per coloro che ci ascoltano
sia opportuno mettere in evidenza l'infondatezza di quello che è
stato detto, anche perché c'è una particolarità, Consigliere
Donzel, che questo disegno di legge tiene conto delle ultime novità
legislative, ovvero l'impossibilità di riconoscere qualsiasi tipo
di emolumento alle fondazioni e agli enti che hanno un
finanziamento pubblico, quindi quello che lei lascia sottendere,
che questo è un luogo per andare a piazzare...
(interruzione del Consigliere Donzel, fuori
microfono)
...lei ha detto:
"per piazzare"
, guardi non le voglio
mettere in bocca niente, abbia pazienza, io ho detto quello che è
registrato. Non lasciamo intendere che questo è un luogo per
piazzare o, meglio, per creare dei vantaggi a dei politici
soi-disant
trombati, perché non vi è alcun piazzamento, è al
contrario l'assunzione di una responsabilità, senza avere una
remunerazione, primo! Secondo, probabilmente non ha approfondito,
ma nell'ambito delle fondazioni non esiste la figura
dell'amministratore unico, quindi non è possibile.
Presidente
- Pongo in votazione l'articolo 1:
Consiglieri presenti e votanti: 33
Favorevoli: 25
Contrari: 8
Il Consiglio approva.
Presidente
- Articolo 2: stesso risultato. Articolo 3:
stesso risultato.
Pongo in votazione la legge nel suo complesso:
Consiglieri presenti e votanti: 33
Favorevoli: 25
Contrari: 8
Il Consiglio approva.
Presidente
- Automaticamente la proposta di legge n. 136
decade; ne do lettura per il verbale:
PROPOSTA DI LEGGE N. 136
Articolo 1
(Sostituzione del titolo della legge regionale 28 giugno
1991, n. 20)
1. Il titolo della legge regionale 28 giugno 1991, n. 20
(Promozione di una fondazione per la formazione professionale
turistica), è sostituito dal seguente: "Promozione di una
fondazione per la ricerca e la formazione nei settori
dell'ospitalità, della convivialità e delle attività
gastronomiche".
Articolo 2
(Modificazione all'articolo 1 della l.r. 28 giugno 1991, n.
20)
1. Al comma 1 dell'articolo 1 della l.r. 20/1991, le parole:
"scuole e corsi di formazione e riqualificazione per operatori e
lavoratori dei diversi settori del turismo" sono sostituite dalle
seguenti: "un centro di formazione e ricerca per operatori nei
diversi settori del turismo, con particolare attenzione allo
sviluppo e alla valorizzazione dell'ospitalità, della convivialità
e delle attività gastronomiche".
Articolo 3
(Modificazioni all'articolo 2 della l.r. 28 giugno 1991, n.
20)
1. La lettera a) del comma 1 dell'articolo 2 della l.r.
20/1991 è sostituita dalla seguente:
"a) la Fondazione valorizzi la tradizione e la cultura
dell'accoglienza della Regione mediante la costituzione di un
centro di formazione e ricerca nei diversi settori del turismo,
fortemente orientato all'innovazione e allo sviluppo di sinergie
con il territorio;".
2. La lettera b) del comma 1 dell'articolo 2 della l.r.
20/1991 è sostituita dalla seguente:
"b) la Fondazione formi nuove figure professionali, sia
tradizionali che emergenti, capaci di operare con successo nei
diversi settori del turismo, della promozione dei prodotti agricoli
ed agroalimentari di qualità e nell'educazione ad una piena
consapevolezza nell'alimentazione;".
3. La lettera bbis) del comma 1 dell'articolo 2 della l.r.
20/1991 è sostituita dalla seguente:
"bbis) la Fondazione assicuri agli studenti un percorso
formativo di eccellenza, anche mediante l'adozione di un calendario
scolastico diversificato in funzione della stagionalità delle
produzioni, caratterizzato dalla complementarietà tra le discipline
oggetto di studio e l'esperienza pratica e diretto a tradurre
l'elaborazione culturale in capacità operativa
qualificata;".
4. Dopo la lettera bbis) del comma 1 dell'articolo 2 della
l.r. 20/1991, come sostituita dal comma 3, è inserita la
seguente:
"bter) la Fondazione promuova e favorisca lo sviluppo di una
rete di collaborazioni con il territorio mediante il
coinvolgimento, nell'attività didattica e di ricerca,
dell'Università della Valle d'Aosta, di enti e associazioni
pubblici e privati operanti, anche all'estero, nei settori del
turismo, della produzione agroalimentare ed enologica;".
5. Dopo la lettera bter) del comma 1 dell'articolo 2 della
l.r. 20/1991, inserita dal comma 4, è inserita la seguente:
"bquater) la Fondazione curi la pubblicazione di prodotti
editoriali e audiovisivi finalizzati anche alla
teledidattica;".
Articolo 4
(Inserimento dell'articolo 2bis nella l.r. 28 giugno 1991, n.
20)
1. Dopo l'articolo 2 della l.r. 20/1991, come modificato
dall'articolo 3, è inserito il seguente:
"Articolo 2bis
1. Sono organi della Fondazione:
a) il consiglio di amministrazione;
b) il presidente;
c) il direttore amministrativo;
d) il direttore dei corsi di studio;
e) il revisore dei conti.
2. Le modalità di funzionamento, le attribuzioni, nonché la
durata in carica dei rispettivi organi, sono stabilite dallo
statuto della Fondazione.".
Articolo 5
(Inserimento dell'articolo 2ter nella l.r. 28 giugno 1991, n.
20)
1. Dopo l'articolo 2bis della l.r. 20/1991, inserito
dall'articolo 4, è inserito il seguente:
"Articolo 2ter
1. Il consiglio di amministrazione, organo di indirizzo,
programmazione e controllo, è composto da cinque membri nominati
dal Consiglio regionale, di cui:
a) un dirigente regionale designato dall'assessore regionale
competente in materia di turismo;
b) due membri eletti dall'assemblea degli esercizi operanti
con il marchio Saveurs du Val d'Aoste;
c) un membro designato dal rettore dell'Università della
Valle d'Aosta tra i docenti o i ricercatori dell'Università
stessa;
d) un membro designato dall'associazione degli albergatori
della Valle d'Aosta.
2. Il consiglio di amministrazione elegge tra i suoi
componenti il presidente, che ha la rappresentanza legale della
Fondazione.
3. Il presidente e i componenti del consiglio di
amministrazione della Fondazione prestano la loro attività
gratuitamente.".
Articolo 6
(Inserimento dell'articolo 2quater nella l.r. 28 giugno 1991,
n. 20)
1. Dopo l'articolo 2ter della l.r. 20/1991, inserito
dall'articolo 5, è inserito il seguente:
"Articolo 2quater
1. Il direttore amministrativo è nominato dal consiglio di
amministrazione ed è scelto tra soggetti in possesso di idonei
titoli e di comprovata esperienza nella gestione di enti di
rilevanza territoriale ed economica.
2. Il direttore amministrativo:
a) collabora con il consiglio di amministrazione
all'individuazione e all'attuazione delle iniziative fondamentali
da intraprendere per il raggiungimento degli scopi della
Fondazione;
b) provvede alla gestione finanziaria, tecnica ed
amministrativa della Fondazione, della quale è tenuto ad assicurare
la conformità agli obiettivi fissati e agli indirizzi impartiti dal
consiglio di amministrazione;
c) partecipa ai lavori degli organi della Fondazione, senza
diritto di voto;
d) cura la gestione e lo sviluppo della rete di
collaborazioni con il territorio promuovendo il coinvolgimento
degli operatori turistici privati nel perseguimento degli scopi
della Fondazione.
3. Spettano, in particolare, al direttore amministrativo
tutti gli adempimenti che non siano altrimenti riservati agli altri
organi della Fondazione, compresa l'adozione degli atti che
impegnano la Fondazione verso l'esterno e di quelli concernenti la
gestione del personale.".
Articolo 7
(Inserimento dell'articolo 2quinquies nella l.r. 28 giugno
1991, n. 20)
1. Dopo l'articolo 2quater della l.r. 20/1991, inserito
dall'articolo 6, è inserito il seguente:
"Articolo 2quinquies
1. La gestione dei corsi di studio quinquennali a indirizzo
turistico attivati dalla Fondazione è coordinata dal direttore dei
corsi di studio, nominato dal consiglio di amministrazione tra i
soggetti in possesso dei requisiti prescritti dalla normativa
vigente per la nomina a dirigente scolastico.".
Articolo 8
(Inserimento dell'articolo 2sexies nella l.r. 28 giugno 1991,
n. 20)
1. Dopo l'articolo 2quinquies della l.r. 20/1991, inserito
dall'articolo 7, è inserito il seguente:
"Articolo 2sexies
1. Al fine di realizzare sinergie tra le attività didattiche
e quelle pratiche e di sperimentazione, l'insegnamento delle
discipline tecnico-professionali dei corsi di studi gestiti dalla
Fondazione è affidato a personale operante nei vari settori di
ricerca e sperimentazione della Fondazione stessa, in possesso di
laurea o di titolo straniero equivalente, nello stesso settore
disciplinare oggetto dell'insegnamento impartito.
2. Per il personale di cui al comma 1 in possesso di elevata
specializzazione, si può prescindere dal requisito del possesso
dell'abilitazione all'insegnamento.".
Articolo 9
(Inserimento dell'articolo 2septies nella l.r. 28 giugno
1991, n. 20)
1. Dopo l'articolo 2sexies della l.r. 20/1991, inserito
dall'articolo 8, è inserito il seguente:
"Articolo 2septies
1. La revisione contabile della Fondazione è affidata ad un
revisore dei conti, nominato con deliberazione della Giunta
regionale tra gli iscritti nell'apposito registro.
2. Il consiglio di amministrazione ed il revisore dei conti
trasmettono annualmente alla Giunta regionale e alla commissione
consiliare competente una relazione sull'attività svolta e sui
risultati conseguiti.
3. Il compenso del revisore dei conti della Fondazione è
stabilito con deliberazione della Giunta regionale all'atto della
nomina.".
Articolo 10
(Disposizione transitoria)
1. L'atto costitutivo e lo Statuto della Fondazione sono
adeguati alle disposizioni di cui alla presente legge entro tre
mesi dalla sua entrata in vigore.
Articolo 11
(Abrogazioni)
1. Sono abrogate:
a) le lettere d), e), f) e l) del comma 1 dell'articolo 2
della l.r. 20/1991;
b) la legge regionale 24 agosto 1992, n. 52.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK