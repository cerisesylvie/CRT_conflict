Consiglio Regionale della Valle d'Aosta - Oggetto del Consiglio n. 1009 del 4 novembre 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.
Igiene e sanità pubblica
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1009 del 4 novembre 2021 - Resoconto
OGGETTO N. 1009/XVI - Interpellanza: "Azioni volte a
semplificare le indicazioni per l'effettuazione dei tamponi Sars
Cov2 presenti sul sito web dell'Azienda USL Valle d'Aosta".
Bertin (Presidente) -
Riprendiamo i lavori. Punto n. 59.
Per l'illustrazione la consigliera Foudraz ne ha facoltà.
Foudraz (LEGA VDA) -
L'interpellanza presentata riguarda
il mancato aggiornamento del sito Internet dell'Azienda USL Valle
d'Aosta.
Premetto che questa interpellanza era stata presentata in data 8
ottobre per essere trattata nel penultimo Consiglio del mese di
ottobre e pertanto al momento la situazione potrebbe essere
variata.
Considerato che ormai quasi tutte le fasce di età interagiscono
quotidianamente con la tecnologia, utilizzando personal computer,
smartphone e connettendosi più volte al giorno ai vari siti
presenti sul web alla ricerca d'informazioni di varia natura,
informazioni che servono agli individui anche per sapersi muovere e
destreggiare nelle varie incombenze a cui devono rispondere
giornalmente.
Atteso che soprattutto in questo periodo dove, a decorrere dal
15 ottobre 2021, sarà necessario dotarsi di certificazione verde,
il meglio conosciuto green pass, per poter svolgere qualsiasi
attività lavorativa ma non solo, tale certificazione e precisamente
il risultato di un tampone molecolare viene richiesto anche per
poter effettuare interventi chirurgici e nello specifico interventi
che verranno eseguiti anche in altre regioni d'Italia.
Rilevato che il cittadino medio per capire come e dove può
essere sottoposto all'effettuazione di tali test diagnostici, al
fine di non intasare vari centralini preposti a dare le
informazioni in merito cerca tali chiarimenti su Internet.
Evidenziato che sul sito web dell'Azienda USL Valle d'Aosta
comparivano alla data dell'8 ottobre le indicazioni di come e dove
poter effettuare i test sierologici, i tamponi molecolari e i
tamponi antigienici rapidi per Sars Covid-19.
Constato che le indicazioni riportate sul sito non risultavano
corrette, in quanto, sempre alla data dell'8 ottobre, le
indicazioni che comparivano in merito alle modalità per
l'effettuazione dei tamponi molecolari per Sars Covid-19 davano
indicazioni errate sia per quanto concerne il periodo di
effettuazione di tali test sia per quanto riguardava la gratuità o
meno del servizio. Tali informazioni erano aggiornate al 15
settembre 2021. Nello specifico era riportato che i test molecolari
venivano eseguiti, previa prenotazione tramite il CUP, al drive-in
di Aosta dal lunedì al sabato dalle ore 13:00 alle ore 14:00 dietro
il pagamento di apposito ticket dell'importo di 85 euro, ma al
momento della prenotazione si scopriva che tali esami non si
effettuavano nell'orario indicato, bensì a partire dal mattino
dalle ore 08:00 fino alle ore 12:00, quindi niente a che vedere con
l'orario indicato dalle ore 13:00 alle ore 14:00 e che erano
gratuiti e nulla era dovuto da parte degli utenti, questa però era
una piacevole sorpresa.
Ad oggi, ovviamente, a seguito del comunicato stampa del 14
ottobre degli assessori Barmasse e Bertschy, la situazione è
variata ulteriormente a seguito appunto dell'introduzione
dell'obbligo del green pass per tutte le categorie di
lavoratori.
Per le motivazioni appena esposte, interpello l'Assessore
competente per sapere se fosse a conoscenza della problematica
evidenziata e quali siano le intenzioni, e, adesso, a questo punto,
in futuro le azioni che verranno messe in campo per permettere una
soddisfacente risoluzione della questione.
Presidente -
Per la risposta, l'assessore Barmasse.
Barmasse (UV) - "
Se fossi a conoscenza": sì, ne sono
venuto a conoscenza e ho affrontato la questione con l'Azienda USL,
concordando ideali disposizioni, perché fossero modificate le
indicazioni, che sono state corrette con l'avvio del 14 ottobre
delle nuove modalità.
"Quali siano le intenzioni e le azioni che verranno messe in
campo per permettere una soddisfacente risoluzione della
questione": si evidenzia che il sito Internet dell'Azienda USL -
che durante il periodo della pandemia è stato oggetto di importanti
azioni d'implementazione, soprattutto nella sezione di
comunicazione diretta al cittadino - è in costante aggiornamento,
con particolare attenzione alle notizie e alle informazioni
relative all'emergenza sanitaria. Nello specifico, proprio la
sezione dedicata all'effettuazione dei tamponi è stata più volte
modificata, in base alle direttive regionali e nazionali e alle
decisioni assunte in sede aziendale.
Le informazioni relative all'effettuazione di tamponi sono
contenute in una pagina specifica e immediatamente raggiungibile
dalla home page tra le notizie in primo piano. Vi si trovano
informazioni sul servizio Info Tamponi e sull'effettuazione dei
test sierologici, tamponi molecolari antigenici rapidi per i
cittadini e per le aziende e i datori di lavoro.
La data dell'ultimo aggiornamento viene riportata anche nella
pagina on-line ed è quotidiano o effettuato più volte alla
settimana.
Nello specifico, tra gli ultimi aggiornamenti, vi sono quelli
relativi agli orari del servizio Info Tamponi che sono cambiati e
quelli sull'effettuazione dei tamponi presso il drive-in, che in
effetti erano da aggiornare e che sono stati corretti con l'avvio,
dal 14 ottobre, delle nuove disposizioni.
È in fase di realizzazione un'apposita tabella riepilogativa dei
testi pubblicati in maniera tale da semplificare ancora di più la
fruizione dei contenuti.
Presidente -
Per la replica, la consigliera Foudraz.
Foudraz (LEGA VDA) -
Effettivamente questa è una
problematica che trova una facile risoluzione e quello che lei ha
appena detto l'ho verificato nei giorni scorsi ed effettivamente ho
potuto appurare che il sito della USL ora è correttamente
aggiornato.
Mi spiace che si debba portare un'interpellanza di questo genere
in Consiglio e disturbare l'Assessore per un aggiornamento di un
sito web perché qua non stiamo parlando di carenze di personale
medico e sanitario ma stiamo parlando di figure amministrative che
non mancano e dovrebbero aggiornare in maniera costante il sito
dell'azienda.
Purtroppo non è la prima volta che segnalo alcune incongruenze,
mi auspico che per il futuro ci sia una maggiore attenzione non
tanto da parte sua, che lei è un Assessore e ha ben altre
incombenze, però da parte di coloro che sono preposti alle
verifiche del caso.
In un'era in cui tutto è tecnologia, occorre essere al passo con
i tempi anche per non generare ulteriore confusione
nell'utenza.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK