Consiglio Regionale della Valle d'Aosta - Oggetto del Consiglio n. 299 del 9 maggio 1983 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 299 del 9 maggio 1983 - Resoconto
OGGETTO N. 299/VII - RATIFICA DI DELIBERAZIONI ADOTTATE DALLA
GIUNTA REGIONALE IN VIA D'URGENZA.
Oggetto n. 1615 in data 18 marzo 1983
: Lavori
di sistemazione idraulica di un tratto del torrente Urtier in
corrispondenza dei nuovi insediamenti industriali in Comune di
Cogne. Approvazione di perizia suppletiva. Approvazione ed impegno
di spesa.
PRESIDENTE:
Ha chiesto di parlare il Consigliere
Carlassare, ne ha facoltà.
CARLASSARE - (N.S):
Con questa delibera si ripropone
un'annosa questione che è quella di indire la gara di appalto per
l'esecuzione di un certo lavoro, dopodichè, procedere a delle
verifiche suppletive per cui gli importi di spesa vengono quasi
raddoppiati. Leggiamo che in data 9.7.1982 in esecuzione della
deliberazione consiliare n. 254 del 12.5.1982, questa ditta vinceva
la gara di appalto al netto del ribasso d'asta per un importo di
£.294.780.000. Sei mesi dopo, per tutte le motivazioni che sono
enunciate in questa delibera, si fa una perizia suppletiva, dove
vengono descritti tutta una serie di lavori, scavi di sbancamento,
di fondo e rivestimento alveo, scogliere in massi naturali, per un
totale di L. 186.500.000. Si chiede allora perchè non vengono fatte
delle gare di appalto che tengano conto dei lavori che ci sono da
eseguire, invece di adottare questo metodo, che tra l'altro si
presta ad interpretazioni poco benevoli, perchè mi sembra ovvio che
un'impresa ormai presente sul posto trovi conveniente continuare a
fare questi lavori, ma non mi sembra altrettanto ovvio che metà del
costo della opera venga assegnato come lavoro in una gara di
appalto e metà invece come perizia suppletiva.
Collegato a questo aspetto della questione, si dovrebbe
sollevare per l'ennesima volta il problema di quanto sia venuto a
costare quell'insediamento industriale fra capannoni, opere
murarie, stradali ecc.: comunque per il momento lasciamo
perdere.
PRESIDENTE:
Ha chiesto di parlare il Consigliere Mafrica,
ne ha facoltà.
MAFRICA (P.C.I.):
Chiedo all'Assessore ai Lavori Pubblici
quali sono le ragioni che hanno portato a superare di un centinaio
di milioni il costo preventivato di 400 milioni per quest'opera,
come si vede nell'ultima pagina della deliberazione dove si riporta
il visto della Commissione di Coordinamento " Salvo ratifica del
C.R. per la somma impegnata eccedente l'importo di £. 400 milioni,
previsti nella delibera del C.R. n. 254 del 12.5.1982".
Poi da un italianista vorrei anche sapere cos'è la "morbida
estiva": lo intuisco ma non lo so esattamente.
PRESIDENTE:
Ha chiesto di parlare il Consigliere Bajocco,
ne ha facoltà.
BAJOCCO - (P.C.I.):
Quello che non si riesce veramente a
capire è come nel giro di pochi mesi si arrivi a fare una perizia
suppletiva di 200 milioni, quando il lavoro era stato aggiudicato a
200 e più milioni. Sono convinto che l'Ufficio tecnico della
Regione sapeva già a monte i lavori che doveva fare perchè in così
poco tempo non penso che possano sorgere delle opere nuove.
A mio avviso è grave che nel giro di pochi mesi si sia fatta una
perizia suppletiva per un lavoro che poteva essere programmato
subito per un importo di 400 milioni, anziché mettere 254 milioni
come nella prima delibera, sul quale il ribasso d'asta poteva
essere molto superiore a questo; l'Amministrazione regionale ci
avrebbe guadagnato.
PRESIDENTE:
Ha chiesto di parlare l'Assessore ai Lavori
Pubblici Borbey, ne ha facoltà.
BORBEY -(D.C.):
Per rispondere al Consigliere Mafrica, il
programma lavori è stato fatto quando non avevamo ancora il
progetto esecutivo, quindi era una previsione di spesa per fare
quelle arginature. Successivamente il progetto è stato eseguito da
parte dell'Ufficio tecnico regionale, abbiamo ritenuto di fare un
appalto per l'importo di 300 milioni, ed era quanto previsto
dall'ufficio tecnico come primo intervento. Si è poi verificato che
la Giunta regionale ha sottoposto anche nel nuovo programma lavori
l'intenzione e la necessità di voler fare la circonvallazione di
Cogne. Per dare maggior sicurezza alla strada costruenda, si è
ritenuto di continuare una parte di arginatura a valle per dare
sicurezza in sinistra orografica ad un certo fabbricato situato in
quella che potrebbe essere la futura zona sportiva di Cogne. Quindi
si è ritenuto logico fare una perizia suppletiva perchè o facevamo
questo lavoro subito oppure avremmo dovuto rimandare senz'altro
all'autunno, perchè la morbida si verifica proprio nel periodo da
giugno a settembre, per cui non riusciamo a lavorare nel torrente
Urtier perchè l'acqua è abbondante. Debbo ripetere ancora una volta
che per una cifra superiore ai 300 milioni abbiamo 5-6 ditte in
meno, quindi a volte rimaniamo su quell'importo proprio per avere
una concorrenza maggiore nelle gare di appalto.
PRESIDENTE:
Metto in approvazione la ratifica della
deliberazione di Giunta in oggetto.
ESITO DELLA VOTAZIONE
Presenti: 24
Votanti: 17
Astenuti: 7 (Bajocco, Carlassare, Carral, Cout, Dolchi, Mafrica
Tonino).
Favorevoli: 17
Il Consiglio approva
Oggetto n. 1622 in data 18 marzo 1983
: Lavori
di costruzione di una variante al tratto iniziale della strada
regionale n. 34 dell'Autoporto. Approvazione di perizia suppletiva.
Approvazione ed impegno di spesa. Approvazione di nuovi
prezzi.
PRESIDENTE:
Ha chiesto di parlare il Consigliere
Carlassare, ne ha facoltà.
CARLASSARE - (N.S.):
In questo caso il dato sottolineato
prima diventa ancora più macroscopico. In effetti "l'Assessore ai
Lavori Pubblici Borbey richiama la deliberazione di Giunta al n.
6469 in data 26.11.1982 con la quale, in esecuzione della
deliberazione consiliare n. 254 del 12.5.1982 ecc... si aggiudicava
all'impresa Montrosset Alfonso di Aosta l'esecuzione dei lavori di
costruzione di una variante al tratto iniziale della strada
regionale n. 34 dell'auto-porto per un importo di lavori previsto
di £.127.544.400 al netto del ribasso d'asta migliorato del 10,18%
ecc. Sottopone quindi all'esame della Giunta la seguente perizia
suppletiva, redatta dalla direzione lavori, concernente nuovi e
maggiori lavori occorrenti per il risanamento della fondazione del
corpo stradale (scavi e rilevati) determinato dall'insufficiente
portanza del piano di posa, per la formazione di uno strato di
collegamento in leganti bituminosi (binder) più consistenti, per la
realizzazione di una recinzione a protezione del nastro stradale
lungo i suoi cigli, nonché per lo spostamento ed il ripristino dei
box del canile, per la maggiore percorrenza di condutture di
scarico delle acque, per la realizzazione di opere complementari
per l'ammontare di £. 163.050.000 nette".
Passare da una spesa di 130 milioni scarsi ad una spesa che si
avvicina ai 300 milioni per un'opera di questo genere denota che o
gli uffici tecnici non sono in grado di fare dei progetti oppure la
gara di appalto, come al solito, viene fatta per delle cifre molto
basse, dopodichè l'impresa ha il suo buon tornaconto derivante
dalle perizie suppletive che via via vengono fatte, le quali
dovrebbero essere perizie che comportano delle modifiche ma che non
ampliano però a dismisura quello che è l'importo della gara di
appalto.
In questo caso viene moltiplicato per due volte e mezzo il costo
della gara di appalto e non mi pare che questo sia un metodo
corretto. E' vero che si dice che oltre i 300 milioni di appalto si
invitano meno ditte, però mi pare che con una maggiore rilevanza di
lavori sia possibile trovare sconti superiori.
PRESIDENTE:
Ha chiesto di parlare il Consigliere Mafrica,
ne ha facoltà.
MAFRICA - (P.C.I.):
Per sapere dall'Assessore se quando
si parla di "insufficiente portata" si fa riferimento ad una
valutazione che è risultata nei fatti poi più positiva della
realtà. Quando si parla di "stato di collegamento... più
consistente" si fa un ragionamento analogo? Vorrei sapere il perchè
di queste valutazioni discordanti fra il primo progetto e il
successivo calcolo fatto in questo caso.
PRESIDENTE:
Ha chiesto di parlare l'Assessore ai Lavori
Pubblici Borbey, ne ha facoltà.
BORBEY - (D.C.):
Perchè è una strada che possano chiamare
di transito internazionale, essendo la variante per raggiungere
l'autoporto e quindi con carichi enormi; il progetto è stato fatto
da un professionista che aveva previsto uno scavo di sbancamento
solo normale. Questo non ha dato sicurezza per il futuro e quindi
abbiamo fatto degli assaggi: tutto il sottostante materiale aveva
formato strati fra nitta ed alcuni piccoli strati a dieci
centimetri di ghiaia per cui abbiamo fatto uno scasso molto più
profondo (il tutto è documentato con fotografie da parte della
direzione lavori) e quindi abbiamo ritenuto di asfaltare per 4 cm.
in più, per maggiore sicurezza. Le altre spese sono derivate
dall'accordo relativo alla convenzione che l'ufficio legale ha
fatto per lo acquisto e la permuta dei terreni, per cui ad est vi
sono tutti i terreni regionali, ad ovest i terreni di proprietà
privata. Nella convenzione era previsto anche il muretto di
recinzione, non previsto, e la recinzione metallica.
PRESIDENTE:
Metto in approvazione la ratifica della
deliberazione in oggetto.
ESITO DELLA VOTAZIONE
Presenti: 24
Votanti: 17
Astenuti: 7 (Bajocco, Carlassare, Carral, Cout, Dolchi, Mafrica,
Tonino).
Favorevoli: 17
Il Consiglio approva
Oggetto n. 1626 in data 18 marzo 1983
: Lavori
di ammodernamento della strada regionale n. 28 di Bionaz nel tratto
interessante il Ponte di Artanavaz. Approvazione di perizia di
variante e suppletiva. Approvazione di nuovi prezzi. Proroga alla
data di ultimazione.
PRESIDENTE:
Metto in approvazione la ratifica della
deliberazione in oggetto:
ESITO DELLA VOTAZIONE
Presenti: 24
Votanti: 17
Astenuti: 7 (Bajocco, Carlassare, Carral, Cout, Dolchi, Mafrica,
Tonino).
Favorevoli: 17
Il Consiglio approva
Oggetto n. 1628 in data 18 marzo 1983
: Lavori
di allargamento e rettifica della strada regionale n. 28 di Bionaz
in località Creusevix tra sez. 284 e sez. 307, Appalto dei lavori a
licitazione privata. Approvazione ed impegno di spesa.
PRESIDENTE:
Ha chiesto di parlare il Consigliere Mafrica,
ne ha facoltà.
MAFRICA - (P.C.I.):
Nel corso di una recente discussione
sugli appalti, l'Assessore si era impegnato a diversificare le
modalità di appalto prendendo in considerazione a seconda dei casi
un metodo piuttosto che l'altro. Per quello che riguarda gli
appalti che sono alla ratifica del Consiglio viene riproposto
invece il metodo del maggior ribasso. Vorrei sapere se è per
qualche ragione particolare e se per il futuro si intende
diversificare questi metodi.
PRESIDENTE:
Ha chiesto di parlare il Presidente della
Giunta, ne ha facoltà.
ANDRIONE - (U.V.):
In linea di massima il maggior
ribasso, con i suoi difetti, è il migliore sistema di appalto,
tanto che certe Amministrazioni italiane, che non sono famose per
la loro buona amministrazione, non lo applicano. Siamo disposti ad
applicare, in casi particolari, in cui potrebbe essere opportuno, a
giudizio della Giunta regionale, un sistema di appalto differente
da verificare nei casi specifici.
PRESIDENTE:
Metto in approvazione la ratifica della
deliberazione della Giunta in oggetto.
ESITO DELLA VOTAZIONE
Presenti, votanti e favorevoli: 26
Il Consiglio approva all'unanimità
Oggetto n. 1637 in data 18 marzo 1983
:
Concessione e liquidazione di un contributo di lire 8.500.000 al
Comune di Etroubles per la manutenzione della sciovia "Paquier".
Approvazione e finanziamento di spesa.
PRESIDENTE:
Ha chiesto di parlare il Consigliere Tonino,
ne ha facoltà.
TONINO - (P.C.I.):
Una domanda per soddisfare una
curiosità del momento: l'impianto in questione, si scrive nella
premessa della delibera, è di proprietà dell'Amministrazione
comunale. Fortunatamente non si tratta di un'Amministrazione
governata dai Comunisti, altrimenti sarebbe un esempio dello
statalismo tipico del P.C.I. Volevo chiedere se nella gestione
dell'impianto ci sono quote azionarie della popolazione locale o
della Regione, oppure se si tratta di un impianto totalmente
dell'Amministrazione comunale.
PRESIDENTE:
Metto in approvazione la ratifica della
deliberazione in oggetto.
ESITO DELLA VOTAZIONE
Presenti, votanti e favorevoli: 25
Il Consiglio approva all'unanimità
Oggetto n. 1727 in data 18 marzo 1983:
.
Concessione di un contributo di lire 50.000.000 alla curia
vescovile di Aosta per i lavori di manutenzione straordinaria della
Chiesa parrocchiale di Emarèse. Approvazione ed impegno di
spesa.
PRESIDENTE:
Ha chiesto di parlare il Presidente della
Giunta, ne ha facoltà.
ANDRIONE - (U.V.):
In questo caso si tratta di una Chiesa
che è anche monumento storico, la quale ha subito degli spostamenti
tali da minacciare la sua stabilità. Il nostro contributo comprende
il rifacimento della parte portante della struttura del tetto in
maniera da garantire la permanenza di questo monumento, che è
interessante.
PRESIDENTE:
Ha chiesto di parlare il Consigliere
Carlassare, ne ha facoltà.
CARLASSARE - (N.S.):
Questa precisazione rende meno
brutta la deliberazione di Giunta in oggetto, perchè così com'è
stata presentata si trattava solo di un contributo di 50 milioni
per la manutenzione; sta di fatto che le Chiese continuano ad
essere di proprietà privata e si adoperano ben poco come Ente
pubblico. E' vero che, se queste chiese hanno effettivamente un
valore dal punto di vista architettonico e culturale, è importante
intervenire per salvaguardarle, però sarebbe bene che ci fosse fra
la Curia vescovile e l'Amministrazione regionale un accordo per cui
questi monumenti siano effettivamente disponibili per attività di
carattere culturale ricreativo al servizio della Comunità.
Diversamente si dà un contributo al Vescovo per le
ristrutturazioni, mentre ad un qualsiasi altro cittadino. Mi
astengo dalla votazione della deliberazione.
PRESIDENTE:
Ha chiesto di parlare il Presidente della
Giunta, ne ha facoltà.
ANDRIONE - (U.V.):
Se ho capito bene, il Consigliere
Carlassare vorrebbe che i parroci diano il permesso alla gente di
andare a messa la domenica.
PRESIDENTE:
Ha chiesto di parlare il Consigliere Tonino,
ne ha facoltà.
TONINO - (P.C.I.):
Chiedo una piccola precisazione.
Purtroppo non conosco il monumento in questione ed è una mia
lacuna.
La questione di metodo che voglio sollevare è questa: quando
questi problemi sono portati dall'Assessore Pollicini in genere c'è
un parere della Sovraintendenza ai Beni Culturali. Non solo,
l'Assessore al Turismo, Urbanistica e Beni Culturali Pollicini
aveva portato tempo fa un programma di interventi rispetto al quale
poi è fuoriuscito abbondantemente, lasciandosi prendere la mano;
però volevo capire perchè, in questo caso, non si è seguita la
stessa procedura e se si tratta di una indebita concorrenza
dell'Assessore ai Lavori Pubblici Borbey nei confronti
dell'Assessore Pollicini in questa giusta azione.
PRESIDENTE:
Ha chiesto di parlare il Presidente della
Giunta, ne ha facoltà.
ANDRIONE - (U.V.):
La domanda è degna di risposta: così
come per la Chiesa di Saint-Pierre, anche in questo caso è lo
Assessorato dei Lavori Pubblici che ha provveduto a rifare le
fondazioni, perchè la Sovraintendenza sosteneva che non era una sua
competenza quella di restaurare una chiesa, ma quella di
salvaguardare il patrimonio artistico, magari anche classificato.
Saint-Pierre è stato un brutto esempio di quello che si è voluto
fare, nel XIX^secolo, di una bellissima chiesa valdostana;
l'esempio più illustre è Châtillon, che però è stato molto
deteriorato dal parroco Ruffier.
In questo caso si tratta di un intervento statico, la competenza
è dell'Assessorato dei Lavori Pubblici perchè il progetto è
dell'ing. Berthod. La Sovraintendenza è d'accordo che il monumento
venga salvato, però non è la sua competenza specifica.
PRESIDENTE:
Ha chiesto di parlare il Vice-Presidente
Faval, ne ha facoltà.
FAVAL - (U.V.):
Per dichiarazione di voto. Finalmente
posso constatare che è stata indicata in delibera la cifra totale
ed il contributo relativo concesso dall'Amministrazione regionale.
Siccome la spesa è di 100 milioni, il contributo è di 50 milioni da
parte della Amministrazione regionale, si presuppone che la
rimanente somma di 50 milioni venga messa a disposizione da parte
della proprietà: voto a favore.
PRESIDENTE:
Metto in approvazione la ratifica della
deliberazione in oggetto.
ESITO DELLA VOTAZIONE
Presenti: 26
Votanti: 24
Astenuti: 2 (Bajocco e Carlassare)
Favorevoli: 24
Il Consiglio approva
Oggetto n. 1731 in data 18 marzo 1983
: Lavori
di ristrutturazione uffici della ex Casa Littoria in piazza della
Repubblica siti nel Comune di Aosta. Approvazione di perizia
suppletiva. Approvazione ed impegno di spesa. Approvazione di nuovi
prezzi.
PRESIDENTE:
Ha chiesto di parlare il Consigliere Bajocco,
ne ha facoltà.
BAJOCCO - (P.C.I.):
Vedo che anche per questo lavoro c'è
una perizia suppletiva di 47 milioni e il ribasso d'asta è
abbastanza alto. Proprio perchè vi è una crisi di parcheggio,
vorrei ricordare che sono due mesi che sono state posate le
transenne sotto la grande torre di Piazza della Repubblica perchè
un marmo sta crollando: non capisco perchè non si faccia niente
quando è sufficiente andare a toglierlo!
PRESIDENTE:
Ha chiesto di parlare il Presidente della
Giunta, ne ha facoltà.
ANDRIONE - (U.V.):
Il Comune di Aosta ha respinto, a
torto o a ragione, il nostro primo progetto di ristrutturazione
chiedendoci di ampliarlo, il che ha portato evidentemente ad un
allungamento dei tempi: è quindi una garanzia della incolumità dei
cittadini, come ricordava giustamente il Consigliere Tonino: se
cadeva infatti una di quelle lancette... littorie, poteva infilzare
qualcuno!
PRESIDENTE:
Ha chiesto di parlare il Consigliere Mafrica,
ne ha facoltà.
MAFRICA - (P.C.I.):
Anche in questo caso si parla di
nuovi e maggiori lavori. Vorrei sapere se nel primo progetto non si
prevedevano i vasi in porcellana ed i lavabi per questi uffici.
PRESIDENTE:
Ha chiesto di parlare l'Assessore ai Lavori
Pubblici Borbey, ne ha facoltà.
BORBEY - (D.C.):
Si vede che prima era prevista una sede
meno pulita per l'Assessorato all'Industria ed al Commercio: ora
invece hanno deciso di dotarla di due vasi e due lavabi in più.
Per quanto concerne il discorso della lastra, abbiamo dato ampie
garanzie al Comune di Aosta, per iscritto, che non c'è alcun
pericolo; ma la lastra non può essere rimossa perchè ne smuoverebbe
altre alle quali è ben fissata.
PRESIDENTE:
Ha chiesto di parlare il Consigliere
Carlassare, ne ha facoltà.
CARLASSARE - (N.S.):
Vorrei che si prendesse una
decisione, anche perchè le cose che dice il Consigliere Bajocco
sono abbastanza vere: se effettivamente non c'è pericolo si tolgano
le transenne.
PRESIDENTE:
Metto in approvazione la ratifica della
deliberazione di Giunta in oggetto.
ESITO DELLA VOTAZIONE
Presenti, votanti e favorevoli: 26
Il Consiglio approva all'unanimità
Oggetto n. 1764 in data 28 marzo 1983
:
Concessione e liquidazione di contributo al Comune di Aosta per
l'organizzazione e la gestione di centri diurni estivi per
l'infanzia per l'anno 1982. Approvazione e finanziamento di
spesa.
PRESIDENTE:
Ha chiesto di parlare il Consigliere Péaquin,
ne ha facoltà.
PEAQUIN - (P.C.I.):
In questa delibera sono previsti 17
milioni in contributi al Comune di Aosta per i centri estivi per
l'infanzia. Volevo chiedere all'Assessore Rollandin se mi può dire
quanti sono i centri organizzati dai Comuni in Valle.
PRESIDENTE:
Ha chiesto di parlare l'Assessore alla Sanità
e Assistenza Sociale Rollandin, ne ha facoltà.
ROLLANDIN - (U.V.):
I dati precisi posso prenderli dagli
uffici. Comunque fra i Comuni che erano interessati, oltre al
Comune di Aosta, c'erano il Comune di Montjovet, Pont-Saint-Martin
e Verrès.
PRESIDENTE:
Metto in approvazione la ratifica della
deliberazione in oggetto.
ESITO DELLA VOTAZIONE
Presenti, votanti e favorevoli: 27
Il Consiglio approva all'unanimità.
Oggetto n. 1798 in data 28 marzo 1983
: Rete
regionale di Radiocomunicazioni per la protezione civile.
Installazione dei supporti per le antenne. Esecuzione dei lavori in
economia mediante contratto di cottimo fiduciario. Approvazione ed
impegno di spesa.
PRESIDENTE:
Metto in approvazione la ratifica della
deliberazione in oggetto.
ESITO DELLA VOTAZIONE
Presenti, votanti e favorevoli: 27
Il Consiglio approva all'unanimità.
Oggetto n. 1820 in data 28 marzo 1983
:
Concessione di un contributo di lire 40.000.000 al Comune di Allein
per il collegamento fognario fra Villa e Vallettaz. Approvazione e
finanziamento di spesa.
PRESIDENTE:
Metto in approvazione la ratifica della
deliberazione in oggetto.
ESITO DELLA VOTAZIONE
Presenti, votanti e favorevoli: 28
Il Consiglio approva all'unanimità
Oggetto n. 1821 in data 28 marzo 1983
:
Concessione di un contributo di lire 100.000.000 al Comune di
Saint-Nicolas per la costruzione della fognatura per le frazioni
alte (II° lotto) - Approvazione e finanziamento di spesa.
PRESIDENTE:
Metto in approvazione la ratifica della
deliberazione in oggetto.
ESITO DELLA VOTAZIONE
Presenti, votanti e favorevoli: 28
Il Consiglio approva all'unanimità
Oggetto n. 1827 in data 28 marzo 1983
:
Concessione di un contributo di lire 100.000.000 al Comune di Arnad
per la costruzione della fognatura di Echallod. Approvazione e
finanziamento di spesa.
PRESIDENTE:
Ha chiesto di parlare il Consigliere Cout, ne
ha facoltà.
COUT - (P.C.I.):
Non si tratta tanto della fognatura
quanto dell'accesso alla frazione di Echallod. Mi risulta che da
tempo parte della popolazione di questo Comune abbia sottoscritto
una petizione per ciò che riguarda l'accesso alla frazione,
chiedendo la costruzione di un nuovo ponte sulla Dora. Penso che
l'indirizzo sia quello di costruirlo a monte del ponte
preesistente, e ne preciso i motivi. Gli accessi che esistono
attualmente sono attraverso il ponte, cosa abbastanza difficile per
mezzi di una certa dimensione, o da Hône o dalla parte di
Verrès-Issogne, dove la strada è abbastanza stretta e di difficile
accessibilità, tant'è che poco tempo fa è successo un incidente
proprio per questo motivo. Questa petizione è stata presentata al
Comune, ed io vorrei sapere se quest'opera sarà possibile, se è
stata discussa e se si prevede, almeno per le vie di accesso, di
trovare una soluzione a breve termine per ciò che riguarda
soprattutto i pericoli che esistono per chi vi deve transitare. A
me ogni tanto capita di andare ad Echallod, perchè oltre ad essere
di Issogne sono anche di Echallod per via del nonno materno, per
cui ci terrei che questa opera fosse realizzata.
PRESIDENTE:
Ha chiesto di parlare il Presidente della
Giunta, ne ha facoltà.
ANDRIONE - (U.V.):
Risalendo al nonno, è indubbio che
questi sapesse come è fatto il ponte della ferrovia di Echallod,
dove si immette dalla S.S. 26 e dove passa l'autostrada, di
conseguenza il ponte in questione avrebbe dovuto avere, a parte i
pilastri, una campata di 1 km. e mezzo, perchè doveva superare sia
la ferrovia sia la Dora. E' inutile avere un ponte ferroviario di
queste dimensioni, per poi avere dopo un ponte allargato, perchè il
traffico è sempre legato al punto più stretto. Ho risposto a quella
petizione dicendo che non eravamo d'accordo di fare il ponte, ma
che eravamo d'accordo, sempre per via del nonno materno, di
allargare la strada a Montillon dove il progetto sta per essere
finito. Ultimo argomento, secondo me fondamentale: non roviniamo il
ponte di Echallod, che è una delle cose belle che devono essere
conservate in Valle di Aosta.
PRESIDENTE:
Metto in approvazione la ratifica della
deliberazione in oggetto.
ESITO DELLA VOTAZIONE
Presenti, votanti e favorevoli: 30
Il Consiglio approva all'unanimità
Oggetto n. 1830 in data 28 marzo 1983
: Lavori
di costruzione dell'acquedotto comunale di Challand-Saint-Victor.
Approvazione ed impegno di spesa.
PRESIDENTE:
Ha chiesto di parlare il Consigliere
Carlassare, ne ha facoltà.
CARLASSARE -
(Dem. Prol.Nuova Sin.): In questa delibera
aumenta sempre più il divario fra quella che è la gara di appalto e
quelle che sono le perizie suppletive. In effetti ci troviamo di
fronte ad una gara di appalto, vinta dalla impresa ISAF, per un
totale di 78 milioni e mezzo, al netto del ribasso d'asta (circa 19
milioni e mezzo). I tempi qui si allungano un po' perchè si fa
riferimento ad una deliberazione di Giunta del 20.11.1981 con
finanziamento derivato dalla delibera di Giunta del 29.4.1982. Si
dice poi: "Richiama inoltre la deliberazione di Giunta n.
4317 in data 20.8.1982 con la quale si approvava una perizia
suppletiva (una prima perizia suppletiva) concernente l'esecuzione
di nuovi lavori per il completamento delle opere di cui sopra e si
affidava all'impresa ISAF ( quella che ha vinto la gara di appalto)
l'esecuzione dei lavori previsti dalla perizia suppletiva stessa,
alle condizioni e prezzi già praticati per l'esecuzione dei lavori
principali, per un importo di 19.529.412 lire al netto del ribasso
d'asta del 19,92%".
Fin qui siamo nella norma perchè ritengo che l'esecuzione di un
lavoro di questo genere possa effettivamente comportare delle
perizie suppletive di questa entità. Continua: "Richiama infine la
deliberazione di Giunta n. 5928 in data 5.11.1982 con la quale si
approvava una perizia suppletiva concernente nuovi lavori per il
completamento delle opere di cui sopra e si affidava all'impresa
ISAF di Buillas Attilia l'esecuzione dei lavori previsti nella P.S.
stessa alle condizioni e prezzi già praticati per l'esecuzione dei
lavori principali per un importo di 200 milioni al netto del
ribasso d'asta del 19,92%".
In effetti, con una gara di appalto di 78 milioni questa impresa
esegue lavori complessivamente per circa 300 o giù di lì
milioni.
"Sottopone quindi all'esame della Giunta la seguente perizia
suppletiva redatta dalla Direzione dei Lavori in data 17.3.1983
concernente nuovi e maggiori lavori occorrenti per scavi, posa di
tubazioni, prezzi speciali e getti in cls per un ammontare di
£.187.312.678 lorde da cui si deduce il 19,92%odi ribasso d'asta
per un totale di 37 milioni, che fa 150 milioni". I milioni allora
diventano 450. Vorrei che l'assessore Borbey mi spiegasse come
ritiene conveniente per l'Amministrazione regionale fare una gara
di appalto per 87 milioni per un lavoro che già in partenza si sa
di una entità che si aggira sui 450 milioni, perchè diversamente mi
sorge il dubbio che ci sia effettivamente da andare a rivedere
tutti i criteri con cui vengono formulati i progetti. Ritengo che
passare da un lavoro di 87 milioni ad un lavoro che
complessivamente ne costa 450 non possa essere considerato un
errore dal punto di vista tecnico! Si tratta di un lavoro di
quattro volte l'importo previsto dalla gara di appalto, per cui mi
pare vengano stravolti totalmente tutti i criteri con cui si
indicono le gare di appalto.
PRESIDENTE:
Ha chiesto di parlare l'Assessore ai Lavori
Pubblici Borbey, ne ha facoltà.
BORBEY - (D.C.):
Concordo con il Consigliere Carlassare,
che il discorso è un po' anomalo, in ogni caso questo acquedotto ha
una storia non indifferente. L'Amministrazione regionale, già con
un progetto in mano dell'importo delle opere finite, ha ritenuto di
fare l'appalto per le opere di presa per verificare il quantitativo
del solvente, se dava cioè garanzie precise per fare un acquedotto
generale per tutto il Comune di Challand-Saint-Victor. Questo è
stato fatto, si è ritenuto dopo, visto il quantitativo d'acqua e i
prezzi validi che avevamo in fase di appalto con il 19,92% di
ribasso da parte dell'impresa ISAF, di aggiudicare con perizia
suppletiva agli stessi prezzi il completamento di tutto
l'acquedotto, che a parte il progetto iniziale è stato aumentato
ancora con un'ulteriore vasca di riserva.
PRESIDENTE:
Ha chiesto di parlare il Consigliere
Carlassare, ne ha facoltà.
CARLASSARE - (N.S.):
Questa sarà la motivazione precisa,
d'altra parte non ho argomenti per metterlo in dubbio. Quello che
ritengo non corretto è che un lavoro di 87 milioni sia stato poi
allargato a 450 milioni, senza ricorrere ad una nuova gara di
appalto. Con questo criterio potremmo allargare le opere pubbliche
da fare nella zona e continuare a darle alla stessa impresa perchè
si trova già lì e continua a fare le opere che si ritengono via via
necessarie.
Se dopo aver fatto un primo lotto, si è verificato che la
quantità d'acqua era sufficiente per garantire la copertura delle
esigenze idriche del Comune, il completamento della rete di tutto
l
'
acquedotto doveva essere fatto con nuova gara di
appalto e questa impresa, essendo già sul posto, avrebbe
sicuramente avuto la possibilità di vincerla.
PRESIDENTE:
Metto in approvazione la ratifica della
deliberazione in oggetto.
ESITO DELLA VOTAZIONE
Presenti: 30
Votanti: 22
Astenuti: 8 (Bajocco, Carlassare, Carral, Cout, Dolchi, Mafrica,
Péaquin, Tonino).
Favorevoli: 22
Il Consiglio approva
Oggetto n. 1858 in data 28 marzo 1983
:
Concessione di un contributo di lire 3.000.000 alla Soc.
Utal-Pont-Donnaz sezione atletica nelle spese per l'organizzazione
dei campionati italiani assoluti di decathlon. Approvazione ed
impegno di spesa.
PRESIDENTE:
Metto in approvazione la ratifica della
deliberazione in oggetto.
ESITO DELLA VOTAZIONE
Presenti, votanti e favorevoli: 30
Il Consiglio approva all'unanimità
Oggetto n. 1859 in data 28 marzo 1983:
Piano di
tutela delle opere di arte mobili. Musei parrocchiali di
Valtournenche e Gressoney-Saint-Jean. Approvazione ed impegno di
spesa.
PRESIDENTE:
Ha chiesto di parlare il Consigliere Tonino,
ne ha facoltà.
TONINO - (P.C.I.):
Ho avuto modo lo scorso anno di
verificare, presso la Sovrintendenza, come la situazione di degrado
di tutto questo patrimonio sia davvero allarmante. Il fatto che non
si sia mai prestato attenzione a questo patrimonio di sculture
lignee del periodo medioevale da parte degli Enti preposti, Regione
e Curia, ha fatto sì che proprio in questi ultimi anni i furti in
questo Settore si siano moltiplicati, per cui siamo d'accordo sul
fatto che si faccia un intervento in questo senso.
Le domande che volevo fare all'Assessore sono le seguenti: si
parlò lo scorso anno di una relazione sullo stato di questo
patrimonio scultoreo esistente cella Regione. L'Assessore si era
preso anche l'impegno di preparare un inventario con una schedatura
e relativa documentazione fotografica di tutto questo patrimonio,
inoltre se non ricordo male, anche quello di cominciare un
immagazzinamento dei pezzi più importanti, in modo da
salvaguardarli da possibili furti. Vorrei sapere a che punto siamo
con questo lavoro. La seconda questione riguarda i due progetti che
oggi vengono presentati: in cosa consiste il progetto, gli orari,
la fruibilità di queste mostre per il pubblico, se è opportuno che
l'esposizione degli oggetti artistici sia dispersa in tutte le
parrocchie della Valle se non è il caso, invece, di raccogliere il
materiale più interessante in una esposizione che sia a
disposizione degli studiosi ed anche di chi è interessato a questa
materia.
PRESIDENTE:
Ha chiesto di parlare l'Assessore al Turismo,
Urbanistica e Beni Culturali Pollicini, ne ha facoltà.
POLLICINI - (D.P.):
Innanzitutto va detto che è in fase
di pubblicazione questo lungo lavoro fatto dalla Sovrintendenza
circa le opere che sono state sottratte fraudolamente nelle varie
parrocchie e cappelle di alta montagna. Fra non molto sarà
pubblicato l'elenco dei furti operati in Valle, tant'è che un primo
elenco è già stato pubblicato ed ha già avuto un risultato in
quanto in un museo non lontano dalla città di Aosta, appena fuori
dalla nostra Regione, sono state scoperte due di queste opere, che
sono state restituite.
Per quanto riguarda l'aumento dei furti negli ultimi anni devo
smentire il Consigliere Tonino: i furti sono avvenuti prima degli
ultimi anni, perchè da quando la Sovrintendenza ha posto rimedio
attraverso il contributo per la predisposizione di sistemi
antifurto, si è avuta una notevole riduzione.
Un altro aspetto molto importante di cui dobbiamo tener conto, è
il numero di persone che compone il personale della Sovrintendenza.
Non dimentichiamo che abbiamo 600 cappelle nella nostra Regione,
una quantità enorme; si sta lavorando all'inventario per la
schedatura e le fotografie di queste opere, si presume però che
occorrerà ancora qualche anno per ultimare tutto il censimento.
Per quanto concerne la fruibilità di questi piccoli musei di
parrocchie e di Comuni, è quella che esiste nell'ambito della
possibilità di andare in Chiesa, perchè sono musei dentro la Chiesa
o nella Sacrestia, che sono protetti da vetri antiproiettile e
sistemi antifurto.
Circa il fatto di non disperdere in tanti piccoli musei questa
ricchezza culturale, va detto che stiamo accentrando troppo in
Aosta e mi pare giusto che ogni piccola comunità abbia la
possibilità di poter fruire di queste ricchezze culturali che ha.
Riteniamo che sia opportuno, a prescindere dal museo che farà la
Regione a Palazzo Challand, che ogni Comune abbia il suo piccolo
museo, perchè sarà un modo per poter avere ulteriore materiale se
c'è la garanzia che venga custodito in maniera giusta e valorizzato
in maniera adeguata.
PRESIDENTE:
Ha chiesto di parlare il Consigliere Tonino,
ne ha facoltà.
TONINO - (P.C.I.):
Solo per una precisazione: quando
parlavo dei furti mi riferivo, e riprendo le parole dette
dall'Assessore Pollicini in premessa ad una d libera di Giunta da
lui stesso presentata, "che negli ultimi dieci anni hanno visto
intensificarsi in maniera preoccupante questi furti", non mi
riferivo al periodo recente, da quando è Assessore Pollicini,
perchè, come si sa, da allora non si sono più verificati i
furti.
PRESIDENTE:
Metto in approvazione la ratifica della
deliberazione in oggetto.
ESITO DELLA VOTAZIONE
Presenti, votanti e favorevoli: 26
Il Consiglio approva all'unanimità
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK