Consiglio Regionale della Valle d'Aosta - Oggetto del Consiglio n. 636 del 24 novembre 1982 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 636 del 24 novembre 1982 - Resoconto
OGGETTO N. 636/VII - DISEGNO DI LEGGE CONCERNENTE:
"INQUADRAMENTO DEL PERSONALE TRASFERITO ALLA REGIONE AI SENSI DEL
DECRETO DEL PRESIDENTE DELLA REPUBBLICA 22 FEBBRAIO 1982, N.
182".
PRESIDENTE:
Ha chiesto di parlare il Presidente della
Giunta, ne ha facoltà.
ANDRIONE - (U.V.):
Chiedo l'attenzione dei Consiglieri su
questo disegno di legge, perché vorrei che fosse loro ben chiara la
spiegazione. Se fosse possibile all'Assessore ai Lavori Pubblici
Borbey di venire qui e sentire quanto la Giunta ha da dire sugli
emendamenti che sono stati presentati e che cosa ritiene di dover
respingere.
Si tratta di una legge dello Stato in base alla quale, dopo la
soppressione di alcuni Enti dichiarati inutili, il personale di
questi ultimi deve obbligatoriamente essere assunto dalle Regioni.
Per quanto riguarda la Valle Aosta, si tratta di 12 persone, anzi
11 perché una di esse è fuori ruolo e, così com'è stato fatto da
tutte le altre Regioni, la Giunta ha predisposto un progetto di
legge che, in sostanza, contempla le seguenti procedure: calcolo
del maturato economico raggiunto alla data dell'inquadramento,
incasellamento di questo maturato economico per
personale
che proviene da un tipo di carriera dove non esiste la carriera
aperta nella corrispondente casella di un organico, quello
regionale, ove invece tale carriera esiste. Di conseguenza,
riconoscimento di quanto oggi percepito e collocamento a quella
anzianità che, nella Regione, corrisponde a quel tipo di
trattamento economico nel livello specifico. Per fare un esempio,
se la persona in questione guadagna oggi £ 6.966.000, viene
inserita, perché in possesso di un dato titolo di studio e svolge
determinate funzioni, al V° livello regionale con 7.039.536 lire,
19 anni e 2 mesi di servizio. Il che vuol dire che da qui a dieci
mesi avrà l'ultimo scatto di anzianità. A noi questo sembra essere
l'unico modo onesto sia nei confronti di chi proviene da un'altra
carriera, sia nei confronti invece di chi è dipendente regionale.
Di conseguenza, non vi è nessuno che non abbia dei vantaggi in
quanto si apre per lui in un periodo più breve una carriera aperta
che è quella regionale.
La legge che abbiamo preparato è fatta su questa base e tiene
conto della legge dello Stato che dà alle Regioni la possibilità di
scegliere il tipo di inquadramento, contrariamente a quanto
avvenuto in precedenza, come riportato sulla Gazzetta Ufficiale 22
marzo 1979, n. 81. Tutte le Regioni hanno scelto questa strada -
almeno a quanto mi risulta - perché si sono preoccupate di
mantenere un giusto equilibrio fra questi nuovi dipendenti, che
vengono assunti a seguito di una regola generale dopo la
soppressione degli Enti preesistenti, ed i propri. Le altre norme
sono consequenziali, applicheremo a questo personale anche la
recente legge votata da questo Consiglio qualche giorno fa, che
prevede l'aumento del 10% al personale regionale come acconto. Non
appena ritornerà approvata, e di conseguenza applicando anche
questo acconto, vi sarà un ulteriore beneficio rispetto a quelle
carriere del parastato che si sviluppano senza offrire né la
carriera aperta né certi benefici.
Io credo che su questa posizione i Consiglieri regionali abbiano
ampia materia per meditare e per mantenere una "partium dicio" fra
tutti i dipendenti regionali, siano essi provenienti da altri Enti
od assunti sin dall'inizio dall'Amministrazione regionale.
PRESIDENTE:
Colleghi Consiglieri, è aperta la discussione
generale. Faccio presente che alla Presidenza è stata presentata
una lista di emendamenti da parte dei Consiglieri Lustrissy,
Martin, De Grandis, Lanièce, Maquignaz, Lanivi e Nebbia.
Ha chiesto di illustrare gli emendamenti il Consigliere
Lustrissy, ne ha facoltà.
LUSTRISSY - (D.P.):
La Commissione Affari Generali ha
discusso lungamente questo provvedimento anche con il
rappresentante dell'Ufficio del Personale inviato dal Presidente
della Giunta, al fine di capire bene qual era il meccanismo che si
voleva porre in essere con questo disegno di legge.
Poi in sede di discussione, la Commissione aveva incaricato
alcuni Consiglieri, membri della Commissione, di elaborare delle
proposte di emendamento al disegno di legge proposto dalla Giunta,
in quanto si ritiene - almeno da parte dei presentatori degli
emendamenti - che il progetto di legge presentato dalla Giunta
debba essere modificato e dirò subito il perché.
Una prima proposta di emendamenti si riferisce alla normativa in
se stessa. C'è un problema di congruenza legislativa in rapporto al
disposto dell'articolo 79 del D.P.R. 22 febbraio 1982, n. 182,
"Norme di attuazione dello Statuto Speciale della Regione Valle
d'Aosta".
C'è un Ente che è stato privatizzato, ci sono altri Enti che
sono stati disciolti perché le funzioni sono state trasferite alle
Regioni con il DPR 616, per cui non si tratta di Enti inutili ma di
Enti soppressi, in quanto le relative competenze sono state
trasferite alle singole Regioni che dovranno poi esercitarle con le
modalità che esse stesse stabiliranno. Quindi è l'art. 79 che detta
in pratica le modalità di questo trasferimento. Orbene, all'art.
79, II° comma, si prevede che la Regione predisponga un disegno di
legge per collocamento in un ruolo speciale provvisorio di questo
personale, per cui non può trattarsi di un ruolo ad esaurimento, ma
deve essere un ruolo speciale che trova la sua logica nel penultimo
comma, nel quale è stabilito che successivamente, con legge
regionale, la Regione provvede al riordino delle funzioni
trasferite, assegnandole ai singoli uffici della propria
organizzazione amministrativa; in quell'occasione il personale che
è stato inserito in quel ruolo speciale provvisorio deve venire
assegnato definitivamente agli uffici ed inserito nel ruolo
ordinario dell'Amministrazione regionale, per cui i tempi previsti
dalla legge sono due. Questo primo provvedimento di ruolo speciale
provvisorio deve essere adottato entro sei mesi e siamo nei termini
previsti in quanto mi pare che il D.P.R. sia entrato in vigore il
12 maggio 1982, per cui il provvedimento è tempestivo.
Per quanto riguarda il merito degli emendamenti proposti, essi
in sostanza affermano il principio che a questo personale assunto
nei ruoli dell'Amministrazione regionale debba essere riconosciuta
l'intera anzianità, giuridica e economica, maturata
complessivamente sia nell'Ente di provenienza sia nel periodo di
transizione in servizio presso l'Amministrazione regionale per
alcuni, e definitivamente dalla data di ingresso nel ruolo speciale
provvisorio prefissata dall'entrata in vigore del D.P.R. Perché
questa proposta si differenzia da quella illustrata prima dal
Presidente della Giunta?
Noi dobbiamo considerare che l'attuale status giuridico ed
economico dei dipendenti regionali fa riferimento alla legge n.
18/80, nella quale si è rivista la normativa precedente e si è
stabilito un principio generale per quanto riguarda l'ordinamento
giuridico del personale regionale, che è quello contenuto all'art.
6 della legge sopracitata, nel quale è previsto che il servizio
prestato alle dipendenze dello Stato e di altri Enti pubblici e
Centri di ricerca debba essere valutato per intero nel caso di
servizio prestato in posti di carriera corrispondente o superiore a
quella in cui l'interessato è inquadrato nei ruoli regionali e
nella misura del 50% nella carriera inferiore. Con questo
provvedimento si è creato un punto fermo: tutti coloro che si
trovavano in servizio presso l'Amministrazione regionale in quel
momento, anche provenienti da altre Amministrazioni, hanno avuto
riconoscimento completo dell'anzianità maturata negli altri Enti
pubblici presso i quali essi avevano prestato servizio. Con
provvedimenti successivi, e precisamente con legge regionale 11
agosto 1981, n. 61, sono stati trasferiti alla Regione nuovi
dipendenti provenienti da altri Enti soppressi, ai quali è stata
riconosciuta successivamente, come previsto dall'art. 6 della legge
18/80, che aveva stabilito questo principio, l'intera anzianità
giuridica maturata nell'Ente di provenienza, per cui se si operasse
oggi, nel corso di questo trasferimento, una distinzione nei
confronti del personale che viene trasferito e che era in servizio
presso questi Enti soppressi, di fatto si costituirebbe una
disparità di trattamento che potrebbe dare luogo e darà certamente
luogo ad un contenzioso. Credo che il primo compito del Consiglio
regionale sia soprattutto quello di esaminare attentamente le
situazioni e di fare il possibile per evitare disparità di
trattamento fra dipendenti regionali, soprattutto in considerazione
del caos che esiste nelle Amministrazioni pubbliche, malgrado le
proposte di normative di leggi-quadro per quanto riguarda il
pubblico impiego.
I dipendenti provenienti da questi Enti non hanno iniziato il
loro rapporto di lavoro con il trasferimento alla Regione ma, a suo
tempo, hanno sostenuto il relativo concorso per l'ingresso in un
Ente pubblico e lì hanno svolto la loro carriera: non è certo colpa
loro se lo Stato, in vista dell'attuazione delle Regioni; ha
assunto dei provvedimenti di riorganizzazione dell'apparato
amministrativo per cui questo personale dipendente si è trovato
immesso nei ruoli regionali. E' questo il senso dell'emendamento
che è stato presentato a modifica del II° comma dell'art. 2 del
provvedimento propostoci dalla Giunta, nel quale si tende a
riconoscere a questi dipendenti l'anzianità giuridica solo agli
effetti della partecipazione ai concorsi interni; l'emendamento
invece prevede il riconoscimento dell'anzianità giuridica in base
al principio fissato dall'art. 6 della legge 18/80, con il
riconoscimento completo dell'anzianità giuridica ed economica, per
diventare a tutti gli effetti dipendenti dell'Amministrazione
regionale, a parità di condizione.
Il II° emendamento e quello previsto all'art. 3 sono emendamenti
soppressivi: tutto il discorso del collocamento e
dell'inquadramento del livello economico viene ad essere superato
dal richiamo all'art. 6, per cui nell'art. 3 rimarrebbe solo il I°
comma che stabilisce la decorrenza e l'effetto della attribuzione
di livello dal 12 maggio 1982, questo per far sì che da quel
momento venga applicata a questi dipendenti la normativa della
Regione con tutto il maturato che costoro si portano dietro.
Gli altri emendamenti riguardano il richiamo che è un di più
rispetto a quanto è stato già detto, che in sede di ricongiunzione,
per quanto riguarda il trattamento previdenziale, questi dipendenti
automaticamente passano da una situazione previdenziale ad un'altra
senza nessun onere a loro carico, come disposto dall'art. 6 della
legge statale n. 29 del 7 febbraio 1979. E' solo un inciso, in
pratica la legge già contiene queste differenziazioni. Per quanto
riguarda la posizione di una persona non di ruolo, deve purtroppo
rimanere quella, per il momento, in quanto lo stesso art. 79 del
D.P.R. prevede per il personale che si trova in posizione di fuori
ruolo, che questo venga recepito in tale posizione dalla Regione.
Successivamente l'Amministrazione regionale potrà prendere in
considerazione la posizione di questo dipendente per trovargli, se
possibile, una collocazione nei ruoli com'è stato fatto altre
volte, non essendo specificato in questo caso un ruolo ad
esaurimento.
Sono questi gli orientamenti emersi nella Commissione Affari
Generali in sede di discussione del disegno di legge, e ribadisco
emersi e non fatti propri dalla Commissione: coloro che hanno avuto
idee diverse le hanno manifestate presentando degli emendamenti che
poi sono stati sottoscritti anche da altri Consiglieri regionali.
Mi pare di aver detto tutto e di aver descritto il motivo di questi
emendamenti, per cui non credo di dover aggiungere altro.
PRESIDENTE:
Ha chiesto di parlare il Consigliere Mafrica,
ne ha facoltà.
MAFRICA - (P.C.I.):
Questo problema è stato discusso a
lungo nella Commissione Affari Generali, sede in cui il nostro
Gruppo ha concordato con questi emendamenti, quindi siamo
favorevoli. Non li abbiamo sottoscritti semplicemente perché non ci
siamo trovati al momento in cui sono state raccolte le firme, ma
siamo favorevoli perché ci sembra giusto che il personale che oggi
viene inquadrato in questo ruolo provvisorio, abbia lo stesso
trattamento di altro personale inquadrato in periodi precedenti.
Non ci sembra valida la giustificazione che negli altri casi lo
diceva già la legge dello Stato, mentre in questo caso la legge
dello Stato lascia alla Regione un certo margine discrezionale. Ci
sembra che per equità in casi analoghi, si debba usare lo stesso
trattamento; poiché questo è il senso fondamentale degli
emendamenti illustrati in modo chiaro dal Consigliere Lustrissy,
noi ribadiamo che per noi vanno bene.
PRESIDENTE:
E' chiusa la discussione generale. Ha chiesto
di parlare il Presidente della Giunta, ne ha facoltà.
ANDRIONE - (U.V.):
Mi sia permesso dire che le
argomentazioni del Consigliere Lustrissy non reggono perché
l'argomento fondamentale è, per una volta, quello
autonomistico.
La competenza della Regione in materia di personale è di natura
primaria, non c'è decreto che possa obbligarci a fare cose che non
vogliamo, per cui questo ruolo è a esaurimento, siamo noi che
decidiamo il nostro organico. Visto che qualche volta si danno qui
delle lezioni di autonomismo, mi sia permesso dire che questa tesi
è assolutamente infondata.
Inoltre si tratta di una questione di onestà, perché è facile
distribuire il denaro della Regione in maniera inconsulta. Noi
prendiamo dei lavoratori perché così è stabilito: vi sono stati
degli Enti soppressi ed è stato stabilito che questi dipendenti
passino alla Regione. Essi avevano un certo tipo di status
giuridico, mantengono fino a quel momento quello status e lo
cambiano entrando alla Regione. Ogni altro tipo di azione
costituisce una forte ingiustizia verso il personale regionale e
verso l'altro personale che mantiene invece quella parte e quello
statuto di origine. Poiché noi calcoliamo il maturato economico,
aggiungendovi il maturato in itinere e tutte le garanzie per i
lavoratori, non si riesce a capire per quale motivo questi devono
essere premiati tre volte solo perché la Regione è una buona mamma;
se volete non ho niente in contrario a dire quali sono le
differenze. Non è questo il modo di amministrare; di conseguenza
ribadisco, almeno per quanto ci riguarda, che votiamo contro
quell'emendamento e manteniamo il disegno di legge così com'è stato
presentato.
PRESIDENTE:
Passiamo all'esame dell'articolato. Do
lettura dell'art. 1.
Art. 1
E' istituito il ruolo speciale ad esaurimento per
l'inquadramento del personale trasferito alla Regione ai sensi
degli articoli 79 e 81 del Decreto del Presidente della Repubblica
22 febbraio 1982, n. 182.
Il ruolo speciale comprende i posti indicati nella tabella di
equiparazione annessa alla presente legge.
PRESIDENTE:
All'art. 1 vi è un emendamento che propone a
sostituzione della parola "ad esaurimento" con "provvisorio".
Ha chiesto di parare il Consigliere Lustrissy, ne ha
facoltà.
LUSTRISSY - (D.P.):
Volevo dire solo che le parole del
Presidente della Giunta hanno confermato quanto dicevo prima. Le
norme dell'ordinamento regionale sul personale le ha poste
l'Amministrazione regionale con la legge del 1980 n. 18 ed è la
legge che noi invochiamo come applicazione. E' un opinione
personale, anche in questo problema si possono avere delle opinioni
personali, quantunque, per l'insegnamento che abbiamo ricevuto, le
norme di attuazione degli statuti speciali si collocano ad un
livello intermedio fra la legge formale e la norma costituzionale e
questo lo può ritrovare il Presidente della Giunta in qualsiasi
trattato di diritto costituzionale dove la materia viene trattata
con ampiezza.
La norma di attuazione dello Statuto regionale pone una
direttiva che deve essere rispettata e riguarda le modalità, in
quanto i principi autonomisti della potestà primaria
dell'Amministrazione regionale sono stabiliti con la legge '80, n.
18, all'art. 6, per cui il problema si pone in questo modo: la
legge che il Consiglio regionale deve adottare non può che essere
una legge istitutiva di un ruolo speciale provvisorio in attesa del
secondo provvedimento di legge di riorganizzazione delle funzioni
che sono state trasferite alla Regione. Questa è la norma
precettiva attuativa dello Statuto regionale.
PRESIDENTE:
Ha chiesto di parlare il Presidente della
Giunta, ne ha facoltà.
ANDRIONE - (U.V.):
Per ribadire che questa legge ha la
stessa dignità legislativa di quella citata dal Consigliere
Lustrissy, per una semplice questione di buon senso. Visto che è il
Consiglio regionale che vota, non si capisce come possa
autoledersi; questa è una legge ed il Consiglio vota una legge
perché autorizzato a farlo in funzione di un articolo che è legge
costituzionale, l'art. 2 della legge 4 febbraio 1948, n. 4, dove si
dice che la Regione si dà l'ordinamento che crede.
PRESIDENTE:
Ha chiesto di parlare il Consigliere Nebbia,
ne ha facoltà.
NEBBIA - (P.S.I.):
Semplicemente per illustrare il motivo
per cui è stata firmata questa serie di emendamenti. E' già stato
detto che la Commissione Affari Generali ha incaricato una
sottocommissione interna per studiare il problema e proporre degli
emendamenti, di conseguenza in questa ottica sono stati firmati
come emendamenti dalla Commissione.
Abbiamo sentito che su questioni, che non sono secondarie, sono
state espresse delle opinioni diverse e ci pare che il problema
forse non sia stato sufficientemente approfondito in sede di
Commissione, perché un invito che era stato proposto dal
Consigliere Tamone non era stato accolto, forse anche per carenza
di iniziativa nostra. Pertanto, non potendo essere rinviato il
disegno di legge, essendovi delle urgenze e delle situazioni che
devono essere comunque sanate, dichiariamo fin dal primo
emendamento che ci asteniamo.
PRESIDENTE:
Ha chiesto di parlare il Consigliere Mafrica,
ne ha facoltà.
MAFRICA - (P.C.I.):
Intervengo solo sulla seconda
argomentazione: siamo favorevoli a questi emendamenti per una
questione di etica. Riteniamo che l'aver usato un determinato
trattamento al personale dell'ex ONMI ed al personale dell'ex ENAL
significhi oggi dover continuare ad usare gli stessi criteri
rispetto ad un personale che viene immesso nell'Amministrazione
regionale per situazioni analoghe. Non crediamo che il
riconoscimento dell'anzianità giuridica sia una ingiustizia
rispetto al personale dipendente attuale dell'Amministrazione
regionale, perché questo personale verrebbe a svolgere funzioni
analoghe a quelle del personale regionale. Quindi, se gli si
riconosce l'anzianità che in qualche modo hanno maturato, anche se
in un Ente oggi soppresso, non credo si creino situazioni di
ingiustizia rispetto al personale; la riteniamo una situazione di
equità rispetto a precedenti provvedimenti legislativi della
Regione.
PRESIDENTE:
Ha chiesto di parlare il Vice Presidente
Faval, ne ha facoltà.
FAVAL - (U.V.):
Dichiaro che voto a favore del
provvedimento: vorrei però chiedere al Presidente della Giunta di
volerci citare quelle cifre che prima ci ha detto di essere
disposto a dire, in modo che non ci siano poi dubbi sulla equità
con la quale intendiamo procedere circa l'adozione di questo
provvedimento rispetto a speculazioni che non voglio definire ma
che qualcuno sta cercando di creare.
PRESIDENTE:
Ha chiesto di parare il Presidente della
Giunta, ne ha facoltà.
ANDRIONE - (U.V.):
Non credo si tratti della questione
così come l'ha posta il Vice Presidente Faval. Si tratta piuttosto
di valutare delle situazioni, se noi volessimo fare un atto di
giustizia perfetta, dovremmo ricostruire ogni carriera. Invece la
nostra proposta è una proposta mediana e faccio un esempio. Con la
cifra di £ 6.966.000 adesso, con i computi fatti secondo una certa
logica che è quella dell'effettivo trattamento di queste funzioni,
si giunge alla Regione al V° livello con £ 7.039.536, 19 anni e 2
mesi di anzianità. Con l'altra logica si giungerebbe a £ 9.014.040
con 38 anni e 11 mesi di anzianità, cioè pronti per la pensione. Il
problema della pensione è assai vasto, perché la Regione, come
sapete, ha anche una particolare liquidazione di fine carriera che
riguarda solo gli impiegati regionali, che però per questo pagano e
hanno pagato durante la permanenza nel ruolo regionale. In questo
caso la Regione pagherà al posto e per conto, il che non è equo nei
confronti del personale regionale.
Può darsi che mi sbagli ma con questo sistema evidentemente si
predispone un pensionamento di un certo numero di persone più
ricco, più rapido, più immediato rispetto a quello che sarebbe
stato il normale iter lavorativo di queste stesse persone secondo
un'altra logica. E' per questo motivo, non per altro, che le leggi
sono fatte per essere interpretate e le opinioni possono essere
anche diverse; ma insistiamo su un concetto di fondo che è quello
del trattamento perché secondo noi non è possibile che si chieda
alla Regione sempre e soltanto un trattamento più favorevole. Se
l'ipotesi fosse stata inversa, se ci fosse stata convenienza nel
computo dell'anzianità secondo il maturato economico ed in itinere
e non nell'altro modo, evidentemente ci sarebbe stato chiesto
questo: per questo motivo troviamo equo procedere secondo l'attuale
condizione economica e giuridica di questo personale.
PRESIDENTE:
Metto in approvazione l'emendamento proposto
all'art. 1.
ESITO DELLA VOTAZIONE
Presenti: 29
Votanti: 26
Favorevoli: 12
Contrari: 14
Astenuti: 3 (Berti, Nebbia e Tripodi)
Il Consiglio non approva
PRESIDENTE:
Metto in approvazione l'articolo 1 nel testo
originario.
ESITO DELLA VOTAZIONE
Presenti: 29
Votanti: 22
Astenuti: 7 (De Grandis, Fosson, Lanièce, Lustrissy, Maquignaz,
Martin e Ricco)
Favorevoli: 22
Il Consiglio approva
PRESIDENTE:
Do lettura dell'art. 2.
Art. 2
L'inquadramento del personale di cui all'articolo precedente
è disposto con deliberazione della Giunta regionale nel termine di
120 giorni dall'entrata in vigore della presente legge, in
conformità all'unita tabella di corrispondenza, sulla base della
posizione giuridica rivestita alla data del 12 maggio 1982, fatte
salve le modificazioni sopravvenute in base ad atti formali ove
queste retroagiscano i propri effetti anteriormente ad
essa.
Il periodo di servizio prestato presso l'Amministrazione di
provenienza, nonché quello prestato presso la Regione anteriormente
alla data del 12 maggio 1982, è considerato come servizio prestato
alle dipendenze organiche della Regione ai soli fini
dell'ammissione ai concorsi pubblici ed interni banditi
dall'Amministrazione regionale.
PRESIDENTE:
All'art. 2 vi è l'emendamento sostitutivo del
2° comma di cui do lettura.
"Il periodo di servizio comunque prestato presso
l'Amministrazione di provenienza, nonché quello prestato presso la
Regione anteriormente alla data del 12 maggio 1982, è riconosciuto
a tutti gli effetti giuridici ed economici secondo il disposto
dell'art. 6 della legge regionale 30 aprile 1980, n. 18".
Lo metto in approvazione.
ESITO DELLA VOTAZIONE
Presenti: 29
Votanti: 26
Astenuti: 3 (Berti, Nebbia e Tripodi)
Favorevoli: 12
Contrari: 14
Il Consiglio non approva
PRESIDENTE:
Metto in approvazione l'articolo 2 nel testo
originario.
ESITO DELLA VOTAZIONE
Presenti: 29
Votanti: 22
Astenuti: 7 (De Grandis, Fosson, Lanièce, Lustrissy, Maquignaz,
Martin e Ricco)
Favorevoli: 22
Il Consiglio approva
PRESIDENTE:
Do lettura dell'art. 3.
L'attribuzione del livello di inquadramento e l'applicazione
dell'ordinamento giuridico ed economico del personale regionale
hanno effetto dal 12 maggio 1982.
Ai fini della determinazione della posizione economica di
inquadramento, si applicano i seguenti criteri:
a)
per i dipendenti che hanno titolo all'applicazione
del D.P.R. 16 ottobre 1976, n. 509, la posizione economica è
determinata dallo stipendio in godimento o, comunque, cui avevano
diritto alla data dell'11 maggio 1982 comprensivo di eventuali
assegni pensionabili;
b)
al personale degli enti soppressi privo di sviluppi
contrattuali nel triennio 1979/1981, ed eventualmente nel triennio
precedente, si attribuiscono i benefici economici dei contratti
vigenti per gli impiegati civili dello Stato ai soli fini della
determinazione della posizione economica al 12 maggio 1982.
Al dipendente viene altresì riconosciuto il maturato in
itinere con le modalità indicate dall'art. 11 della legge regionale
30 aprile 1980, n. 18, con riferimento alla data del 12 maggio
1982.
Dal 12 maggio 1982, al personale di cui alla presente legge
compete la progressione economica prevista dalla legge regionale 30
aprile 1980, n. 18.
PRESIDENTE:
Metto in approvazione l'articolo 3.
ESITO DELLA VOTAZIONE
Presenti: 29
Votanti: 22
Astenuti: 7 (De Grandis, Fosson, Lanièce, Lustrissy, Maquignaz,
Martin e Ricco)
Favorevoli: 22
Il Consiglio approva
PRESIDENTE:
Do lettura dell'art. 4.
Art. 4
Ai fini del trattamento assistenziale, previdenziale e di
quiescenza, il personale inquadrato a norma della presente legge è
iscritto alle competenti gestioni per le assicurazioni sociali
obbligatorie contro le malattie, all'Istituto per l'Assistenza ai
dipendenti degli enti locali (I.N.A.D.E.L.) e alla Cassa per le
pensioni dei dipendenti degli enti locali (C.P.D.E.L.).
Agli effetti del trattamento assistenziale, previdenziale e
di quiescenza, l'iscrizione del personale di cui alla presente
legge è eseguita dal 12 maggio 1982.
E' data facoltà al personale di cui alla presente legge di
optare per il mantenimento della posizione assicurativa già
costituita nell'ambito dell'assicurazione generale obbligatoria.
L'opzione deve essere esercitata nel termine di 180 giorni dalla
notificazione della deliberazione di inquadramento.
PRESIDENTE:
Metto in approvazione l'articolo 4.
ESITO DELLA VOTAZIONE
Presenti: 29
Votanti: 22
Astenuti: 7 (De Grandis, Fosson, Lanièce, Lustrissy, Maquignaz,
Martin e Ricco)
Favorevoli: 22
Il Consiglio approva
PRESIDENTE:
Do lettura dell'art. 5.
Art. 5
Il personale non di ruolo in servizio presso gli enti di cui
al capo IV del D.P.R. 22 febbraio 1982, n. 182, è inquadrato presso
la Regione in posizione non di ruolo, sulla base della posizione
giuridica rivestita alla data del 12 maggio 1982.
La posizione economica è determinata dallo stipendio in
godimento, o comunque, cui il personale di cui al comma precedente
aveva diritto alla data dell'11 maggio 1982.
Al personale di cui al primo comma sono applicate le norme
dell'ordinamento giuridico ed economico del personale regionale non
di ruolo, con effetto dal 12 maggio 1982.
Agli effetti del trattamento assistenziale, previdenziale e
di quiescenza, il personale di cui al presente articolo è iscritto
alle competenti gestioni per le assicurazioni sociali obbligatorie
contro le malattie, all'Istituto per l'assistenza dei dipendenti
degli enti locali (I.N.A.D.E.L.) e alla Cassa per le pensioni dei
dipendenti degli enti locali.
PRESIDENTE:
Metto in approvazione l'articolo 5.
ESITO DELLA VOTAZIONE
Presenti: 29
Votanti: 22
Astenuti: 7 (De Grandis, Fosson, Lanièce, Lustrissy, Maquignaz,
Martin e Ricco)
Favorevoli: 22
Il Consiglio approva
PRESIDENTE:
Do lettura dell'art. 6.
Art. 6
L'onere derivante dall'applicazione della presente legge
valutato in lire 150.000.000 per l'anno 1982 e in annue lire
200.000.000 a decorrere dal 1983, graverà sul cap. 20900 del
bilancio di previsione della Regione per l'esercizio 1982 e sui
corrispondenti capitoli dei bilanci futuri.
Alla copertura dell'onere di cui al comma precedente si
provvede:
per l'anno 1982 mediante prelievo di lire 150.000.000 dal
cap. 50000 "Fondo globale per il finanziamento di spese per
l'adempimento di funzioni normali (Spese correnti) del bilancio di
previsione per il corrente esercizio (Allegato n. 8 - Spese di
funzionamento istituzionale - ordinamento e ristrutturazione dei
servizi dell'Amministrazione regionale); per gli anni 1983 e 1984
mediante utilizzo per lire 400.000.000 delle risorse disponibili
relative al programma 1-2 personale regionale del bilancio
pluriennale 1982/84.
Per gli anni successivi gli oneri necessari saranno iscritti
con legge approvativa dei rispettivi bilanci.
PRESIDENTE:
Metto in approvazione l'articolo 6.
ESITO DELLA VOTAZIONE
Presenti: 29
Votanti: 22
Astenuti: 7 (De Grandis, Fosson, Lanièce, Lustrissy, Maquignaz,
Martin e Ricco)
Favorevoli: 22
Il Consiglio approva
PRESIDENTE:
Do lettura dell'art. 7.
Art. 7
Al bilancio di previsione della Regione per l'esercizio 1982
sono apportate le seguenti variazioni:
PARTE SPESA
Variazione in aumento
Cap. 20900 "Spese per il personale addetto ai servizi della
Regione - Stipendi, altri assegni fissi e contributi diversi a
carico dell'Ente"
£ 150.000.000
Variazione in diminuzione
Cap. 50000 "Fondo globale per il finanziamento di spese per
l'adempimento di funzioni normali (Spese correnti)"
£. 150.00.000
PRESIDENTE:
Metto in approvazione l'articolo 7.
ESITO DELLA VOTAZIONE
Presenti: 29
Votanti: 22
Astenuti: 7 (De Grandis, Fosson, Lanièce, Lustrissy, Maquignaz,
Martin e Rico)
Favorevoli: 22
Il Consiglio approva
PRESIDENTE:
La Presidenza propone di inserire l'urgenza,
visto che ne è stata fatta menzione, mentre la legge non la
prevede. Pertanto metto in approvazione l'articolo 8 che prevede
l'approvazione dell'urgenza, di cui do lettura.
Art. 8
La presente legge è dichiarata urgente ai sensi del terzo
comma dell'articolo 31 dello Statuto Speciale ed entrerà in vigore
il giorno successivo a quello della sua pubblicazione nel
Bollettino Ufficiale della Regione.
E' fatto obbligo a chiunque spetti di osservarla e di farla
osservare come legge della Regione Autonoma della Valle
d'Aosta.
ESITO DELLA VOTAZIONE
Presenti: 29
Votanti: 29
Maggioranza: 18
Favorevoli: 29
Il Consiglio approva all'unanimità
PRESIDENTE:
Metto in approvazione l'allegato alla legge
regionale.
... Omissis...
ESITO DELLA VOTAZIONE
Presenti: 29
Votanti: 21
Astenuti: 8 (De Grandis, Fosson, Lanièce, Lanivi, Lustrissy,
Maquignaz, Martin e Ricco)
Favorevoli: 21
Il Consiglio approva
PRESIDENTE:
Ha chiesto di parlare per dichiarazione di
voto il Consigliere Lustrissy, ne ha facoltà.
LUSTRISSY - (D.P.):
Per quanto riguarda il Gruppo dei
Democratici Popolari, ci asterremo dalla votazione della legge per
i motivi già indicati in precedenza.
PRESIDENTE:
Ha chiesto di parlare il Consigliere Mafrica,
ne ha facoltà.
MAFRICA - (P.C.I.):
Noi abbiamo votato tutti gli
emendamenti che tendevano a migliorare la legge e a trattare questo
personale allo stesso modo di quello che in precedenza, in
condizioni analoghe, era stato assunto dalla Regione. Abbiamo
votato a favore degli articoli, anche se gli emendamenti non sono
passati, perché giudichiamo che il provvedimento sia necessario per
dare comunque una sistemazione a questo personale. Voteremo a
favore della legge pur esprimendo la nostra contrarietà al fatto
che gli emendamenti siano stati respinti.
PRESIDENTE:
Ha chiesto di parare il Consigliere Lanièce,
ne ha facoltà.
LANIECE - (D.C.):
Il sottoscritto ed i Consiglieri Fosson
e Ricco si asterranno dalla votazione.
PRESIDENTE:
Ha chiesto di parlare il Consigliere
Carlassare, ne ha facoltà.
CARLASSARE - (Dem. Prol. - Nuova Sin.):
Ritengo sia
necessario dare una sistemazione definitiva a queste persone
all'interno dell'organico regionale, pertanto voterò a favore di
questa legge anche se sarebbe stato più opportuno darne una più
corretta definizione, accettando gli emendamenti proposti.
PRESIDENTE:
Metto in approvazione la legge nel suo
complesso per votazione segreta.
VOTAZIONE A SCRUTINIO SEGRETO
ESITO DELLA VOTAZIONE
Presenti: 30
Votanti: 22
Astenuti: 8 (De Grandis, Fosson, Lanièce, Lanivi, Lustrissy,
Maquignaz, Martin e Ricco)
Favorevoli: 22
Il Consiglio approva
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK