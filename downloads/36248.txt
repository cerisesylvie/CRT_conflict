Consiglio Regionale della Valle d'Aosta - Oggetto del Consiglio n. 496 del 12 marzo 2014 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AGRICOLTURA
Bonifica, miglioramenti e riordino fondiario
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 496 del 12 marzo 2014 - Resoconto
OGGETTO N. 496/XIV - Reiezione di risoluzione: "Impegno a
reperire entro 90 gg. i fondi necessari al finanziamento dei piani
di riordino fondiario già autorizzati e a definire la graduatoria
dei riordini da finanziare".
Président -
Il y a quelqu'un qui souhaite intervenir pour
l'illustration? A demandé la parole le collègue Chatrian.
Chatrian (ALPE) -
Grazie Presidente.
Nella passata legislatura, nel mese di luglio, il Consiglio
regionale aveva approvato una nuova normativa per dare delle
risposte ai vecchi piani di riordino fondiario iniziati negli anni
'85/'90, quindi in quest'aula si è legiferato in materia.
All'interno di quel provvedimento, la Giunta regionale avrebbe
dovuto, in 6 mesi, approvare e redigere i criteri applicativi per
poi dare corso e gambe e finalmente a chiudere il cerchio non
chiuso negli ultimi anni per quanto riguarda i riordini fondiari,
riordini che, per chi non è...
Presidente
- Scusate colleghi, interrompo il collega
Chatrian, e me ne scuso, gli ridarò subito la parola. Stiamo
verificando con gli uffici in merito alla votazione sul punto
precedente...scusate, la risoluzione non viene approvata, il
sistema ci ha dato che approvava, ma i votanti erano 17 e gli altri
non risultavano presenti, quindi...
Chatrian (ALPE)
- Non avevamo dubbi, Presidente!
Presidente
- Chiedo scusa, ma è il sistema che non va
bene. Dichiariamo non approvata la risoluzione di cui al punto
41.03. Collega Chatrian, prego, se vuole continuare con
l'illustrazione...e mi scuso ancora per l'interruzione.
Chatrian (ALPE)
- Grazie Presidente, quindi il Consiglio
non si prende nessun impegno...
Illustro la risoluzione che abbiamo presentato, scritta a più
mani dai 17 Consiglieri di minoranza. Il riordino fondiario
consiste nel riassetto catastale e nell'accorpamento delle
proprietà frammentate e polverizzate. Conosciamo tutti, soprattutto
nella media e alta montagna, la frammentazione della proprietà
privata, e da decenni l'Amministrazione regionale ha cercato di
bonificare, ha cercato di canalizzare, ha cercato di
rendere...diciamo più agevole il terreno agricolo per poterlo
sfruttare...se magari la maggioranza deve chiedere una
sospensione...no, no, ma scusi lei, Presidente, ascolto lei...no,
no, ma...
Presidente
- Scusi, collega. Prego.
Chatrian (ALPE)
- Ma non mi dispiacerebbe parlare al
Presidente, dato che stamattina e ieri, per quanto riguarda i
riordini fondiari, mi sembra che abbia risposto il Presidente e non
l'Assessore competente...faccia tranquillamente, io posso
aspettare, Presidente.
Presidente
- No, colleghi, per cortesia, continuiamo la
discussione...il Presidente è in aula e la ascolta...continuiamo.
Vada avanti, collega.
Chatrian (ALPE)
- Non ho impegni, non ho impegni,
Presidente Rini, siamo qui, abbiamo presentato questa risoluzione
per dare una risposta puntuale ai riordini fondiari valdostani.
Riteniamo importante, a nostro avviso, come vi dicevo poc'anzi,
terminare. Sappiamo tutti che portare avanti un piano di riordino
non è stato e non è semplice; sappiamo che occorre tempo per la
parte propedeutica allo studio preliminare in cui è necessario
conciliare le idee e le proposte dei singoli proprietari con le
esigenze di miglioramento delle condizioni agronomiche e di
razionalizzazione del lavoro agricolo.
Detto questo, come vi dicevo, la Giunta regionale, il 26 aprile
2013, in piena propaganda elettorale, aveva approvato i criteri
applicativi della legge approvata nel 2012; scadenza per consegnare
i vari piani: 15 novembre 2015. La faccio breve, perché ieri mi
sembra abbiamo discusso con l'Assessore Testolin su questo tema. La
minima unità particellare quale estensione minima attribuibile
all'esito del riordino fondiario è in funzione alla tipologia di
culture che il piano fondiario di riordino prevede...stiamo
parlando di riordino fondiario, non stiamo parlando di bonifiche,
non stiamo parlando di irrigazione...culture foraggere 2.000 metri
quadri, e seminativi, vigneti e frutteti 1.000 metri quadri. Ciò
detto, 40 consorzi hanno riattivato il piano mettendo in campo un
verbale dell'assemblea dei consorzisti, una relazione tecnica, una
stima dei costi e la previsione di spesa riguardo agli oneri
fiscali necessari per la registrazione e trasferimento dei diritti
reali di proprietà...stiamo parlando di 40 piani che devono essere
terminati, tutto il lavoro è già stato praticamente fatto, bisogna
chiudere il cerchio per poter, a questo punto, accorpare le varie
proprietà.
Dato che ieri mattina non abbiamo avuto risposte puntuali
dall'Assessore e che riteniamo urgente e necessario quanto meno che
questo Consiglio prenda una decisione forte in merito - stiamo
parlando, ripeto, di piani che hanno 20-25 anni, se non 28 anni,
non ancora terminati per quanto riguarda solo il discorso di
proprietà - chiediamo un impegno al Governo regionale, alla
maggioranza...so che qualche nuovo Consigliere dell'Union
Valdôtaine forse ha seguito in questi anni questi
dossier...chiediamo a voi, veramente...penso che sia arrivato e
giunto il momento di prendere una decisione, prendere una decisione
che vada in un senso unico, che è quello di chiudere il pregresso,
chiudere tutti i lavori che il pubblico ha fatto in questi anni e,
a questo punto, accorpare esclusivamente le proprietà. Quaranta
sono i consorzi che hanno riattivato i piani, 40 sono quelli che
hanno depositato la richiesta entro il 15 novembre; in questi 4
mesi i tecnici e i funzionari dell'Assessorato hanno richiesto ai
vari consorzi ulteriori documentazioni ed eventuali nuove
assemblee. Però, scusatemi, lasciamo fare il lavoro ai Dirigenti,
lasciamo fare il lavoro ai funzionari, lasciamo fare il lavoro ai
tecnici incaricati di questi piani. Noi abbiamo un altro ruolo, che
è quello politico e la richiesta che noi abbiamo scritto, nero su
bianco, su questa risoluzione è di reperire i fondi entro 90
giorni; poi se i 90 giorni non includono il riassetto del bilancio
regionale legato all'avanzo di amministrazione 2013, possiamo
tranquillamente modificare i 90 giorni ai 120 o ai 150 giorni, ma
l'obiettivo - come avete ben capito - è di natura
politico-economico-finanziaria, di reperire i fondi finalmente per
chiudere il cerchio e dare delle risposte.
Ieri, intervenendo su questo dossier ho cercato di essere
diretto. Su questo tema avete fatto propaganda elettorale, avete
vinto probabilmente le elezioni, avete illuso centinaia di persone
che aspettano delle risposte a livello di comproprietà e a livello
di accorpamento di proprietà, agricoltori, non agricoltori e
persone che danno in affitto dei piccoli appezzamenti in montagna e
media montagna. Io penso che sia dovere nostro dare una risposta
puntuale e, scusatemi, anche seria, in merito.
Presidente -
Apriamo la discussione generale. Ci sono
richieste d'intervento? Ha chiesto la parola il collega
Bertschy.
Bertschy (UVP) -
Merci.
Un minuto velocissimo...fra l'altro, volevo capire cos'era
successo intorno al tavolo della Presidenza e della dirigenza della
Presidenza del Consiglio rispetto alla votazione, se c'è un'offesa
politica rispetto al fatto che non abbiamo partecipato al voto o se
c'è qualcos'altro, ecco...no, perché c'è stato un conciliabolo
particolarmente nervoso da quelle parti. Volevo anche dire che noi
abbiamo sempre cercato di votare - seppur la maggioranza in questo
momento non sia in grado di garantire la maggioranza - anche
provvedimenti come quello dell'Assessore al turismo e
dell'
Office du tourisme
, della delibera e altre
cose...quindi non vorrei solo che si facesse confusione. Noi oggi
siamo qui e siamo rimasti in sala, abbiamo fatto quello che
dovevamo fare. Rispetto a questo, per una volta abbiamo voluto far
capire che i numeri per portare avanti il Governo in questo momento
non ci sono...se è questo il problema, fatecelo solo sapere, perché
non voleva essere assolutamente uno sgarbo, voleva essere una presa
di posizione politica.
Presidente -
Collega Bertschy, le rispondo volentieri.
C'è stata solamente una discussione tecnica sul fatto che il nostro
sistema di voto dava approvato, quando invece non c'era il numero
legale, quindi era questo l'oggetto del chiarimento. Non è una
gestione...ce ne siamo accorti subito, è un sistema che non è
governato da noi o da questa Presidenza, e chiunque fosse stato
seduto qua avrebbe letto quello che è il responso...ma abbiamo
immediatamente rettificato con l'ausilio degli uffici. Prego,
collega Bertschy.
Bertschy (UVP) -
Vabbè, motivo in più per essere
scocciati, allora, soprattutto per come è stato trattato
l'intervento del collega Albert Chatrian, che trattava un argomento
che interessa una buona parte della popolazione dei Comuni che sono
stati coinvolti da questo riordino, che attendono risposte
dall'Amministrazione regionale da un bel po' di anni; uno di questi
Comuni, in questo caso, non è quello della cabina elettrica, ma del
riordino fondiario, che è anche il Comune di Hône. Si sta
attendendo che si concluda un riordino fondiario che è cominciato
praticamente qualche tempo dopo l'alluvione, e che oggi sta
mettendo in forte difficoltà i passaggi di proprietà e tutte quelle
attività che si fanno purtroppo nelle compravendite come nei
passaggi di eredità. Credo non sia serio non chiudere procedimenti
come questi da parte dell'Amministrazione regionale, soprattutto
non sia serio nella misura in cui si avviano altre progettazioni,
altri investimenti, e si mette a repentaglio una serie di
situazioni che possono veramente comportare, nell'immediato futuro,
anche delle grandi difficoltà. Diventa sempre più difficile, anche
per amore del colloquio dei colleghi di minoranza, in questo caso,
che, lasciati in libertà dai Capigruppo, vedete come si lasciano
andare anche loro...io dico solo che sui riordini fondiari bisogna
avere il coraggio di mettere la parola "fine".
La risoluzione che presentiamo è una risoluzione che vuole far
vedere che l'Amministrazione regionale ha ancora della serietà e,
soprattutto, ha ancora un'attenzione per quelli che si sono spesi e
per quelli che mantengono oggi una responsabilità legale di queste
cose, perché i Presidenti di consorzio sono veramente in
difficoltà, sono veramente in difficoltà perché i procedimenti
vanno sulle loro spalle. Quindi le chiedo, Assessore Testolin, di
fare attenzione a questo momento, le chiedo il massimo impegno nel
valutare la nostra risoluzione e di fare tutto quello che le è
possibile per reperire le risorse nel tempo necessario, per dare
una risposta concreta a dei problemi che si vivono ormai con una
certa quotidianità e che stanno, fra l'altro, mettendo in
difficoltà anche dei lavori pubblici...per esempio l'allargamento
di strade a fianco di porzioni di territorio che sono state
organizzate dove sono stati fatti questi riordini, dove si va ad
allargare delle proprietà che non sono più di proprietà degli
stessi proprietari, ma sono proprietà di altri che hanno avuto
l'assegnazione del pezzo, nel riordino, in un'altra porzione di
campagna. Attenzione quindi a fare in modo che appunto
l'Amministrazione dia una risposta certa a un problema che è un
problema impellente per tante persone.
Presidente -
Ha chiesto la parola il collega Donzel.
Donzel (PD-SIN.VDA) -
Grazie Presidente.
Spero non vi siano ulteriori sorprese regolamentari, c'è un mio
conoscente che si è appassionato di Consiglio regionale, ha voluto
avere il Regolamento del Consiglio regionale, ma io gli ho detto
"guarda non sono tanti articoli, è una cosa facile da capire", ma
tra interventi per fatto personale a gogò e sorprese nel voto,
insomma...forse sono stato un po' troppo leggero nel dire che non
era complicato.
Spero di avere ancora tutta la lucidità e l'energia per
sostenere questa risoluzione con la passione con cui l'ha sostenuta
il collega Chatrian e con l'impegno di anni di battaglie su questo
tema, perché non è la prima volta che questo tema arriva in
Consiglio regionale; l'abbiamo raccontata più volte, è una
situazione di difficoltà, di emergenza, che vive il settore
agricolo in Valle d'Aosta. Uno degli strumenti che in qualche modo
in questi anni ha sicuramente aiutato e fortemente sostenuto
l'agricoltura valdostana, sia la zootecnia, ma anche il settore
vitivinicolo, con importanti interventi di riordino fondiario, è
stato proprio quello di questi consorzi e di questo importante
sforzo finanziario che ha fatto l'Amministrazione, uno sforzo
importantissimo, che ha toccato l'intera Regione Valle d'Aosta (in
tutte le parti sono stati attivati questi lavori), però è chiaro
che in molti casi il non aver concluso, il non aver fatto la tappa
finale, ha determinato veramente delle situazioni che adesso si
stanno verificando con un effetto boomerang. Se prima l'intervento
ha favorito...diciamo la possibilità di coltivare dei terreni, di
utilizzare dei territori, adesso, il fatto che non si chiuda questo
percorso crea dei problemi che stanno portando verso
l'insostenibilità e la difficoltà di gestione. Quindi, ragionando
nello spirito positivo che ha promosso queste iniziative, bisogna
far sì che uno sforzo economico, ma io dico anche umano,
importante, perché c'è stato dietro questi lavori che hanno anni
alle spalle, anche un importante lavoro culturale da fare per
convincere determinate persone ad accettare la logica del
riordino.
Sappiamo quanti nostri valdostani erano attaccati al loro fondo,
al loro piccolo appezzamento, era difficile farli entrare nella
logica del riordino fondiario; poi le esigenze hanno favorito,
però...di colpo, culturalmente, era passato questo messaggio,
arrivavano domande su domande, tutti volevano fare, tutti vogliono
fare ancora adesso riordini fondiari, ma non possiamo
lanciare...no, no, ci sono ancora importanti situazioni che
chiedono riordini fondiari, soprattutto nel sistema
dell'irrigazione, vi posso garantire che tantissime situazioni
ancora avrebbero bisogno di risposte. Però non possiamo spargere
delle situazioni che poi adesso stanno diventando un boomerang.
Ecco quindi la necessità, già ribadita nella passata
legislatura, ma che torniamo con forza a chiedere in questa
situazione, di dare una risposta chiara a questo problema. Io spero
che davvero questa volta non siano le premesse a impedire di votare
una risoluzione sulla quale la maggioranza non può che convenire
sull'impegno, perché penso che sia un lavoro che l'Assessore ha
sicuramente a cuore di svolgere. Sicuramente i termini che mette la
minoranza, i 90 giorni, non sono dei termini così facili da
superare, ma io penso che il principio che muove...e anche la
tempistica stringente che noi chiediamo è stringente perché viene
da anni e anni di richieste...ecco, solo per farvi capire che non è
che c'è un impazzimento con lei. Analoghe interpellanze erano state
presentate negli anni passati e, davvero, questa volta può essere
la volta buona per dare una risposta a questo problema.
Presidente -
Ci sono altre richieste d'intervento? Se non
ci sono richieste d'intervento, possiamo chiudere la discussione
generale. Chiudiamo la discussione generale. In replica, la parola
all'Assessore Testolin.
Testolin (UV) -
Credo che l'argomento sia stato dibattuto
già ieri con una serie di informazioni che erano state richieste e
che ci portavano a capire quali siano le difficoltà dal punto di
vista del determinare una graduatoria definitiva che possa
permettere quindi di procedere ai pagamenti. Peraltro, quello che
viene chiesto all'interno di questa risoluzione, risoluzione
secondo me importante...peccato che alcuni di questi riordini si
trascinino effettivamente da più di 25 anni, e il momento del
"dunque" arrivi senza sapere quale sia la somma da dover impegnare
in merito alla chiusura di questi stessi riordini.
Conosco bene la situazione spiegata prima dal collega Bertschy,
perché è già stata presentata nel dettaglio; però, nonostante
l'attenzione che si può avere in questo momento, senza sapere quali
possano essere le necessità finanziarie e senza conoscere le
possibilità di copertura delle stesse, credo che la risoluzione non
possa essere accettata, anche perché accettare una risoluzione che
ti impegna senza sapere quali debbano essere le risorse e come
poterle reperire, nel giro di 90 giorni, diventa un po'
improbabile! Quello che rimane è sicuramente un'attenzione verso il
problema, al quale si cercherà di trovare una risposta nel momento
in cui ci sarà una definizione anche delle risorse a
disposizione.
Presidente -
Ci sono altre richieste d'intervento in
replica o dichiarazione di voto? Ha chiesto la parola il collega
Grosjean.
Grosjean (UVP) -
Grazie Presidente.
Sono allucinato! È da 25 anni che è stata fatta una mezza legge
o una legge non fatta completamente, un "aborto" di legge sul
riordino fondiario! A questa legge mancava un pezzo per finire il
percorso, per riassegnare le nuove parcelle ai proprietari, e siamo
ancora lì, dopo 25-26 anni, a dire: "non sappiamo quanti saranno i
soldi, quanti saranno gli impegni, dal punto di vista finanziario,
per poter risolvere questa situazione! Ma credo sia veramente una
cosa unica al mondo! Non so se ci sono altre Regioni o altri Paesi
democratici che hanno delle situazioni di questo genere! Ma ci sono
aziende che veramente hanno dei grossi problemi! Parlavo con dei
giovani agricoltori che hanno fatto il contratto di affitto del
terreno che non è più quello perché è stato spostato: il
proprietario dell'altro terreno non può far loro il contratto
perché non è quello che coltivano, quindi questa gente perde anche
la possibilità di avere dei sostegni, la possibilità di avere delle
concessioni edilizie per mettere la serra, perché non ha la sua
proprietà! E abbiamo continuato imperterriti, negli anni, a
finanziare gli interventi di riordino fondiario senza mai chiuderne
neanche uno!
Io credo che qui bisogna veramente studiare una normativa,
perché ormai le spese, Signori, non sono più le spese per andare a
fare la bonifica, l'appalto all'impresa edile...sono le spese
burocratiche, di registrazione al catasto...ma il catasto di chi è?
Ma di chi è il catasto, non è regionale? Ma con lo Stato non si può
parlare? Allora probabilmente c'è qualcosa che non funziona in
questa benedetta Valle! Perché...non vorrei che le norme di
attuazione della ferrovia facessero la stessa fine, che dopo 25
anni siamo ancora lì a dire: "è lo Stato che non ci risponde"!
Fatto il primo e il secondo riordino, bisognava cambiare sistema,
bisognava trovare una soluzione, non continuare imperterriti a fare
dei riordini e adesso ci troviamo in questa situazione! Sarei
curioso di conoscere qual è la superficie di ettari che sono stati
sistemati e che sono in questa situazione. Ma è passata una
generazione dal primo consorzio, dal primo lavoro: 25 anni! È
impensabile! Qui bisogna mettere una boccia ferma e dire: "qui non
si fa più niente finché non si trova una soluzione", ma bisogna
trovare una soluzione!
Io credo che ci sia un modo per venirne fuori...non ce l'abbiamo
fatta quando c'erano i soldi e, adesso, diciamo che non ci sono più
i soldi...ma la proprietà è sacra! Come possiamo continuare in
questa situazione? Io veramente non riesco...ma non oggi, è una
vita che non riesco a capire come mai l'Assessorato
dell'agricoltura, in questi ultimi 25 anni, non abbia trovato una
soluzione a questo. Io ho lavorato in Svizzera negli anni '70: a
fine lavoro, quando i nuovi proprietari riprendevano i fondi
sapevano di cosa erano proprietari! Qui, invece, si va avanti così,
e poi vengono fuori i problemi come diceva il collega Gigi: il
Comune deve fare una strada e non sa più sulla proprietà di chi
deve passare, eh? ...ma veramente siamo...qui bisogna cambiare
sistema, Assessore! Qui bisogna veramente...altro che chiedere ai
consorzi quali sono i lavori e quali sono gli interventi che
bisogna fare, io non riesco veramente a capire come mai con lo
Stato italiano non riusciamo ad avere delle risposte...ci sarà un
problema! Ma che cosa facciamo, aspettiamo? Ma son 25 anni! Altro
che "non è che aspettiamo"!
Comunque, Assessore, veda di trovare una soluzione...qui bisogna
mettersi tutti insieme, altro che commissione o che...qui bisogna
venirne fuori! Non basteranno 90 giorni, ci vorranno 1-2 anni, ma
qui bisogna incominciare a trovare delle soluzioni e assolutamente,
prima di fare altri interventi di bonifica in questo
senso...piuttosto facciamoli fare ai privati gli interventi di
bonifica e le sistemazioni, aiutiamo un po' di più i privati, e in
quel caso andiamo ad aiutare soprattutto chi ha intenzione di fare
i lavori e chi è coltivatore, perché coi consorzi siamo andati
sovente ad aiutare terreni di gente che non lavora e poi li
affitta, quindi questo è ancora un altro capitolo, questo è ancora
un altro capitolo...ma non si può, dopo 25 anni, essere fermi al
punto di partenza, questo è ineccepibile!
Presidente -
Ci sono altre richieste d'intervento? Non ci
sono richieste d'intervento? Ha chiesto la parola il collega
Chatrian.
Chatrian (ALPE) -
Colleghi, non ho le parole giuste per
esprimere l'amarezza e la profonda delusione. Capisco che ai
colleghi di maggioranza nulla interessa, sto capendo perfettamente
anni di battaglia fatti in quest'aula... Abbiamo discusso in
quest'aula, nel mese di luglio 2012, quando si è riscritta la legge
sui riordini fondiari, dopo un vuoto normativo durato 5 anni e la
sintesi fatta all'epoca è stata...dato che il mondo è cambiato
anche in Valle d'Aosta, la politica quanto meno avrebbe dovuto
chiudere il pregresso, e ascoltando le sue parole, Assessore
Testolin, veramente non ho più nulla da aggiungere, non ho
veramente più nulla da aggiungere! Mi fa...non voglio utilizzare
delle parole scorrette...ma perché avete illuso centinaia di
persone durante la campagna elettorale? Perché avete raccontato
frottole durante la campagna elettorale? Lei forse ha fatto
campagna elettorale l'anno scorso, come l'abbiamo fatta noi...
Io, su questo tema...stiamo parlando solo di pregresso, non
stiamo parlando di bonifiche, non stiamo parlando di irrigazione,
stiamo parlando di accorpamento di proprietà, accorpamento di
proprietà di migliaia di cittadini valdostani, migliaia...e la sua
risposta, Assessore, a una risoluzione del genere, è "peccato"? E
ci dice: "non abbiamo nessun..." sì, ma un impegno di natura
politica, c'è stata una delibera di Giunta nell'aprile 2013, si
apre un bando, ci sono dei criteri applicativi, c'è la chiusura di
un bando, il 15 novembre 2013, i 40 consorzi hanno incaricato dei
tecnici per redigere le relazioni tecniche, i conteggi e tutto,
hanno fatto delle assemblee, Assessore Testolin...abbiamo riunito
centinaia di persone e avete raccontato loro delle frottole? E oggi
lei viene a dirci "peccato"? Io non so, non ho altri vocaboli...se
questa è la politica, se questo è il suo modo di governare, se
questo è il suo modo di fare l'Assessore...non dico altro, perché
altrimenti mi dicono che sono troppo aggressivo in aula.
Cos'avremmo fatto noi, cos'avremmo fatto noi, se fossimo stati
al suo posto, Assessore Testolin? Io dico che un impegno politico
l'avremmo preso, avremmo preso un impegno politico, non solo i 90
giorni, potremmo inserire anche 180 giorni, ma l'impegno è che i 40
consorzi che hanno riattivato il piano, hanno riattivato il
piano...lei conosce i piani? Conosce i 40? Noi ne conosciamo un
po', ne conosciamo diversi. Non so...collega Restano, lei ha
seguito un po' i consorzi, i riordini, ma potete veramente...è qui
che si decidono le cose, non è colpa di Roma, non sarà colpa del
cattivo o del Presidente che decide tutto! Avrete una coscienza,
una dignità su temi che comunque abbiamo fatto in questi anni! Poi
probabilmente non interessa, va bene così, e lei scherza
Presidente...va benissimo, eh, nessun problema, ma noi riteniamo
importante...come? ...l'educazione solo, chiedo solo l'educazione
che, come prima, lei non mi ha rivolto.
Presidente
- Altri? Ci sono altre richieste d'intervento?
Non ci sono altre richieste d'intervento. Colleghi, possiamo
mettere in votazione? Mettiamo in votazione. Chiudiamo la
votazione.
Presenti: 33
Votanti: 16
Favorevoli: 16
Astenuti: 17 (Baccega, Bianchi, Borrello, Farcoz, Follien,
Fosson, La Torre, Lanièce, Marguerettaz, Marquis, Péaquin, Perron,
Restano, Rini, Rollandin, Testolin e Marco Viérin)
Il Consiglio non approva.
Con questo abbiamo terminato i lavori di questa seduta del
Consiglio regionale. Buona serata a tutti.
---
L'adunanza termina alle ore 20,57.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK