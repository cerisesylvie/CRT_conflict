Consiglio Regionale della Valle d'Aosta - Oggetto del Consiglio n. 289 del 9 maggio 1983 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 289 del 9 maggio 1983 - Resoconto
OGGETTO N. 289/VII - RICOSTRUZIONE DELL'IMPIANTO FUNIVIARIO
DI CHAMPOLUC - (Interpellanza)
PRESIDENTE:
Do lettura dell'interpellanza presentata dai
Consiglieri Nebbia e Tripodi:
INTERPELLANZA
In occasione della discussione in Consiglio regionale circa i
tragici avvenimenti di Champoluc era stato votato un ordine del
giorno, presentato dal Consigliere Nebbia, che impegnava
l'Amministrazione regionale ad operare per una rapida ricostruzione
dell'impianto funiviario di risalita, in modo da sostenere senza
indugi l'attività economica della località.
Poiché le scadenze per decidere sulle caratteristiche del nuovo
impianto sono prossime, se si vuole che tutto sia pronto per la
prossima stagione invernale, i sottoscritti Consiglieri regionali
del P.S.I.
INTERPELLANO
l'Assessore al Turismo, Urbanistica e Beni Culturali onde
conoscere qual'e lo stato di avanzamento della progettazione e dei
lavori per la ricostruzione dell'impianto funiviario di
Champoluc.
PRESIDENTE:
La parola al Consigliere Nebbia per
l'illustrazione dell'interpellanza.
NEBBIA - (P.S.I.):
Quando era stato votato l'ordine del
giorno relativamente alla ricostruzione rapida di questo impianto
che ha provocato le vittime e i danni che conosciamo, si era
pensato a due obiettivi: il primo era quello di ricostruire in una
zona turistica di grande importanza un impianto che è evidentemente
vitale perché serve, in quota, un'ampia area che solo ultimamente
ha potuto essere collegata con la nuova zona del colle della
Bettaforca. L'altro obiettivo da raggiungere era quello di
collegare al fondo valle tre frazioni che, attualmente, sono
praticamente isolate, cioè non sono raggiunte da alcuna strada;
sono abitate, permanentemente tutto l'anno da un certo numero di
abitanti che, evidentemente, hanno la pazienza di sopportare tutta
una serie di disagi.
Quindi, per poter raggiungere questi due obiettivi, risultava
importante garantire la ricostruzione dell'impianto, almeno per la
prossima stagione invernale.
Purtroppo, sino ad ora notizie certe su quest'argomento non ce
ne sono state, ed è per questo motivo e per sollecitare la Giunta
ad intervenire che abbiamo fatto questa interpellanza.
PRESIDENTE:
L'interpellato è l'Assessore al Turismo,
Urbanistica e Beni Culturali Pollicini, che ha la parola.
POLLICINI - (D.P.):
La Giunta regionale ha preso contatto
subito dopo l'incidente del 13 febbraio, con la comunità di Ayas,
con il Comune, con la Società Funivie, con i maestri di sci, con
gli operatori turistici, con le aziende di soggiorno. Premesso che
la Giunta ha impostato la soluzione del problema proprio in
funzione di una serie di rapporti che ha avuto con questi
organismi, informo il Consiglio che la Società Funivie di Champoluc
ha incaricato due esperti per lo studio di un nuovo impianto, in
sostituzione di quello che è stato fermato.
Dallo studio che è stato presentato dai due esperti, la scelta è
caduta su una telecabina monofune ad agganciamento automatico con
vetture a sei posti. Erano state prese in esame anche altre
soluzioni, come, per esempio, un impianto funiviario a cabina
grande, a vai e vieni, ma, per gli elevati costi tale soluzione è
stata sconsigliata. Anche la soluzione tipo seggiovia, vista
l'orografia del terreno, è stata scartata.
la scelta è caduta su questo impianto moderno, con telecabina
monofune, con agganciamento automatico, a sei posti. La portata
oraria inizialmente prevista in 1200 persone è stata prevista nel
progetto sino a 1800 persone.
Il costo complessivo dell'opera prevede un investimento di 2
miliardi e 900 milioni. Va detto che, visti questi costi e la
situazione finanziaria della Società, chiaramente non è possibile,
con le sole forze dell'autofinanziamento riuscire a realizzare
quest'opera.
La Giunta regionale, esaminato il problema e premesso che gli
atti saranno compito del prossimo Consiglio, ha impostato il
problema in questa direzione, e cioè: prevedere una legge speciale
per il finanziamento di due miliardi mediante un prestito, con una
franchigia di 4 anni; al quinto anno, comincerebbe la restituzione
del capitale, all'interesse praticato dall'attuale gestione della
Finanziaria Regionale. Se questa soluzione è praticabile, visto
l'impegno assunto non solo dalla Giunta, ma anche da tutte le forze
politiche presenti in questo Consiglio, è possibile che questo
impianto sia già funzionante a Natale di quest'anno.
Quindi, vi sono le possibilità per superare questo momento e più
presto si dimenticherà il fatto del 13 febbraio, meglio sarà per
tutti. Noi dobbiamo dare un incoraggiamento ad una Società in cui
l'azionariato della comunità è altissimo e nella quale sono
coinvolte centinaia di famiglie come coazionisti, quindi, gente che
crede nell'investimento e ne è coinvolta a tal punto da esserne
partecipe proprio finanziariamente. Con questa operazione non
regaliamo nulla, ma veniamo incontro ad un evento straordinario con
una normale prassi di prestito, gravato dai tassi d'interesse che
praticherà all'epoca la Finanziaria Regionale, con una franchigia
di quattro anni.
Inoltre, non dimentichiamo che gli azionisti tireranno fuori di
tasca loro i restanti 900 milioni (o 1 miliardo): questa è
l'impostazione che la Giunta ha dato alla soluzione del problema
della funivia di Champoluc.
PRESIDENTE:
Il Consigliere Nebbia intende replicare? Ne
ha facoltà.
NEBBIA - (P.S.I.):
Mi sembra che l'impostazione data
possa essere condivisa. Richiederei un chiarimento ulteriore: penso
che i 900 milioni, o il miliardo di differenza, che sarà finanziato
dagli azionisti vedrà, ovviamente, anche la partecipazione della
Regione, in quanto già azionista della Società, quindi della quota
parte di partecipazione. E' esatto? Per il resto rinnovo la
sollecitazione a fare in modo che tutti gli ostacoli vengano
superati, perchè è effettivamente importante che, per l'inizio
della stagione invernale, questo impianto sia agibile, anche,
eventualmente, con capacità di portata inferiore alle massime
previste.
PRESIDENTE:
Ha chiesto di parlare il Presidente della
Giunta; ne ha facoltà.
ANDRIONE - (U.V.):
Visto che la Società in questione ha
già tirato fuori 700 milioni con un prestito obbligazionario sulla
Finanziaria e la Regione interviene in via straordinaria, può darsi
che la nostra partecipazione al capitale azionario della Società,
per qualche tempo, sia inferiore al normale 35%.
Se sarà necessario prevedremo un intervento secondo quelle che
saranno le necessità che, man mano, emergeranno nella gestione di
questa Società che normalmente dovrebbe trovare un suo equilibrio
intorno al 1986.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK