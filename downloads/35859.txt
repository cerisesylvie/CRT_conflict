Consiglio Regionale della Valle d'Aosta - Oggetto del Consiglio n. 202 del 23 ottobre 2013 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ISTRUZIONE PUBBLICA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 202 del 23 ottobre 2013 - Resoconto
OGGETTO N. 202/XIV - Interpellanza: "Intendimenti in merito
al ripristino del rispetto delle norme sulla parità scolastica
presso l'IPRA di Châtillon".
Président -
On est au point 14...non, pardonnez-moi, au
point 15 à l'ordre du jour.
Pour l'illustration, la parole au collègue Donzel.
Donzel (PD-SIN.VDA)
- Grazie Presidente.
Sono passati circa 6-7 sette anni, allora c'era la Giunta Caveri
e l'Assessore al turismo era l'Assessore Pastoret...perché la cosa
curiosa che riguarda questa scuola, la scuola IPRA di Châtillon, è
che è una scuola gestita dall'Assessorato del turismo, nonostante
una nostra storica battaglia per riportarla sotto la pubblica
istruzione...era appunto in quegli anni, dopo una battaglia
triennale dei lavoratori di quella scuola, grazie all'impegno della
RSU di quella scuola, che si riuscì a ripristinare la legalità
all'interno di questa struttura. Parlo di "ripristino della
legalità" perché ci fu una vertenza molto difficile, che poi, per
fortuna, prima di arrivare nelle aule dei tribunali, si risolse in
conciliazione, ma che ebbe un onere molto gravoso per le casse
dell'Amministrazione regionale, la quale non aveva applicato la
legge sulla parità scolastica.
Tra le norme previste dalla legge del 10 marzo 2000, n. 62, c'è
appunto quella che le scuole che acquisiscono il titolo di "scuole
paritarie", quindi svolgono un'azione molto importante, parificata
a quella dell'istruzione pubblica, sul territorio, che necessita di
quella tipologia di scuola...ecco, questo tipo di scuole hanno però
anche degli obblighi e tra gli obblighi previsti c'è il rispetto
delle norme contrattuali. Ed era appunto lì che ci eravamo
smarriti, in una scuola che, insomma, aveva dal punto di vista
contrattuale parecchie lacune. Riuscimmo quindi ad applicare in
modo omogeneo a tutti i lavoratori il contratto collettivo
nazionale ANINSEI e, devo dire, con molta lungimiranza da parte sia
delle rappresentanze sindacali, ma anche di chi dirigeva la scuola,
ci fu l'intuizione di redigere un contratto integrativo di scuola,
che consentiva a questa scuola di svolgere appieno la sua attività
nel contesto regionale, e quindi valorizzando quelli che erano i
possibili raccordi tra la scuola e il territorio. Una scelta
assolutamente lungimirante che ha permesso a questa scuola di
crescere, come considerazione, nella nostra comunità, in questi
anni, tant'è che abbiamo addirittura il problema che sono tanti gli
alunni che fanno domanda di iscrizione e non tutte le domande sono
accolte; quindi, da questo punto di vista, un percorso
assolutamente positivo.
È per questo che arriva l'interpellanza: perché non vorremmo
che, dopo la fatica per mettere in sesto questa scuola in un
contesto di legalità e di corretto rapporto con le altre
istituzioni della nostra regione, si cominciasse pian pianino, di
nuovo, a scivolare con il vizio delle deroghe e, soprattutto, con
le assunzioni che non sono in linea con i dettami del contratto,
quindi assunzioni
ad
personam
con contratti
ad
personam
. Finché si riesce a gestire questa cosa, a dire:
"mah...scuola privata, si fa un po' quello che si vuole"...insomma,
anche questo non è vero nemmeno nei privati, perché i contratti
collettivi nazionali sono contratti collettivi nazionali, e quindi
anche nel privato si fanno.
La cosa è molto più grave all'IPRA di Châtillon perché, all'IPRA
di Châtillon, il non rispettare i requisiti previsti dalla norma
della paritarietà, potrebbe...vi sono degli uffici preposti
dell'Assessorato dell'istruzione pubblica che vanno a verificare le
condizioni di rispetto della paritarietà...potrebbe comportare la
perdita della condizione di paritarietà e quindi l'impossibilità di
erogare finanziamenti a questo tipo di strutture. Voi direte: ma
perché qui non avviene? Ma perché qui è il gioco dell'oca, quella
non è una scuola privata, è una scuola pubblica a statuto
privatistico, in cui...chi si sognerebbe mai di non darle i
finanziamenti pubblici? Sì, però non è che questo autorizza a
violare le norme contrattuali! Non è possibile che in un luogo di
lavoro esistano persone che fanno lo stesso lavoro e hanno una
tipologia di contratto diversa, orari diversi! Questa cosa genera
inevitabilmente una situazione di malessere tra i lavoratori e,
soprattutto, è una palese violazione delle norme, è una palese
violazione delle norme.
Noi gradiremmo quindi che l'Assessore ci rassicurasse, che al
più presto si ritorni a ripristinare quella legalità, quel rispetto
delle norme che è stato anche a fondamento del successo di questa
scuola.
Président
- Pour la réponse, la parole à l'Assesseur
Marguerettaz.
Marguerettaz (UV)
- Grazie Presidente.
Sono contento che il collega Donzel valuti positivamente il
risultato che abbiamo ottenuto negli anni con la scuola; una scuola
alberghiera che, sicuramente, da un lato assorbe delle risorse
finanziarie, economiche, ma, dall'altro, crea e forma delle persone
nel settore fondamentale per la nostra economia, cioè nell'ambito
turistico-alberghiero. Ora, è chiaro che i successi, poi, ognuno
vuole condividerli, quindi può essere grazie alla RSU, può essere
grazie ai sindacati, può essere grazie agli insegnanti, al corpo
non docente, all'Amministrazione, poco male, se c'è da condividere
un successo, condividiamolo pure!
Rispetto alla situazione, io tranquillizzo subito che non
risulta esserci nessun rischio per il mantenimento della parità
scolastica, visto dalla normativa vigente, né problemi per i
finanziamenti. È già stato detto, qua non c'è un percorso
facilitato, qua nessuno chiude un occhio perché la scuola è una
scuola che fa riferimento all'Amministrazione regionale, perché
sapete che la vigente normativa prevede un controllo annuale sulla
permanenza dei requisiti necessari per mantenere lo
status
di paritaria, e tale controllo è effettuato dai competenti uffici
della Sovrintendenza, sulla base della documentazione che viene
inviata dalle scuole paritarie regionali entro il 30 settembre di
ogni anno. Tale controllo è ancora in corso di svolgimento e, al
momento, non è stato mosso alcun rilievo dalla Sovrintendenza degli
studi. Nel succitato termine del 30 settembre, l'IPRA, così come
tutti gli altri istituti paritari, ha dichiarato alla
Sovrintendenza degli studi la permanenza del possesso dei requisiti
richiesti dalle norme vigenti, trasmettendo contestualmente tutti i
dati relativi al Coordinatore delle attività educative, il numero
delle sezioni, il numero delle classi, degli alunni, la
composizione degli organi collegiali, la delibera dei competenti
organi collegiali di adozione del piano dell'offerta formativa. Poi
abbiamo un controllo, oltre a quello annuale, quello
dell'accertamento che viene fatto sempre su base interna.
Probabilmente il caso che ha generato l'atto ispettivo è
riferito ad un'assunzione di una risorsa, però bisogna ovviamente
evidenziare che al momento della formazione delle classi, nel
rispetto della norma, bisogna assumere delle persone che sono in
possesso dell'abilitazione. Alla data del primo settembre, cioè
quando sono state formate le classi, non risultavano esserci
domande di abilitati presso l'IPRA e, in virtù di questa assenza,
ovviamente per completare, così come fanno tutte le scuole, nella
logica dell'ottimizzazione, è stata utilizzata una risorsa che era
già nell'organico. Voglio quindi anche chiarire: non è che qua
vengono fatte le assunzioni come a volte si può far capire...qua vi
erano delle risorse che erano già all'interno della scuola, e
sicuramente hanno un contratto che è un contratto che afferisce al
comparto turistico, quindi è stata utilizzata una risorsa presente
nella scuola che ha un contratto afferente al comparto
turistico.
Rispetto all'osservazione che viene fatta, cioè sulla coerenza
del contratto, quello che posso dire sicuramente è che gli organi,
il Dirigente scolastico, così come il Direttore, stanno verificando
con appositi quesiti se la cosa è compatibile, oppure se bisogna
modificare il contratto, ma è un contratto esistente, quindi non è
stato assunto qualcuno con un contratto diverso. È stata utilizzata
una risorsa che ha già un determinato ruolo. Quindi diciamo che,
nell'arco di poco tempo, queste verifiche daranno la possibilità di
capire se possiamo mantenere - come sarebbe auspicabile - questo
contratto, oppure bisogna, per questo tipo di funzione, integrare e
modificarlo.
Président
- Pour la réplique, la parole au collègue
Donzel.
Donzel (PD-SIN.VDA)
- Grazie Presidente.
Vede, Assessore, lei ha cercato subito di metterla un po' sul
ridere, sul minimizzare, sul girare intorno, ma alla fine lei mi ha
dato due risposte: la prima è che non sarebbe a rischio la
situazione dei finanziamenti e, poi, ha tenuto a precisare - cosa
di cui sono informato anch'io - che è ancora in corso di
svolgimento l'accertamento. Quindi lei mi dà una risposta che non
c'entra niente, cioè lei dice: "non è a rischio", ma lo svolgimento
della verifica è ancora in corso...quindi, prima di avere questa
sua serenità nel dare questo giudizio, aspettiamo che si faccia la
verifica che non è stata fatta e completata ancora dall'Assessorato
dell'istruzione, che non è ancora arrivato lì, che non è ancora
arrivato lì!
Io l'ho anticipata dicendo che quella cosa non è a norma, quando
arriverà vediamo di metterla a norma; dopodiché mi dice: "è stato
fatto un contratto e, adesso...no, è stato fatto un contratto
specifico per questa persona già assunta, tant'è che adesso si farà
una verifica per capire se è legale o meno quello che è stato
fatto". Scusi, ma la verifica non andava fatta prima di firmare il
contratto? Per quanto mi riguarda, un Ente pubblico che usa denaro
pubblico prima chiede un parere, fa il contratto e poi inizia a
lavorare! Invece, qui, è stato fatto un contratto pasticciato,
pasticciato, e adesso bisogna arrampicarsi sui vetri e chiedere
pareri legali, prendere tempo e, naturalmente, trattandosi di un
lavoratore, nessuno vuole che perda il lavoro, tutt'altro, questo
ragionamento l'abbiamo fatto mille volte...ma la sostanza è:
"speriamo che passi un po' di tempo, vediamo che succede, se
qualcuno magari abbassa la guardia nel frattempo"...no, non
abbassiamo la guardia, caro Assessore! Non abbassiamo la guardia
perché è qui che sta il punto! È lo stesso discorso che facevo
stamattina, è sulla questione delle assunzioni su cui voi
permanentemente continuate a giocare: ci sono persone senza lavoro
e c'è qualcuno che lavora più ore, che fa doppi lavori, perché è
amico vostro, perché fa comodo a voi! È ora di finirla, è ora di
finirla, è ora di rientrare nella legalità, è ora di rientrare
nella legalità, e mi dispiace che lei non abbia studiato bene la
situazione dell'IPRA, visto che è l'Assessore, perché avrebbe visto
che il ripristino della legalità in quell'Istituto è stata una
delle ragioni...io non ho detto che era tutto merito di chi...non
ho detto che era tutto merito di chi aveva ripristinato la
legalità, ma sicuramente, oggi, con la Corte dei Conti che gira per
la Valle d'Aosta e spulcia i conti di tutti, aver ripristinato la
legalità è un valore aggiuntivo di quella scuola!
Voglio ribadire che non intendiamo recedere da questo principio
della tenuta della legalità, perché poi sono pasticci, perché poi
arrivano le Corti dei Conti, e perché poi si fanno i controlli e
l'immagine stessa di chi ha lavorato per tanti anni in quelle
istituzioni viene messa in discussione! Quindi, per quanto attiene
alla risposta che noi ci aspettavamo da lei...lei, prima, ha prima
detto che non c'era nessun rischio e, poi, ha detto che le
verifiche dell'Assessorato sono in corso e che le sue strutture
stanno verificando la possibilità di mantenere o meno quel
contratto. Quindi vuol dire che la questione che noi abbiamo
sollevato è una questione grave, in essere, e vorremmo che venisse
al più presto chiarita per evitare, invece, di andar incontro a una
gravissima situazione. Comunque il meccanismo - quand'anche la
partita fosse una partita di giro tra l'IPRA e la Regione - è un
meccanismo che deve rispettare delle regole, e quindi il denaro
pubblico deve seguire dei percorsi di legalità. Non possono più
esserci contratti
ad personam
sui luoghi di lavoro! Non
intendo neanche dire che questa persona sia un privilegiato, ma
oggi, ripeto, con la disoccupazione che morde duro, non può esserci
nessuno che ha dei canali privilegiati. Vogliamo il trattamento
giusto per tutti.
Presidente
- Grazie. Punto 16 all'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK