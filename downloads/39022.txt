Consiglio Regionale della Valle d'Aosta - Oggetto del Consiglio n. 2376 del 5 ottobre 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
SPORT E TEMPO LIBERO
Infrastrutture ricreativo-sportive
Sport invernali
TRASPORTI E VIABILITÀ
Impianti a fune
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2376 del 5 ottobre 2016 - Resoconto
OGGETTO N. 2376/XIV - Interpellanza: "Interventi per
un'eventuale proroga del calendario di apertura dei comprensori
sciistici di Chamois, Torgnon e Valtournenche".
Viérin M. (Presidente) -
Punto n. 17 all'ordine del
giorno. Ha chiesto la parola il consigliere Chatrian, ne ha
facoltà.
Chatrian (ALPE) -
Il collega Marguerettaz si ricorda che
nel mese di marzo avevamo affrontato le motivazioni per le quali il
comprensorio di Valtournenche era stato, secondo noi, chiuso troppo
presto. Per chi non lo conosce, il comprensorio della Valtournenche
parte da 1500 metri di altitudine e arriva sopra i 3000 metri,
quindi quote medio-alte dove la neve rimane bella generalmente fino
ai primi di maggio, in modo da dare la possibilità agli sciatori e
di conseguenza a tutti gli operatori locali, di poter lavorare fino
a fine stagione.
Abbiamo predisposto questa iniziativa per diversi motivi: il
primo è di metodo. Fra qualche giorno inizierà la stagione
invernale e il 22 o il 23 Breuil Cervinia aprirà e poi dal 29
ottobre ci sarà l'apertura totale del comprensorio fino al 1°
maggio 2017. Per quanto riguarda invece gli altri tre comprensori
(Valtournenche, Chamois e Torgnon), è stato deciso dal consiglio
d'amministrazione - dalle fonti e dalle informazioni che ho -
l'apertura e la chiusura dei vari comprensori. Per quanto riguarda
Valtournenche, dal 26 novembre al 17 aprile; per Chamois,
l'Immacolata e poi dal 24 dicembre al 26 marzo; per Torgnon dall'8
all'11 dicembre e poi dal 17 dicembre al 26 marzo gli impianti
rimarranno sempre aperti. Interroghiamo l'assessore Marguerettaz
per sapere se il Governo regionale è intenzionato a invitare il
consiglio di amministrazione della Cervino S.p.A. a mantenere una
disponibilità a prolungare l'apertura dei comprensori, nel caso si
verifichino condizioni tali da produrre un indotto che giustifichi
la proroga.
Ne discutemmo l'anno scorso facendo un'iniziativa simile, ma era
tardi e si era già deciso di chiudere il comprensorio di
Valtournenche il 10 aprile: capiamo perfettamente che il potenziale
ospite o utente prenota a inizio stagione. Apro una parentesi:
dobbiamo creare le condizioni di aprire prima possibile, perché la
gente ha voglia di sciare a inizio stagione e concordo sull'analisi
che avevamo fatto pochi mesi fa. Quindi tutte azioni che ben
concordiamo, ma c'è un però. Nel momento in cui si decide a priori
di chiudere un comprensorio così importante, che arriva a più di
tremila metri di altitudine, pensiamo e crediamo che il consiglio
di amministrazione della Cervino S.p.A. dovrebbe considerare che
fissando la chiusura al 17 aprile, automaticamente i potenziali
sciatori sapranno già di non prenotare in quel periodo in cui la
stagione sta terminando, quando magari i costi sono anche
inferiori, ma si dirotteranno verso altre stazioni. Noi speriamo
che da parte del Governo ci sia la volontà di invitare la Cervino
S.p.A. in questo senso.
Tutto questo è capitato l'anno scorso, quando il 10 aprile il
consiglio d'amministrazione ha deciso di chiudere la stagione. C'è
stata una petizione e c'è una raccolta firme in essere in questi
giorni a Valtournenche, per proporre di allungare almeno al 25
aprile, in modo da arrivare al 1° maggio per la zona alta di
Valtournenche. Come ho detto, il comprensorio va molto in quota:
c'è il pistone che arriva fino a 1500 metri di altitudine, ma da
2100 fino a 3200 la neve è una delle poche in tutto l'arco alpino
che rimane bella. Quindi la richiesta che facciamo al Governo
regionale è di valutare bene queste date, in modo che ci sia
l'indotto diretto e indiretto, che chi vuole possa mantenere
aperto. Poi l'Assessore ci dirà che la gente a fine stagione è
stanca e vuole chiudere, ma c'è invece chi ha voglia ancora di
lavorare e di tenere aperte le proprie attività, per cui si tratta
di creare anche quell'indotto diretto e indiretto nelle varie
attività di natura privata.
Negli altri due comprensori più piccoli, invece - non so se lei
ne è a conoscenza, Assessore - nei quali il Comune ha delle
percentuali anche importanti (piccole, perché i comprensori sono
piccoli) all'interno della Cervino S.p.A., nessuno si è raccordato
con l'ente pubblico per decidere l'apertura e la chiusura. C'è un
discorso anche di correttezza istituzionale. A maggior ragione lei
sa, assessore Marguerettaz, che quando si decise alla fine del
2012, inizio 2013 di mettere insieme i piccoli comprensori, ci
furono lettere istituzionali dove si diceva che "nel quadro di tale
operazione l'azionista di controllo della nuova realtà societaria
opera affinché i singoli rami di azienda comprensoriali vengano
gestiti e diretti con la massima attenzione, affinché ne vengano
valorizzate, in base alle rispettive specificità, sia le
potenzialità d'impresa turistica, sia il ruolo del volano economico
a sostegno delle collettività in cui esse si inseriscono", cioè gli
attori principali e l'ente pubblico di riferimento.
Questo è il quadro che volevo illustrare e l'iniziativa, che
abbiamo confezionato con il collega Roscio, è per sapere se il
Governo regionale è intenzionato a rivolgere un invito, in questo
caso, al consiglio di amministrazione della Cervino S.p.A., azienda
che fa praticamente il 35 percento del fatturato di tutto sistema
Valle d'Aosta. E uno dei punti di forza di questo fatturato è di
avere tutto il comprensorio a una certa altitudine e quindi una
stagione più lunga: si inizia prima e si finisce più tardi. Se da
parte dell'assessore Marguerettaz ci fosse la volontà di invitare
il consiglio d'amministrazione, noi pensiamo che prolungare
l'apertura per il comprensorio di Valtournenche possa essere un
atout
.
Presidente -
Ha chiesto la parola l'assessore
Marguerettaz, ne ha facoltà.
Marguerettaz (UV) -
Il consigliere Chatrian propone al
Consiglio un argomento che abbiamo già avuto modo di verificare e
di analizzare. Il contenuto dell'interpellanza potrebbe portare a
una risposta telegrafica: "se il Governo regionale è intenzionato
ad invitare il cda della Cervino S.p.A. a mantenere una
disponibilità a prolungare l'apertura dei comprensori nel caso si
verifichino condizioni tali da produrre un indotto che giustifichi
la proroga", la risposta sintetica potrebbe essere sì, però
approfittiamo di questo momento per un confronto fattivo. Non è
solo questione di un invito, ma proviamo a mettere a disposizione a
fattor comune alcune informazioni.
Come giustamente lei ben sa, la programmazione ha un significato
sia per le assunzioni degli impianti a fune, sia per il sistema
alberghiero e per gli operatori, perché molti ovviamente,
soprattutto coloro che si avvalgono di personale dipendente, devono
programmare le assunzioni e le attività. Ecco perché il consiglio
d'amministrazione della Cervino S.p.A. - abbiamo acquisito un po'
di informazioni, che coincidono con quelle che ha rappresentato il
collega Chatrian - nel dicembre 2015, quindi nella stagione
2015/16, ha dato delle indicazioni per il 2016/17. Diciamo che
generalmente tutte le società hanno come riferimento la data del 17
aprile, ma quest'anno abbiamo una Pasqua che è molto in là nel
tempo, quindi è una situazione un po' particolare rispetto all'anno
scorso. Bisognerà ovviamente vedere quali saranno le condizioni di
innevamento, ma sarà una Pasqua che avrà alcune difficoltà per
avere tutti i comprensori aperti. Quindi in linea di principio la
data dei vari comprensori è indicativamente quella del 17
aprile.
Rispetto a questi argomenti, la Cervino S.p.A. ha già avuto modo
di confrontarsi con il Comune di Valtournenche, però per adesso
sembra che non ci sia stata una definizione. Gli incontri
dovrebbero essere rivolti a verificare se è possibile almeno
arrivare al 25-26 aprile, data che è interessante per il ponte e
per le attività. Lo stesso confronto è stato fatto per il
comprensorio specifico di Chamois, dove l'Amministrazione comunale
si è dimostrata disponibile: la data prevista per la chiusura era
intorno al 12 aprile e il Comune di Chamois si è reso disponibile a
verificare la possibilità di procrastinare di una settimana. Non
sto a dirle i risultati specifici della stazione di Chamois, perché
lei giustamente ha parlato del risultato della Cervino S.p.A., ma
in particolare il comprensorio di Chamois fa delle perdite
specifiche di svariate centinaia di migliaia di euro. Lo stesso per
la stazione di Torgnon, che storicamente ha quasi sempre chiuso
alla fine del mese di marzo e poche volte si è prorogato ad
aprile.
I dati ovviamente devono essere valutati anche sulla base di
quello che può costare una settimana. Dalle valutazioni che ci sono
state fatte, per Chamois una settimana in più equivale ad avere 27
mila euro di costi in più; per Torgnon 56 mila euro per ogni
settimana aggiuntiva; Valtournenche 94 mila. Stiamo parlando di
costo puro senza entrate, in cui mettiamo soprattutto il personale,
l'energia e le spese generali. Vediamo ora le entrate, perché
ovviamente quello che conta è il
delta
, così ci capiamo. Mi
verrebbe da dire che da un certo punto di vista è comprensibile e
non voglio ovviamente demonizzare delle suggestioni o degli impulsi
che arrivano dal territorio, ma raccogliere delle firme per
proporre una settimana in più vuol dire caricarsi di costi fissi
sicuri: 94 mila euro per Valtournenche. Parlando dei ricavi, perché
giustamente si tratta di fare la differenza con i costi, non
riferiamoci a una stagione puntuale, ma proviamo a considerare la
media delle annate 2014, 2015 e 2016 e andiamo a vedere quali sono
stati i ricavi medi di queste tre annualità nelle ultime settimane
del mese di aprile. Per Valtournenche, a fronte dei 94 mila euro di
cui vi ho parlato, i ricavi medi sono stati di 20 mila euro, quindi
ogni settimana in più vuol dire 74 mila euro di perdita. Per la
stazione di Torgnon, a fronte dei 56 mila euro, c'è un incasso
medio di 40 mila euro. Per Chamois che è quella che costa di meno,
27 mila euro, c'è un ricavo medio di 11 mila euro.
Questo ovviamente è solo il conto economico degli impianti e
bisogna ovviamente valutare anche l'indotto, considerando tutto
quello che eventualmente può essere generato, però questi sono dei
dati puntuali su cui credo sia bene riflettere. Ecco perché con la
società Cervino S.p.A., ma anche con le altre società - ci sono
delle esperienze in tal senso - sarebbe interessante verificare se
a fronte di un sacrificio, perché di questo si tratta, c'è la
possibilità di creare una ripartizione di questi oneri. Fatto cento
il disavanzo, quanto viene sostenuto da Tizio, quanto viene
sostenuto da Caio, in modo tale che, se è vero che c'è qualcuno che
ha in qualche modo dei ritorni, si possa immaginare di fare
un'azione condivisa. Per esempio, il Comune di Chamois si è reso
disponibile in tal senso e sarebbe da verificare con le altre
Amministrazioni se c'è la possibilità. È chiaro che se nessuno
dimostra o dà una disponibilità, diventa difficile poi imporre,
anche perché lei sa bene che i consigli d'amministrazione devono
poi pensare anche al bilancio specifico. Ecco che ho voluto non
solo dirle che siamo disponibili, ma darle qualche elemento in più
per valutare il contesto.
Presidente -
Ha chiesto la parola il consigliere
Chatrian, ne ha facoltà.
Chatrian (ALPE) -
Già nell'illustrazione, Assessore,
l'obiettivo era di mettere sul tavolo delle proposte. Nello stesso
tempo, si sa che nel momento in cui si modifica un
planning
,
un
layout
o un qualcosa di già calendarizzato, si parla di
sacrificio o di potenziale sacrificio. Però il quesito che abbiamo
posto è riferito principalmente alla Cervino S.p.A. - lei questo ha
voluto non tanto sottovalutarlo, ma magari metterlo un po' da parte
- ed è legato al fatto che nella stagione avanzata, avendo la
possibilità di stare in quota, la materia prima (la neve) rimane
più bella rispetto agli altri comprensori.
Dopo aver ascoltato le sue considerazioni, vorrei provare a fare
un ragionamento. Lei sa che il suo collega Donzel si occupa di
piccole e medie imprese, di formazione e, come tutto il Governo e
il Consiglio, di posti di lavoro. Lei sa quanto costa un posto di
lavoro e conosciamo tutti le grandi difficoltà che ci sono. Il mio
ragionamento però vorrebbe andare un po' oltre i conti economici,
che lei ha fatto bene a metterci sul tavolo, per queste potenziali
settimane in più. Quest'anno Pasqua è il 16 aprile, Pasquetta il 17
e il 25 e il 26 c'è un bel ponte: parliamo di otto giorni in più,
soprattutto per il comprensorio di Valtournenche, che vuol dire
farsi un
weekend
in più, quello del 23 aprile e poi il ponte
lunedì, martedì e mercoledì. Quindi se il costo settimanale vero è
di 90 mila euro, visto che quest'anno il calendario è favorevole,
magari l'introito potrebbe essere non di 20 mila euro, ma
eventualmente di 50/60 mila euro. Il
delta
- faccio una
proiezione tutta mia, della quale mi prendo la responsabilità - per
il comprensorio più strutturato di Valtournenche, potrebbe essere
di 20 mila, di 10 mila o di 30 mila euro, a fronte di un indotto
magari di cinquanta posti di lavoro prolungati di otto giorni.
Assessore, se fa bello, se c'è la bella neve - ci sono tanti "se"
indubbiamente - probabilmente non incasseremo per il comprensorio
di Valtournenche solo 20 mila euro, ma - io ne sono abbastanza
certo - molto di più. Valutiamo quanti posti di lavoro, assessore
Marguerettaz, si continuerebbe a mantenere sugli impianti, negli
hotel e nelle attività commerciali. Poi, io non dimentico che
magari un po' di Iva, un po' di Irap e un po' di Irpef delle
aziende private locali ritornano nel calderone della Regione. Ciò
detto, io penso che ci possa essere un saldo positivo: non sono un
mago, ma quest'anno il calendario ci dà una mano.
Aggiungiamo che l'obiettivo di questa iniziativa va al di là
ancora, se posso permettermi, dei rispettivi Comuni - lei mi ha
citato il Comune di Valtournenche, di Chamois o di Torgnon - per
fare un ragionamento più completo, sapendo che la Cervino S.p.A.
quest'anno mi sembra che abbia chiuso un bilancio, come l'anno
scorso, intorno a 1 milione di euro di utili puliti, conteggiando
ammortamenti e tutto il resto. Poi, c'è il comprensorio di Chamois,
che è un sacrificio non indifferente dal punto di vista delle
risorse pubbliche. C'è il comprensorio di Torgnon, che da quindici
anni più o meno mantiene un
trend
, tranne l'anno scorso,
vicino al pareggio - Assessore, lo conosco discretamente - e quello
di Valtournenche, che per diversi motivi è stato incastrato
all'interno del bilancio della Cervino S.p.A. da quattro o cinque
anni, società di cui conosciamo il passato.
Termino chiedendovi di valutare, soprattutto per il comprensorio
di Valtournenche e, se ci sono le condizioni, per gli altri due più
piccoli, la possibilità di prorogare la chiusura, visto che
quest'anno il calendario ci dà qualche possibilità in più.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK