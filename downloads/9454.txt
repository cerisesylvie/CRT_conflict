Consiglio Regionale della Valle d'Aosta - Oggetto del Consiglio n. 514 del 10 maggio 1989 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 514 del 10 maggio 1989 - Resoconto
OGGETTO N. 514/IX - INTERVENTI PER L'ILLUMINAZIONE DELLE
BARRIERE ARCHITETTONICHE PRESSO L'ISTITUTO TECNICO COMMERCIALE PER
GEOMETRI DI CHATILLON. (Interrogazione)
PRESIDENTE:
Do lettura dell'interrogazione in oggetto,
presentata dai Consiglieri Tonino e Mafrica ed iscritta al punto n.
12 dell'ordine del giorno dell'adunanza odierna.
INTERROGAZIONE
AVUTA NOTIZIA che presso l'Istituto Tecnico per Geometri di
Châtillon ha ricominciato a frequentare le lezioni un ragazzo che
ha perso l'uso delle gambe dopo un incidente;
APPRESO che la scuola non sarebbe ancora dotata né di una rampa
per l'accesso, né di montacarichi portacarrozzelle;
CONSTATATO che tale situazione contrasta con il ribadito impegno
a favore delle persone disabili e per l'eliminazione delle barriere
architettoniche;
i sottoscritti Consiglieri regionali del Gruppo comunista
INTERROGANO
l'Assessore competente per sapere se e quando interverrà per
ridurre i disagi che lo studente disabile oggi deve sopportare nel
corso della sua attività scolastica.
PRESIDENTE:
Ha chiesto la parola l'Assessore ai Lavori
Pubblici, Fosson; ne ha facoltà.
FOSSON (DC):
Il rilievo fatto con l'interrogazione dei
Consiglieri Tonino e Mafrica riguarda l'Istituto Tecnico per
Geometri di Châtillon. Vorrei dire che, al di là di questo caso
specifico sul quale poi risponderò, in quell'edificio scolastico
c'è un problema generale, nel senso che si tratta di un edificio
ormai datato, costruito tempo addietro, riadattato ad uso
scolastico e successivamente ampliato sempre a questo scopo. Nello
scorso anno scolastico è stato dotato di palestra e, come Giunta
regionale, prevediamo di ristrutturarlo completamente non appena
saranno disponibili nella zona altri edifici scolastici (vedasi il
nuovo IPR in costruzione e la nuova scuola media superiore di
Saint-Vincent) che permetteranno di utilizzare solo parzialmente
l'edificio "Panorama", consentendone una ristrutturazione radicale
e quindi l'eliminazione in maniera integrale e razionale delle
barriere architettoniche.
Per quanto concerne il caso specifico sollevato, quello cioè di
un ragazzo che in seguito ad un incidente risulta essere purtroppo
portatore di handicap, la Giunta regionale, con deliberazione n.
2492 del 10 marzo 1989, ha provveduto all'acquisto di una
carrozzella o "trattorino" che permetta al ragazzo di superare le
scale. L'importo di tale carrozzella è di poco superiore a
4.300.000 lire.
Si sta predisponendo un'ulteriore deliberazione per l'acquisto
di ruote da applicare alla carrozzella e di un ausilio per il W.C.
e per la doccia, insieme ad un apparecchio di verticalizzazione,
per un importo di circa 3 milioni.
Pare che il ragazzo al momento manifesti qualche rifiuto ad
utilizzare questo mezzo di locomozione, che è sicuramente un mezzo
di ripiego, ma che è il massimo che si può fare in questo momento.
Il nostro obiettivo è quello di ristrutturare completamente
l'edificio e renderlo agibile senza barriere architettoniche.
PRESIDENTE:
Ha chiesto la parola il Consigliere Tonino; ne
ha facoltà.
TONINO (PCI):
Esprimo insoddisfazione per la risposta e
per il modo in cui si sta muovendo la Giunta. Credo che questo sia
l'esempio di una grave inefficienza, che non so se debba essere
attribuita alla Giunta regionale o a chi governa quella scuola. E'
dal mese di gennaio, infatti, che si era a conoscenza che quel
ragazzo, con le gambe paralizzate, sarebbe tornato a scuola ad
aprile. A me risulta che richieste in tal senso siano partite dalla
scuola fin da quel periodo e quindi c'era tutto il tempo per
realizzare alcune modestissime opere che rendessero sicura
l'accesso alla scuola per quel ragazzo in carrozzella. Parlo in
particolare di una rampa o di un elevatore, come quelli che sono
stati installati anche nel palazzo regionale, che consentisse a
quel ragazzo di accedere con sicurezza alla scuola.
In realtà è stato acquistato, ma con un certo ritardo, un
"trattorino", come è stato definito dall'Assessore, che è un mezzo
del tutto insicuro. Poiché ogni tanto accompagno mio figlio a
scuola, ho potuto vedere con i miei occhi i genitori di quel
ragazzo e gli altri ragazzi che portavano a braccia la carrozzella
all'interno della scuola, perché non si fidavano di quell'aggeggio
che l'Assessore ha chiamato "trattorino".
Ora io manifesto qui la nostra insoddisfazione, nel senso che,
se i tempi per la completa ristrutturazione dell'edificio sono
quelli che mi sembra di aver capito, ciò vuol dire che qui parliamo
di una ristrutturazione che sarà finita tra quattro o cinque anni.
Noi invece chiediamo alla Giunta che si metta invece in funzione,
almeno per l'accesso al piano rialzato della scuola, un elevatore o
una rampa che consenta un accesso civile.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK