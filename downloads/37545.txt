Consiglio Regionale della Valle d'Aosta - Oggetto del Consiglio n. 1296 del 11 giugno 2015 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Trasporti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1296 del 11 giugno 2015 - Resoconto
OGGETTO N. 1296/XIV - Reiezione di mozione: "Impegno per la
revisione del piano di bacino di traffico".
Presidente
- Chi intende illustrare la mozione? Colleghi,
siamo al punto 45. La parola al collega Bertschy.
Bertschy (UVP) -
Visto che tutta la discussione sul
merito della...soprattutto il fatto che la maggioranza ci ha già
detto che, rispetto a questo, la posizione sarà uguale a quella
della precedente mozione, non so con quanta motivazione spiegare
cosa abbiamo pensato. La premessa è quella che ci siamo detti: noi
non vogliamo che le risoluzioni rimangano così...ferme e
soprattutto la nostra idea era che, una volta trovata questa
mediazione, ci si mettesse subito al lavoro. Sono passati due mesi
e queste sono le nostre idee, alcune di queste idee sono già ben
presenti nella risoluzione, altre sono idee nuove, mi pare,
Assessore, che gli impegni siano impegni anche abbastanza precisi.
La necessità che abbiamo è quella di pensare velocemente,
soprattutto per quanto riguarda il trasporto su gomma, ad un lavoro
che ci permetta di arrivare nel tempo il più veloce possibile ad un
piano regionale dei trasporti, a rendere complementari
possibilmente, quando avremo la possibilità di lavorare anche sul
contratto della ferrovia, gomma e ferro e fare un ragionamento
sulle tariffe, perché basta andare in città per rendersi conto che
si riesce a viaggiare con mezzi pubblici tutto l'anno a dei costi
che sono estremamente più bassi di quelli che oggi abbiamo in Valle
d'Aosta. È un ragionamento che dobbiamo portare sul tavolo di
discussione, perché, se vogliamo che i mezzi pubblici possano avere
un utilizzo maggiore, sicuramente saranno da migliorare orari,
servizi, presenze, pulizie, ordine, tutto quello che vogliamo, ma
anche i costi degli abbonamenti dovranno rispondere a dei nuovi
valori: ecco perché per le famiglie diventa costoso mandare i
bambini a scuola, come diventa costoso muoversi su mezzi diversi in
Valle d'Aosta. Basta anche uscire da un ambito e rientrare in un
altro ambito per pagare biglietti e tariffazioni differenti. La
tecnologia è andata avanti, si possono fare studi che ci permettano
appunto di arrivare in un periodo, speriamo breve, ad un biglietto
unico, che compensi i differenti costi dei servizi, gomma e ferro,
ma che ci permetta soprattutto di rendere pratico e moderno il
nostro sistema di trasporti. Sono queste cose nella mozione,
abbiamo preso atto che non ci sarà risposta nei contenuti,
riprenderemo l'argomento sicuramente in IV Commissione.
Presidente -
Grazie collega. La parola alla collega
Certan.
Certan (ALPE) -
Grazie Presidente.
Questa risoluzione a due mesi dal Consiglio straordinario sui
trasporti viene per sollecitare il lavoro. È vero quanto ha detto
lei, Assessore, che continua a ripetere ogni volta che, per
organizzare tutte queste attività, ci sono diversi attori, diversi
interpreti e bisogna tutti metterli insieme e quindi occorre tempo.
È vero però anche che ogni volta si rimanda e si perde sempre più
tempo. Credo che la IV Commissione avesse veramente avuto un metodo
di lavoro molto interessante, cioè di affrontare tutte le
tematiche. Secondo me, il ferro va battuto quando è caldo e, a mio
avviso, non possiamo più perdere tempo: ecco perché la risoluzione
che il collega Bertschy ha illustrato va proprio in quest'ottica di
riprendere tutti gli argomenti che abbiamo affrontato in IV
Commissione, credo che li abbiamo affrontati veramente senza né
pregiudizi, né attitudini di parte, ma abbiamo proprio cercato di
enuclearli e in qualche modo di veramente enunciarli e analizzarli
nella sostanza. Adesso si tratta però di dare gambe a questo
lavoro, perché sennò per l'ennesima volta rimangono delle belle
parole, dei bla-bla tutti messi in fila, anche un lavoro che
potrebbe concretizzarsi, ma che non si concretizza per non sappiamo
quali motivi. Tra le altre cose il piano di bacino di traffico, un
eventuale studio di complementarietà tra gomma e ferro, è tutto un
discorso che è stato anche portato sul tavolo dagli albergatori, è
stato messo in evidenza per la Fiera di Sant'Orso e per
l'organizzazione anche del trasporto per questa manifestazione. In
ultimo la scorsa settimana quando degli autonoleggiatori della zona
di Châtillon e Saint-Vincent ci hanno chiesto l'audizione in IV
Commissione per un problema specifico legato soprattutto al Casinò,
hanno comunque messo in evidenza un momento di forte crisi per
questo settore e hanno evidenziato veramente la necessità di un
lavoro coordinato e sinergico tra tutti su questo discorso del
traffico: ecco perché veramente chiediamo che, così come tutti gli
altri dossier che sono un po' in
stand by
, vengano ripresi
immediatamente e prima del...adesso noi abbiamo messo comunque
delle scadenze, che sono prima della fine dell'anno, ma, a mio
avviso, i dossier vanno ripresi prima della pausa estiva, almeno
per essere affrontati, poi è chiaro che per le decisioni si andrà
con i tempi che abbiamo messo. Grazie.
Presidente -
Qualcun altro? Chiudiamo la discussione
generale? Per la replica, la parola all'Assessore Marguerettaz.
Marguerettaz (UV) -
Sì, grazie.
Credo che le cose siano state dette con una certa coerenza da
entrambe le parti. Nel caso specifico, essendo delle attività che
riguardano il mio Assessorato, sono da valutare con grande
attenzione e soprattutto con una certa sequenza. Il piano di bacino
di traffico, qualora, come abbiamo scritto, venga elaborato un
piano regionale dei trasporti, non potrà che essere elaborato
seguendo le linee guida del primo. Per elaborare un piano regionale
dei trasporti, bisogna individuare un soggetto che elabori questo
piano e quindi bisognerà fare quella dovuta pubblicità e quel
dovuto percorso, che andrà ad individuare un operatore qualificato
in grado di aiutarci in questo percorso. Sull'integrazione noi a
livello del TPL abbiamo un'integrazione regionale, ma non sfuggirà
a nessuno che, al di là della nostra volontà, l'integrazione tra
ferro e gomma in questo momento, in assenza di competenze, è
difficile da attuare, perché i gestori sono riconducibili a tariffe
e a decisioni che non ci competono. Laddove viene fatta
quest'integrazione bisogna tenere conto dei limiti oggettivi. Sulla
volontà abbiamo condiviso e abbiamo votato, però, da questo punto
di vista, non bisogna solo esprimere dei desideri, bisogna scrivere
come. Allora, nello scrivere come probabilmente qualcuno si
accorgerà che, se ti mancano dei tasselli, non puoi procedere con
il tassello successivo: ecco perché il confronto in Commissione è
importante.
Vorrei poi anche dire una cosa: non è che in questi due mesi non
c'è stata nessuna elaborazione. Nel momento in cui ci sarà la
convocazione andremo noi nella nostra funzione...abbiamo elaborato
una traccia di quelli che potrebbero essere gli argomenti e la
sequenza di un piano regionale dei trasporti, per andare ad
introdurre tutti quegli elementi che ci saranno utili per le
decisioni successive. Vi è quindi già del lavoro e siamo anche
contenti di condividerlo in Commissione, per cui torno a dire:
l'astensione è un'astensione fattiva e, appena ci sarà la
Commissione, ci confronteremo.
Presidente -
Per dichiarazione di voto? La parola al
collega Bertschy.
Bertschy (UVP) -
Concludiamo questo "pomeriggio
trasportato", apprendiamo quindi nella discussione delle due
mozioni che il Presidente Isabellon avrà lavoro per il prossimo
periodo, lo metteremo di nuovo sotto torchio. Lei ha compreso,
Assessore, che la nostra intenzione è, da un lato, costruttiva, ma,
dall'altro, è quella di non perdere più tempo, anche perché su
certi argomenti si può lavorare con le nostre forze e con le
attuali risorse, su altri dovremo cercare risorse, su altri ancora
dipendiamo da fattori che speriamo vadano alla loro conclusione nel
più breve tempo possibile. Aspettiamo il suo documento e aspettiamo
anche a questo punto assieme al suo documento un sistema di
lavorare. Noi presenteremo domani mattina, glielo annuncio, con il
gruppo ALPE anche le due mozioni che mancano alle risoluzioni che
sono state fatte: quelle relative alla ferrovia e alla questione
dell'aeroporto, tanto per dire come pensiamo noi di portare avanti
le risoluzioni. Se vuole, le anticipiamo, così riesce anche nei
tempi necessari ad argomentare se le interessa, però da questa
discussione, come dalle discussioni che abbiamo fatto nel Consiglio
straordinario sui trasporti, noi vogliamo fare vedere che non siamo
in sostituzione dei tecnici, ma che politicamente l'argomento deve
prendere una velocità diversa, perché quel Consiglio è stato
affrontato in un senso politico, che è stato un senso forse che non
tutti hanno voluto e potuto comprendere, però per noi si trattava
di ripartire da quel Consiglio per andare avanti. È chiaro che se
nei prossimi mesi quel Consiglio rimarrà vuoto di significati, di
argomenti, di impegni, di soldi, di finanziamenti, beh, allora
avranno avuto ragione quelli che non hanno visto nessun risultato.
Noi speriamo che nei prossimi mesi invece si possa vedere un
Assessorato molto più attivo, veloce, puntuale su questi argomenti
che sono, ripetiamo, di grande importanza in questo momento di
crisi per la nostra economia e di crisi anche sociale per i
valdostani, ma non solo, per tutto quello che gravita intorno ad un
buon sistema di trasporti.
Presidente -
Grazie collega. La parola alla collega
Certan.
Certan (ALPE) -
Grazie.
Solo una piccola replica, Assessore, riguardo al suo passaggio
sui desideri. Noi non scriviamo solo desideri, abbiamo credo
scritto e messo sul tavolo tutta una serie di proiezioni, di
programmazione necessaria e l'abbiamo anche condivisa. Su come dire
e anche come fare poi, scusi, mi permetto veramente di dire che
questo è un compito che spetta a voi, che spetta al Governo, perché
è qui che c'è la differenza tra ruolo legislativo e esecutivo, tra
Consiglio e Governo. Scusi, ma sul come fare le cose, dopo averle
condivise in Commissione, dopo aver fatto un Consiglio
straordinario, questo spetta a lei. Sono sette anni che aspettiamo
che questo serpente che si morde la coda finalmente interrompa
questo giochino, una volta è colpa degli uni, un'altra volta è
colpa degli altri, continuiamo a giocare e mi dà l'idea che qua da
questa Giunta non se ne uscirà. Adesso ci sono prospettive di
cambiamento, magari con una Giunta bimodale sarà più facile fare
qualcosa sui trasporti, non lo so...
(interruzione del Consigliere Lanièce, fuori
microfono)
...trimodale mi consiglia il Consigliere Lanièce, comunque
vedremo se sarà più facile.
Presidente -
Grazie collega. Passiamo alla votazione
dell'atto. La votazione è aperta. La votazione è chiusa.
Presenti: 34
Votanti: 14
Favorevoli: 14
Astenuti: 20 (Baccega, Bianchi, Borrello, Donzel, Farcoz,
Follien, Fontana, Fosson, Guichardaz, Isabellon, La Torre, Lanièce,
Marguerettaz, Marquis, Péaquin, Perron, Restano, Rini, Testolin,
Marco Viérin)
Il Consiglio non approva.
Punto 45.01 all'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK