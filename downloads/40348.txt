Consiglio Regionale della Valle d'Aosta - Oggetto del Consiglio n. 3184 del 25 gennaio 2018 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CONSIGLIO REGIONALE
Attività consiliare d'aula
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3184 del 25 gennaio 2018 - Resoconto
OGGETTO N. 3184/XIV - Ordine dei lavori. Non iscrizione
all'ordine del giorno di sei risoluzioni.
Farcoz (Presidente)
- Alla presenza di 33 colleghi
dichiaro aperta la seduta.
Sono pervenute sei risoluzioni durante la mattinata, quindi
possiamo metterne in votazione l'iscrizione. La parola al collega
Borrello.
Borrello (AC-SA-PNV) -
In virtù della pluralità degli
argomenti che sono oggetto dell'iscrizione delle risoluzioni,
chiedo una votazione separata per ogni singola risoluzione, come
prevede anche il Regolamento.
Presidente -
Procediamo alla messa in iscrizione di ogni
singola risoluzione. Risoluzione di cui al punto n. 44.01
all'ordine del giorno: "Modalità di concessione di spazi o suolo
pubblici". La votazione è aperta. La votazione è chiusa.
Presenti: 31
Votanti           
: 31
Favorevoli: 12
Contrari: 19
Il Consiglio non approva.
Risoluzione di cui al punto n. 44.02 all'ordine del giorno:
"Impegno a dotare le persone disabili di apposito abbonamento
ferroviario".
La parola al collega Padovani.
Padovani (CC-MOUV) -
Solo perché prima non abbiamo avuto
il tempo di intervenire a favore o contro e per sottolineare che è
inusuale che una risoluzione firmata praticamente da tutti i gruppi
consiliari non venga poi iscritta all'ordine del giorno. In sede di
dichiarazione di voto avrei detto che mi sembrava logico iscriverla
in quanto sottoscritta praticamente da tutto il Consiglio, ma così
non è stato e vorrei rimarcarlo.
Presidente -
Chiedo ai colleghi di prenotarsi per
intervenire sulla risoluzione del caso. Ricordo che sulla stessa
può intervenire un Consigliere a favore e uno contro, per dieci
minuti ciascuno. La parola al collega Restano, prego.
Restano (AC-SA-PNV) -
Nel corso di questa udienza
consiliare abbiamo discusso, al punto n. 13 dell'ordine del giorno,
sull'interpellanza avente per oggetto: "Interventi per agevolare
l'acquisto di biglietti del treno da parte delle persone disabili
in tutte le stazioni ferroviarie della regione". Abbiamo udito la
risposta dell'Assessore, favorevole a portare avanti una procedura
che attivasse un abbonamento o altre procedure per addivenire ad
una soluzione in favore delle persone disabili.
Abbiamo quindi pensato di presentare al Consiglio regionale
questa risoluzione, vista anche la posizione favorevole da parte
del Governo regionale, perché questa situazione di disagio si
protrae da molto tempo, e quindi diventa urgente intervenire e dare
un forte impulso, un segnale unanime da parte di tutto il
Consiglio, visto che c'è una condivisione.
Presidente -
Colleghi, scusate. Invito il collega Restano
ad esplicitare le motivazioni del perché è favorevole
all'iscrizione di questa risoluzione. Ha dieci minuti, può
continuare, prego.
Restano (AC-SA-PNV) -
Stavo andando proprio in questo
senso. Dicevo che abbiamo rilevato l'urgenza di presentare questa
risoluzione, considerata la condivisione di questa proposta da
parte del Governo regionale e della minoranza. Pare doveroso
accelerare la tempistica, perché non è prevista una soluzione in
brevi tempi. Riteniamo che una risoluzione da parte del Consiglio
da portare presso Trenitalia sia uno strumento agevole e molto
forte per rendere più sensibili non solo la dirigenza regionale, ma
anche quella nazionale verso questa iniziativa, in considerazione
del fatto che in altre Regioni (nel vicino Piemonte) un accordo in
tal senso è già stato raggiunto da molti anni. Il procedimento è
fermo e langue dal 2016 e si ritiene che così si riesca a dare un
forte impulso.
Presidente -
Se non ci sono altre richieste di
intervento, mettiamo in votazione. La votazione è aperta. La
votazione è chiusa.
Presenti: 33
Votanti           
: 33
Favorevoli: 13
Contrari: 20
Il Consiglio non approva.
Risoluzione di cui al punto n. 44.03 dell'ordine del giorno:
"Indirizzi alla società Monterosa Ski per il miglioramento
dell'impianto di innevamento a Champorcher".
La parola al collega Restano.
Restano (AC-SA-PNV) -
Anche in questo caso si tratta di
un'interpellanza che abbiamo già discusso nel corso di questo
Consiglio e mi sembra sia emersa la necessità di procedere con
urgenza.
Considerato che abbiamo appena votato una ricapitalizzazione
alla società Monterosa (ha i fondi per procedere in tal senso),
considerato che sarà fatta l'asta pubblica per la realizzazione di
lavori di costruzione della funivia Champoluc-Crest, il ribasso
d'asta potrebbe essere utilizzato per terminare dei lavori iniziati
nell'anno 2008 che sono estremamente urgenti. A nostro modo di
vedere sarebbe un forte segnale di indirizzo, affinché una grossa
località sciistica metta a disposizione le risorse a favore di una
società che fa parte di una località facente parte a sua volta
della stessa società, ma molto più piccola, senza aspettare i fondi
della legge regionale n. 8, perché ad oggi non si sa se saranno
disponibili. Da qui l'urgenza di dare oggi un segnale forte,
un'apertura verso questa società.
Presidente -
Se non ci sono altre richieste di
intervento, mettiamo in votazione. La votazione è aperta. La
votazione è chiusa.
Presenti: 33
Votanti           
: 33
Favorevoli: 13
Contrari: 20
Il Consiglio non approva.
Risoluzione di cui al punto n. 44.04 dell'ordine del giorno:
"Impegno per audire in IV Commissione il Presidente della Regione,
i vertici della società RAV e i Sindaci della Valdigne e Grand
Paradis per la soluzione delle problematiche dell'autostrada
Aosta/Courmayeur".
La parola al collega Marquis.
Marquis (AC-SA-PNV) -
Questo è un tema su cui si è
prestata molta attenzione in quest'ultimo periodo all'interno del
Consiglio regionale a seguito dello spropositato aumento
verificatosi alla fine dell'anno. Ieri è stata discussa
un'interpellanza presentata dalla collega Morelli in cui si è
parlato nuovamente dei costi dell'autostrada e il Presidente della
Regione ha dato conto di un'iniziativa, dello sconto pendolari
rafforzato rispetto alla situazione preesistente, scontistica che è
stata incrementata del 16,67 percento. Questa iniziativa vale fino
al mese di giugno e pertanto c'è la necessità, a nostro modo di
vedere, di stabilizzare la situazione perché, diversamente, si
creerebbero problematiche che pregiudicherebbero la mobilità anche
per i pendolari.
Il Presidente ha anche evidenziato che ci sono stati degli
incontri con i Sindaci, in cui si è parlato di una proposta per
realizzare una barriera autostradale a Morgex, che risolverebbe in
parte un problema relativo all'esazione per tutti coloro che non
sono titolari di telepass, i quali potrebbero pagare l'effettiva
chilometrica percorsa e uscire così dalla situazione del "sistema
aperto". Il sistema aperto era nato perché pareva, quando è stata
costruita l'autostrada, che ci fosse l'impossibilità di creare un
casello, una barriera nel comune di Morgex. Tenuto conto
dell'importanza di questa proposta e dell'aspettativa che c'è sul
territorio, soprattutto della Valdigne e dei Sindaci della Grand
Paradis, riteniamo che ci sia la necessità di approfondire
urgentemente tale argomento, anche per valutarne la fattibilità e
non creare magari diversamente delle aspettative da parte delle
comunità interessate se questo non potesse essere realizzato.
Pertanto la nostra proposta è quella di iscrivere la risoluzione
all'ordine del giorno per invitare in IV Commissione il Presidente
del Governo, i vertici della società RAV e i Sindaci interessati
per capire la fattibilità di questa iniziativa, e anche per poter
fare delle valutazioni sulla tariffa, per vedere come si può
risolvere questo difficile problema che interessa la nostra
comunità.
Presidente -
Se non ci sono altri interventi, metto in
votazione. La votazione è aperta. La votazione è chiusa.
Presenti: 32
Votanti           
: 32
Favorevoli: 12
Contrari: 20
Il Consiglio non approva.
Risoluzione di cui al punto n. 44.05 dell'ordine del giorno:
"Impegno dell'Assessore competente a relazionare in Commissione
sugli insediamenti industriali/produttivi degli immobili di
proprietà regionale".
La parola al collega Roscio.
Roscio (ALPE) -
Ieri abbiamo discusso del tema degli
insediamenti industriali e produttivi, degli immobili di proprietà
regionale. Ovviamente, vista la complessità del tema e il poco
tempo a disposizione - perché si parla di una decina di minuti,
quando invece il tema richiederebbe un approfondimento - ieri
avevamo annunciato la presentazione di una risoluzione che chiedeva
semplicemente di fare lo stato dell'arte in Commissione. Parlare
con questo muro che abbiamo di fronte ci sembra piuttosto triste,
poiché ci sembra che l'argomento non solo sia di attualità, ma
anche importante; oltretutto gli insediamenti produttivi
industriali avrebbero, qualora arrivassero a buon fine, delle
ricadute occupazionali notevoli.
Ci spiace che il Governo non voglia parlarne e neanche iscrivere
questa risoluzione, lo troviamo triste. Questa legislatura ci ha
abituato a tante cose, perché la consuetudine precedente era per
l'iscrizione delle risoluzioni e poi si discuteva nel merito se
accettarle oppure no. Ci sembra molto triste...
Presidente -
Collega, la invito ad esplicitare i motivi
per i quali va iscritta la risoluzione.
... sto cercando di argomentare, Presidente, perché non è
semplice. La motivazione l'ho già detta: era inerente ad un tema
affrontato in Consiglio dove il tempo di un'iniziativa era
insufficiente, e ci sembrava che l'urgenza fosse motivata dal fatto
che comunque le ricadute occupazionali sono importanti, soprattutto
nella media e bassa Valle. Stavo cercando di dire come purtroppo ci
troviamo di fronte non solo ad una non volontà di discutere, ma
addirittura ad una non volontà a motivare questo diniego. Ci sembra
molto triste.
Presidente -
Se non ci sono altre richieste di
intervento, metto in votazione. La votazione è aperta. La votazione
è chiusa.
Presenti: 33
Votanti           
: 33
Favorevoli: 13
Contrari: 20
Il Consiglio non approva.
Risoluzione di cui al punto n. 44.06 dell'ordine del giorno:
"Predisposizione urgente di una modifica della finanziaria
regionale per la proroga dell'anticipazione di cui all'articolo 27
della legge regionale 24/2016".
La parola al collega Gerandin.
Gerandin (CC-MOUV) -
È inutile nascondere che la mancata
iscrizione delle risoluzioni preoccupa anche sull'esito di questa
nostra richiesta.
Cercherò di stare in argomento. Oggi, a seguito
dell'interpellanza che ho condiviso con il collega Chatrian ed
altri, abbiamo ricevuto delle comunicazioni che non mi permetto
neanche di commentare politicamente, mi limito a dirne i contenuti.
Per quello che riguarda i pagamenti del PSR ci siamo sentiti dire
che neanche il 2015 è concluso, quindi sulla misura 10
(agroambiente) sono stati pagati 1,4 milioni su 4,7, sulla misura
13 (indennità compensativa) 5,1 milioni su 6,9 milioni e per quanto
concerne il 2016 e il 2017 in questo momento i pagamenti riguardano
solo la misura 14 (benessere animale), meno di 1 milione nel 2017 e
circa 1 milione nel 2016.
Di fronte a questi dati ci sarebbe probabilmente da mettere da
parte un po' la politica, quella che qualcuno ha definito "campagna
elettorale" e fare un'azione di responsabilità verso quel mondo
agricolo che tutti sappiamo essere in grande difficoltà. Per questo
noi chiedevamo se era possibile discutere questa risoluzione, che
prevedeva semplicemente di dar applicazione all'emendamento da noi
presentato in Finanziaria e che riguardava la possibilità di
anticipare fino al 2020 - vale a dire alla scadenza del PSR - le
dovute spettanze riguardanti il mondo agricolo, perché in questo
momento siamo di fronte ad una realtà che di fatto è tangibile. Se
non si è concluso il 2015, se si è fatto poco nel 2016, quasi nulla
nel 2017 e siamo nel 2018, è chiaro che qualcosa non funziona.
Tenuto conto che per permettere gli anticipi fino al 2020 occorre
comunque una disposizione di legge, noi chiediamo in tempi
brevissimi - vale a dire nell'arco di due Consigli regionali - di
predisporre, come Giunta, un disegno di legge che vada nell'ottica
di quell'emendamento su cui c'era il parere favorevole da parte del
responsabile finanziario. Permettere a queste aziende in grande
difficoltà di poter programmare un minimo il futuro è una questione
di buonsenso. Non è un regalo per nessuno, perché sono anticipi
che, come abbiamo sentito dalla risposta dell'Assessore Nogara
all'interpellanza, in parte cominciavano a restituire. Era solo una
boccata di ossigeno e ci pareva un percorso non solo condivisibile,
ma obbligatorio per questo mondo in grande difficoltà.
Pertanto vi chiedo di iscrivere questa risoluzione mettendovi
una mano sulla coscienza. Questa va al di là della politica, è un
mondo che è in palese e in grandissima difficoltà.
Presidente -
La parola al Presidente della Regione.
Viérin (UVP) -
Risponderemo nell'insieme, al di là del
merito, del perché non si iscrivono oggi in aula le sei
risoluzioni, anche se il motivo è ovvio perché è stato condiviso
nella Conferenza dei Capigruppo, quindi non si capisce lo stupore
di alcuni dato che era stato anche concordato per una certa parte,
ma ci ritornerò.
Non è una questione di merito sulle singole iniziative. Avevamo
peraltro anche detto nella Conferenza dei Capigruppo che vi erano
argomenti che avrebbero meritato l'attenzione e un dibattito, come
avremo modo dopo di discutere di un'iniziativa che sicuramente è
più impellente o, meglio, necessita di un dibattito maggiore
rispetto ad alcuni temi introdotti, essendoci domani scadenza
termini.
Riguardo alla questione del casello, non della barriera, collega
Marquis - è stato riportato male ciò che è stato detto ieri in
Consiglio - Morgex può aspettare anche quindici giorni. Il non aver
voluto iscrivere è derivato da un fatto che noi abbiamo detto di
non aver voluto discutere qui in aula - l'abbiamo discusso nella
Conferenza dei Capigruppo - e che ci ha portati a rilevare che
probabilmente vi era un clima non proprio consono ad una
discussione serena. Nell'ultima discussione avvenuta questa mattina
si è partiti con delle premesse che non dovevano scadere sul piano
personale, peraltro su persone assenti in quest'aula, e invece sono
entrate nel merito di questioni che di solito si discutono a porte
chiuse. Ecco perché abbiamo deciso questa mattina di discutere
ancora sulla questione della scuola e di fermarci qui, preferendo
parlare nel prossimo Consiglio del resto, sapendo che per tutte le
questioni enunciate - poi lascerò giustamente rispondere al collega
Nogara sulla parte relativa all'agricoltura - non c'era questa
urgenza.
Non c'è nessun tono di polemica o che va oltre; siamo rimasti
silenti sulle altre cinque iniziative per rispondere nell'insieme
sul fatto che discutiamo volentieri di questi argomenti. Domani c'è
la scadenza dei termini e queste iniziative potranno essere
presentate. Tra l'altro, per chi scrive, ci sarà la possibilità di
approfondire il testo evitando sbavature, come per chi risponde di
essere preparato anche su questioni che potrebbero arricchire il
dibattito. In modo molto pacato noi abbiamo rilevato che oggi si
potevano concludere i lavori con i punti previsti all'ordine del
giorno e, in questo senso, come vi abbiamo peraltro annunciato
nella Conferenza dei Capigruppo, abbiamo deciso di discutere le
questioni all'ordine del giorno.
Presidente -
La parola al collega Nogara per la parte
rimanente di sei minuti. Collega Morelli? Prego, la parola alla
collega Morelli.
Morelli (ALPE) -
Pour motion d'ordre, Président.
Mi pare che lei abbia detto all'inizio che c'era la possibilità
di un intervento a favore e di uno contro di dieci minuti, ma è di
massimo dieci minuti, non si sommano gli interventi di persone
diverse, non è fino ad un massimo di dieci minuti con magari dieci
interventi di un minuto. Ciò che vale per l'opposizione vale anche
per la maggioranza, quindi l'appello è a rispettare quanto è stato
detto.
Presidente -
La ringrazio per questo richiamo. Ricordo
solo che, a seguito della prima risoluzione, avevo derogato
rispetto al collega Padovani per permettergli di esplicitare la sua
posizione. Non mi sembrava così fuori dal Regolamento permettere al
collega Nogara di intervenire sulla risoluzione di cui al punto n.
44.06, in virtù del fatto che anche il Presidente della Regione non
si è attenuto al merito delle risoluzioni, ma ha semplicemente
ricordato i motivi per i quali le sei risoluzioni non sono state
accettate.
Morelli (ALPE) -
Se il Regolamento è interpretabile,
allora ognuno di noi chiederà la parola e sarà lei a farsi arbitro
di decidere a chi la dà e a chi non la dà.
Presidente -
Era per una questione di deroga come era
stato...
... guardi che si infila in un tunnel di non facile gestione,
Presidente.
Presidente -
Allora apriamo la votazione. La votazione è
aperta. La votazione è chiusa.
Presenti: 33
Votanti           
: 33
Favorevoli: 13
Contrari: 20
Il Consiglio non approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK