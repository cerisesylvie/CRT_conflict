Consiglio Regionale della Valle d'Aosta - Oggetto del Consiglio n. 2485 del 8 febbraio 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
BILANCIO E CONTABILITA' REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2485 del 8 febbraio 2007 - Resoconto
OGGETTO N. 2485/XII - Comunicazione di provvedimento
amministrativo di variazione al bilancio.
Il Consiglio
Premesso che ai sensi dell'articolo 42 - primo comma - della
legge regionale 27 dicembre 1989, n. 90 come sostituito dall'art. 5
della legge regionale 7 aprile 1992, n. 16, la legge regionale
relativa all'approvazione del bilancio di previsione della Regione
per l'anno 2007 ha autorizzato la Giunta regionale ad apportare,
per l'anno 2007, variazioni di bilancio mediante provvedimenti
amministrativi da comunicare al Consiglio;
Rilevato che, ai sensi dell'articolo 37, comma 3, della legge
regionale 27 dicembre 1989, n. 90, come sostituito dall'articolo 4,
comma 1, della legge regionale 21 agosto 2000, n. 27, il prelievo
di somma dal fondo di riserva per spese impreviste è disposto con
deliberazione della Giunta regionale da comunicare al Consiglio
regionale entro quindici giorni dalla sua adozione;
Richiamate le leggi regionali n. 90/1989, n. 16/1992 e n.
27/2000, nonché la legge regionale di approvazione del bilancio per
l'anno 2007;
Prende atto
della comunicazione della seguente deliberazione della Giunta
regionale:
Oggetto n. 3 in data 12 gennaio 2007
:
Variazione al bilancio di previsione della Regione per l'anno 2007
per variazioni tra capitoli appartenenti al medesimo obiettivo
programmatico e conseguente modifica al bilancio di
gestione.
Presidente
- La parola alla Consigliera Squarzino
Secondina.
Squarzino (Arc-VA)
- Volevamo capire qualcosa di più
rispetto a questa deliberazione, in cui si fa una variazione di
bilancio all'interno di capitoli appartenenti al medesimo obiettivo
programmatico. Volevo capire se è vero che la motivazione di tale
deliberazione è reperire 74 milioni di euro per l'emissione
obbligatoria con la "Defpa Bank", questo è avvenuto il giorno 29
dicembre 2006, la variazione in bilancio avviene nel bilancio 2007.
Prima cosa: dove sono stati reperiti nel bilancio 2006 i soldi per
fare questa emissione obbligazionaria. Seconda domanda: perché
questo riverbera eventualmente sul 2007 delle variazioni di
bilancio... e cosa significa aver sottratto dei fondi dai capitoli
riguardanti la quota interessi per ammortamenti di mutui e prestiti
da contrarre, significa che poi bisognerà "rimpolpare" questo
capitolo di bilancio, perché, nel momento in cui è stato
predisposto questo bilancio e si è individuato quante risorse
mettere nei 2 capitoli 69300 e 69320, "quote interessi per
ammortamento di mutui e prestiti da contrarre", "quota capitale per
ammortamento di mutui e prestiti da contrarre", si è fatto un
calcolo sulla necessità, se si sottrae adesso denaro da questo,
dopo di reintegrarlo. Sono 3 le domande a cui chiedo
rispettosamente una spiegazione dall'Assessore Marguerettaz.
Presidente
- La parola al Consigliere Bortot.
Bortot (Arc-VA)
- Era per integrare alcune domande della
mia collega. Leggiamo sulla deliberazione:
"quota interessi per
ammortamento di mutui e prestiti da contrarre"
, nel triennio
sono un bel po' di soldi, 5,8 milioni; siccome qui c'è il plurale:
"interessi per ammortamento di mutui e prestiti da
contrarre"
, gli interessi si riferiscono a questa emissione di
BOR o su quel capitolo sono stati caricati altri interessi di altre
operazioni? L'ammontare degli interessi poi significa la richiesta
di un prestito, per questo prestito è stato fatto un appalto...
quanto lo abbiamo pagato perché dall'ammontare degli interessi che
andremo a pagare non riesco a dedurre il tasso di interessi al
quale ci hanno dato questi soldi.
Sottolineo ancora una volta - e mi dispiace dirlo - che è
veramente inverosimile che la Regione debba indebitarsi a pagare
"l'ira di Dio" queste strutture, vada ad indebitarsi sul mercato
internazionale; bisognerebbe farlo per operazioni più nobili e di
alto profilo e non solo in funzione del rilancio della casa da
gioco. Insisto: non trovo per niente nobile questa operazione,
soprattutto legata all'acquisto del "Billia" e delle
infrastrutture, soprattutto legata al rilancio del casinò.
L'abbiamo detto ieri, lo ripeto oggi: non può esistere rilancio del
casinò se non si mette mano alla gestione interna di quella
azienda. Non potrà esistere il rilancio del casinò con lo spinte di
corporazioni che si oppongono, con un "CdA" debole, che non è in
grado di migliorare e correggere l'attuale gestione del casinò, non
esiste rilancio. Io non ero Consigliere, ma qui è stata decisa la
spesa di 70 milioni di euro per riqualificare Saint-Vincent e
continuiamo a sentire in aula da tanti Consiglieri che questi 70
milioni di euro non solo non hanno incrementato gli incassi del
casinò, ma hanno depauperato ulteriormente il paese. Innestare
un'operazione di questo genere, è stata decisa e andrà avanti, però
vuol dire prendere ancora in giro l'intera Valle d'Aosta: non
esiste rilancio della casa da gioco se non esiste il miglioramento
della gestione. Non è con un'operazione di questo genere, con cui
si impegnano un sacco di soldi, che si risolve il problema del
comprensorio; forse bisognerà cercare di capire come rivalutare il
ruolo di Saint-Vincent e non la casa da gioco in funzione di
Saint-Vincent, da qui il discorso delle terme, ossia Saint-Vincent
indipendentemente dalla casa da gioco, perché se rimane questo
legame, il rischio è che con l'attuale gestione, la casa da gioco
si "infogna" ancora di più e i riflessi negativi si ripercuoteranno
sull'occupazione e sul comprensorio ancora in maniera più pesante.
Riformulando le domande, per quanto riguarda il prestito, sulla
necessità... si è voluto lanciare questo prestito... invito il
Consiglio ancora una volta a riflettere su quello che stiamo
facendo; per tale operazione stiamo impegnando tanti soldi, stiamo
indebitando la Regione, la domanda è: ne vale la pena?
Presidente
- La parola al Consigliere Sandri.
Sandri (GV-DS-PSE)
- Non farò una domanda troppo lunga,
su questo tema volevo solo, associandomi a quanto ha detto prima il
collega Bortot, sapere quali erano i riferimenti dal punto di vista
della valutazione degli interessi, perché riteniamo che il capitale
sia una risorsa e, se è buona o cattiva, il prestito è legato al
costo: se è stato fatto un buon o un cattivo affare. Siamo convinti
che l'acquisizione del "Billia" ci faccia uscire da 30 anni di
ricatto da parte dell'accerchiamento, quindi è stato un passaggio
sicuramente positivo, se poi veniamo a sapere che gli "spreads"
sono stati anche altrettanti positivi, credo che non potremo che
dare un giudizio positivo di questa variazione di bilancio.
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- Due osservazioni: con la prima cerco
di dare una risposta alla collega Squarzino, invito la collega a
leggere con me i capitoli di bilancio e probabilmente la lingua
italiana già ci viene incontro, perché i capitoli che portiamo in
diminuzione sono: "quote interessi per ammortamenti di mutui e
prestiti da contrarre" e in aumento: "quote interessi per
ammortamenti di mutui e prestiti già contratti"; quindi l'italiano
ci dice che il primo era da contrarre, il secondo è contratto. Il
capitolo 69300, "quota interessi per ammortamenti di mutui e
prestiti da contrarre", indica dal punto di vista temporale
un'attività che verrà fatta. Quando andate nelle attività speculari
in aumento, il capitolo 69260 dice:
"quota interessi per
ammortamento di mutui e prestiti già contratti"
; questo vuol
dire che il 29 dicembre è stato emesso e quindi da una dizione
"da contrarre"
passiamo a
"già contratti"
. È
semplicemente una migliore allocazione dei fondi che, come vede,
sono gli stessi, le ho "svelato l'arcano"... l'altra è la modifica
del bilancio di gestione, identica.
L'altra questione, non di natura tecnica, che mi è stata posta
dal collega Bortot è una sua considerazione, eventualmente su tale
tema ci si può incontrare, non attiene alla variazione di bilancio,
ma alle strategie che stanno dietro a questa allocazione. Quello
che è accaduto con la variazione di bilancio quindi non è
riconducibile a nessun altro tipo di attività se non a una migliore
rappresentazione, ma rispetto a questo mi collego con quanto detto
dal Consigliere Sandri per riconfermare il raggiungimento di un
obiettivo che è stato indicato almeno negli ultimi 10 anni. Le
valutazioni rispetto al valore del "Grand Hôtel Billia" sono
riconducibili a delle perizie, le strategie da effettuare oggi per
il rilancio sono tutte nelle nostre mani e devono essere
opportunamente valutate, ne abbiamo parlato ieri. Il Consigliere
Sandri mi pone una domanda specifica, io la prendo con beneficio di
inventario, gli farò avere le condizioni, ma lo "spread" rispetto
all'"Euribor" è 0,025, quindi una situazione straordinaria, tanto
che è decisamente competitiva anche rispetto all'offerta di Cassa
DD.PP., che era molto più elevata... quindi questo anche in virtù
del "rating" che ha la Valle d'Aosta, della situazione finanziaria;
però le dico ciò perché abbiamo trasformato tale prestito da tasso
variabile - con riferimento all'"Euribor", più 0,025 se mi ricordo
bene - a tasso fisso per evitare qualsiasi tipo di sorpresa e anche
con il tasso fisso è qualcosa di più del 4%. È una situazione molto
vantaggiosa ma, se lo ritiene, posso dare alla Commissione i dati
del caso.
Presidente
- Se nessuno chiede di parlare, il Consiglio
prende atto.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK