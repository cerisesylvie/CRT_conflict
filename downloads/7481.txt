Consiglio Regionale della Valle d'Aosta - Oggetto del Consiglio n. 1984 del 7 maggio 1986 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 1984 del 7 maggio 1986 - Resoconto
OGGETTO N. 1984/VIII - STATO DI DEGRADO DEL PATRIMONIO
STORICO, MONUMENTALE E ARCHEOLOGICO DELLA NOSTRA REGIONE.
(Interpellanza).
PRESIDENTE:
Do lettura dell'interpellanza in oggetto
presentata dai Consiglieri Torrione e Pascale:
INTERPELLANZA
Nel corso di una recente Conferenza Stampa organizzata dal
nostro Gruppo consiliare sul tema dei Beni Culturali, sono state
fatte da parte di alcuni esperti presenti all'iniziativa alcune
preoccupanti affermazioni sullo stato di degrado del patrimonio
storico, monumentale e archeologico della nostra Regione.
Queste considerazioni vanno ad aggiungersi ad alcune voci
circolanti negli ambienti degli addetti ai lavori secondo cui
esisterebbe un problema di staticità per alcuni monumenti tra i più
rappresentativi come ad esempio l'acquedotto-ponte romano del
Pondel e la Torre di Bramafam di Aosta mentre si fanno sempre più
allarmanti le preoccupazioni circa una sorta di "sfaldamento" che
avrebbe colpito ad esempio l'Arco di Augusto e le Porte Pretoriane
per effetto di una specie di "male oscuro" che si sarebbe
impadronito di queste due importantissime testimonianze del passato
a causa di agenti chimici ed atmosferici che inciderebbero
negativamente sugli elementi costruttivi delle stesse.
Dal momento che sarebbe colpevole un atteggiamento di
disinteresse nei riguardi di una simile drammatica eventualità, i
sottoscritti Consiglieri regionali
INTERPELLANO
l'Assessore competente per conoscere:
a)
se è in possesso della Giunta uno studio
complessivo circa lo stato del patrimonio storico, monumentale e
archeologico della nostra regione ed in caso negativo se non si
pensa di affidare uno studio del genere ad una équipe specializzata
onde venire in possesso di una situazione aggiornata in
materia;
b)
se è vero che esistono preoccupanti problemi di
ordine statico e di conservazione nei confronti del
ponte-acquedotto del Pondel e della Torre di Bramafam di
Aosta.
PRESIDENTE:
Ha chiesto la parola il Consigliere Torrione;
ne ha facoltà.
TORRIONE (P.S.I.):
L'interpellanza che abbiamo presentato
fa seguito alla notizia appresa con preoccupazione durante una
conferenza stampa che il nostro Gruppo consiliare ha tenuto su di
una iniziativa che riguarda proprio i beni culturali, che l'intero
patrimonio storico, archeologico e monumentale della nostra Regione
è in uno stato di degrado molto accentuato, sempre, ovviamente, se
i tecnici presenti hanno detto il vero. A titolo esemplificativo
sono stati citati due esempi molto significativi: il
ponte-acquedotto del Pondel e la Torre di Bramafam di Aosta.
Da una piccola indagine che noi abbiamo fatto successivamente
tra gli addetti ai lavori, è risultato che esistono delle
preoccupazioni per quanto riguarda la staticità del
ponte-acquedotto del Pondel, anche perchè è da diverso tempo che su
quel reperto, che tra l'altro è di una bellezza incomparabile, non
si attua il benché minimo intervento. Questo testimonia della
abilità degli architetti romani: nei suoi 2.000 anni di vita,
infatti, il ponte non si è mai mosso e non ha dato il benché minimo
cenno di cedimento che pure potrebbe essere giustificato a distanza
di tanto tempo. Resta il fatto però che non sono mai stati
effettuati degli interventi nell'ambito di quel monumento. Se
l'Assessore, che ora mi sta guardando con un'aria un pochino
interrogativa, avrà l'opportunità di svolgere un sopralluogo, si
potrà anche rendere conto di persona del fatto che il piccolo e bel
villaggio di Pondel, che potrebbe vivere in funzione della presenza
del reperto, è stato gravemente rovinato da certe ristrutturazioni
edilizie che hanno snaturato la caratteristica delle abitazioni che
fanno da corona al ponte romano. Ricordo anche che per arrivarci si
deve percorrere una strada d'accesso difficile, perché è stretta e
termina in un parcheggio eccessivamente piccolo.
Passando alla Torre Bramafam e senza voler rifare tutta la
storia di ciò che resta di quel monumento a detta di alcuni
esperti, sembra che le vibrazioni del traffico che scorre nella
strada adiacente stiano provocando dei guasti notevoli alle sue
strutture. Non ho ulteriori elementi per comprovare se ciò sia vero
o meno, ma posso anche pensare che il traffico abbia determinato
nel passato e determini ancora nel presente delle conseguenze sulla
stabilità dell'intero edificio monumentale.
Un altro motivo di preoccupazione discende dallo stato di alcuni
monumenti romani, anche se c'è stato qualche tardivo intervento di
conservazione come nel caso del fronte sud di ciò che resta del
Teatro romano che, giustamente, è stato "ingabbiato" (mi si passi
l'espressione) da parte della Sovraintendenza alle antichità
archeologiche, perché, secondo i tecnici, il monumento presenta dei
caratteri di pericolosità a causa dello sfaldamento del materiale
di costruzione, dovuto ad agenti chimici ed atmosferici che hanno
inficiato la struttura e ne hanno messa in forse la sua stessa
esistenza. Sembra che questo "male oscuro", sul quale l'Assessorato
e la Sovraintendenza hanno ordinato un'indagine, abbia colpito
anche altri due monumenti romani: le Porte Pretoriane e l'Arco
d'Augusto. I tre monumenti (Teatro romano, Porte pretoriane e Arco
d'Augusto) del resto, hanno le stesse caratteristiche costruttive;
si tratta, infatti, del cosiddetto "opus cementitium" o puddinga,
che pare sia soggetto alla corrosione ed allo sfaldamento dovuti
all'inquinamento.
Concludo questa illustrazione ritenendo che manchi una completa
catalogazione di questi nostri beni culturali. Osservo, anche se
ciò non è attinente all'argomento, che la legge finanziaria dello
Stato mette a disposizione 300 miliardi, sempre che io non vada
errato, per la catalogazione di beni culturali, purché se ne faccia
domanda e si abbia un piano di intervento. Poiché dalla
Sovraintendenza alle antichità ed ai monumenti (La chiamo ancora
così perché è così che, secondo me, si deve chiamare) ho avuto uno
stampato che si riferisce ad una catalogazione del 1939 e che
riporta ancora delle indicazioni di vie che risalgono al periodo
fascista, dico solo che non sarebbe il caso di farsi sfuggire
questa opportunità, che offre anche delle disponibilità finanziarie
per aggiornare la catalogazione dei monumenti, creando nel contempo
anche delle possibilità occupazionali non del tutto indifferenti.
Forse, in una Regione dove i soldi di certo non mancano, può anche
darsi che non faccia piacere avere dei soldi in più per non sapere
come spenderli.
Oltre a questa catalogazione, si potrebbe effettuare una
ricognizione complessiva dei beni catalogati dalla Sovraintendenza,
e si tratta di 247 reperti archeologici o testimonianze di
particolare valore monumentale ai sensi della legge 1939, sul cui
stato di conservazione, di degrado o addirittura di stabilità, non
abbiamo notizie. Io credo che sia doveroso da parte nostra operare,
in questo settore, un'accurata vigilanza ed effettuare tutte quelle
indagini che ci permettano di avere una fotografia esatta dello
stato di conservazione dell'intero patrimonio storico, archeologico
ed artistico della nostra Regione.
Le domande che abbiamo posto alla Giunta sono abbastanza precise
ed io credo che l'Assessore sia in grado di non interpretare in
maniera strumentale queste nostre richieste di informazioni sui
beni culturali. Abbiamo notato che era tempo che ci si occupasse
dell'argomento, del quale finalmente si occupano anche Associazioni
culturali valdostane di un certo peso, come il Comité des
Traditions Valdôtaines, l'Associazione degli Archivi sonori,
l'Accademia di S. Anselmo e l'Equipe d'action culturelle, anche in
seguito ad alcune prese di posizione conseguenti all'iniziativa che
noi abbiamo intrapreso sui beni culturali. Ci si è accorti, anche,
che deve essere approfondito lo studio e la conoscenza dell'area
megalitica di Saint-Martin-de-Corléans, e si sollecita un'azione
scientifica a largo respiro affinché si dirimano anche le questioni
sorte sull'importantissima testimonianza che, secondo alcuni,
potrebbe rappresentare anche l'anello di congiunzione tra le
popolazioni etrusche, delle quali non si conosce ancora la
provenienza, ed i Salassi. È ancora tutta da dimostrare l'ipotesi,
di cui forse qualcuno si è stupito, che i Salassi possano derivare
dall'Oriente, ma, visto che non abbiamo delle certezze,
consideriamo ancora valida origine ligure-celtica.
Non vorrei aggiungere altro e non vorrei fare dell'ironia su
questo, ma dico solo che il problema dei beni archeologici e
culturali è ormai all'attenzione dell'opinione pubblica e credo che
questa aspettativa e questo interesse non debbano essere delusi da
risposte piuttosto approssimative.
PRESIDENTE:
Ha chiesto la parola l'Assessore al Turismo,
Urbanistica e Beni Culturali Borbey; ne ha facoltà.
BORBEY (D.C.):
Come membro della Giunta incaricato di
reggere l'Assessorato al Turismo, Urbanistica e Beni Culturali, io
continuo a ringraziare il Consigliere Torrione che sistematicamente
ad ogni Consiglio presenta delle interpellanze sulle Porte
Pretoriane. Speriamo che esista ancora della gente che non conosca
l'esistenza di quelle Porte!
(...INTERRUZIONE...)
A noi fa enormemente piacere questa sollecitudine e grande
disponibilità. Siamo preoccupati, però, e di questo dovrebbe
preoccuparsi anche il Consigliere Torrione, della conferenza stampa
alla quale, come egli ha detto, avrebbero partecipato degli
esperti. Io ho osservato tutti i presenti alla conferenza stampa ed
ho potuto constatare di persona che effettivamente c'erano diversi
esperti. Però vorrei raccomandarmi alla sensibilità degli esperti,
specie di quelli che operano in Valle d'Aosta e che si preoccupano
della salvaguardia dei monumenti artistici o storico-archeologici,
di informare l'esperto di più alto grado esistente in Valle d'Aosta
e cioè il Sovraintendente ai Beni Culturali, anche perché qualcosa
può pure sfuggire alla sua attenzione o a quella dei suoi
collaboratori.
Eppure gli esperti, anzi l'unico esperto della Valle d'Aosta
presente alla conferenza stampa, che tra l'altro lavora presso
l'Amministrazione regionale, a noi non ha detto niente. Ora io mi
preoccupo, perché, o costui ha fornito delle notizie false nella
conferenza stampa, oppure ha dato delle notizie che rispondono al
vero, sempre che sia lui la persona in questione, perché io non ho
visto altri esperti valdostani ma solo giornalisti. Se poi si
tratta di un'altra persona, sarebbe interessante che il Consigliere
Torrione, nella sua replica, per il rispetto dovuto al Consiglio e
per operare in favore dei Beni Culturali, al cui interesse tanto
egli sembra tenere, ce ne indicasse l'identità, anche perché, al
limite, potremmo avvalerci della sua consulenza.
A noi, però, non risulta quanto è stato dichiarato nella
conferenza stampa. A tutti i nostri esperti, dal Sovraintendente
alla dott.ssa Montanari, dalla dott.ssa Mollo all'arch. Perinetti,
non risulta che il ponte-acquedotto di Pondel e la Torre di
Bramafam abbiano dei problemi di staticità, mentre ci risulta,
invece, che ce l'abbiano tanti altri monumenti.
Consigliere Viberti, io la prego di...
VIBERTI
(fuori microfono): "L'Assessore mi ha pregato?
Non mi sembra vero! Non mi sembra vero!".
BORBEY (D.C.):
Se dovesse essere sfuggito questo aspetto,
che dovrebbe preoccupare tutto il Consiglio regionale, sarebbe
interessante che il Consigliere Torrione in questa sede, e lo
pregherei di essere vivamente sollecito in tal senso, ci dicesse il
nome di questo o di questi esperti, così potremmo fare insieme un
sopralluogo, visto che da quello effettuato dai nostri tecnici non
è emerso nulla.
Con questo non voglio negare che la maggior parte dei monumenti
in Valle d'Aosta, come nel resto dell'Italia, versi in uno stato
preoccupante. L'Assessorato competente ha già pensato di porre
rimedio a questa situazione ed infatti il Teatro romano è tutto
circondato da armature, proprio perché è già da un anno e mezzo che
abbiamo incaricato l'Istituto Centrale del Restauro di Roma di
effettuare uno studio specifico sui materiali utilizzati nella
costruzione di tale reperto. Questo studio servirà anche per l'Arco
d'Augusto e per le Porte Pretoriane che, come ha detto giustamente
il Consigliere Torrione, sono stati edificati con lo stesso
materiale da costruzione e cioè con il conglomerato di puddinga.
Con lo stesso studio, quindi, potremo disporre di un'analisi valida
anche per gli altri due monumenti, anche se per l'Arco d'Augusto
una parte della sua umidità è originata dalla falda acquifera del
Buthier che scorre nelle vicinanze.
Con questa interpellanza io vorrei un po' sfatare il rituale
invito, ripetuto ogni quindici giorni, ad essere più sensibili
perchè lo stato di degrado delle Porte Pretoriane è preoccupante,
quando è da un anno e mezzo che noi stiamo studiando la questione,
con l'aiuto di macchinari perfezionatissimi che abbiamo acquistato
d'accordo con la Sovraintendenza e sorretti dall'autorevole parere
del Centro di Ricerche dell'Istituto Centrale del Restauro di Roma
che ci ha consigliato di applicare ai monumenti questi strumenti
per la durata di due anni, per ottenere dei risultati che ci
permettano di stabilire come poter intervenire.
Quindi sappiamo in quale stato si trovano i nostri monumenti,
però, se il Consigliere Torrione me lo permette, io gli posso
ribadire che mai come in questi anni ci sono stati tanti cantieri
aperti per interventi di restauro! Le ribadisco che non si possono
aprire altri cantieri, perohé manca il personale specializzato!
L'ho già detto una volta e torno a ripeterlo anche all'infinito: se
lei ha degli esperti che possono darci una mano per seguire dei
lavori, ci faccia questi nomi. Ribadisco ancora quanto ho già detto
e che il Consigliere Torrione sa già, e cioè che nella legge
finanziaria c'è una previsione di spesa non indifferente per la
catalogazione di tutti i beni culturali.
La Giunta regionale, attraverso l'Assessorato competente, ha già
provveduto a contattare un ufficio specializzato che opera in Valle
d'Aosta e che si giova anche di tecnici esterni per adempiere tutte
quelle pratiche che sono previste dalla legge. La richiesta,
infatti, non deve essere avanzata direttamente dalla Regione, ma,
se lei ha letto la legge, sa benissimo che si tratta di enti o
società che operano nel settore. Proprio oggi al Ministero dei Beni
Culturali è in corso una riunione alla quale erano stati invitati i
Presidenti delle varie Regioni, oppure gli Assessori delegati.
Poiché oggi c'è il Consiglio regionale, noi abbiamo fatto di tutto
per far partecipare a questa riunione il nostro Sovraintendente che
proprio in questo momento sta partecipando a Roma ad una riunione
sull'applicazione di quella legge.
Vorrei solo ricordare al Consigliere Torrione che la Giunta sta
dimostrando una grande sensibilità nell'affrontare questi problemi.
Noi ci muoviamo anche se ogni quindici giorni non vengono
presentate queste interpellanze.
Se continueranno a venire, che ben vengano! Si cerchi però di
essere un poco più onesti. Ribadisco ancora l'invito a che, se
effettivamente esiste l'esperto che le ha dato questi consigli,
lei, in qualità di Consigliere così sensibile a questi problemi, ci
dica pubblicamente il suo nome. Mi auguro solo che non sia uno
di... (non voglio dire certe cose) quegli pseudo-esperti con i
quali io, nel mio assessorato, bisticcio continuamente perché nutro
seri dubbi sulla loro competenza.
PRESIDENTE:
Ha chiesto la parola il Consigliere Torrione;
ne ha facoltà.
TORRIONE (P.S.I.):
La ringrazio, signor Presidente, per
il tono così suadente con il quale mi ha dato la parola. Io
cercherò di evitare polemiche, anche se sullo specifico argomento
dei Beni Culturali, tra il sottoscritto e l'Assessore Borbey, non
c'è un "feeling" molto accentuato, anzi proprio non c'è alcun
"feeling".
All'Assessore Borbey, proprio nell'intento di tranquillizzarlo,
dico subito che non accetto l'invito fattomi a "Non disturbare il
manovratore". Le mie interpellanze sui beni culturali continueranno
fino a quanto lo riterrò opportuno e questa libertà me la si deve
concedere, anche se riconosco che alcune delle osservazioni fatte
dall'Assessore Borbey possono essere considerate giuste.
Io non ho mai disconosciuto tutte quelle giustificazioni che si
rivelano esatte, come, ad esempio, la mancanza di personale
specializzato. Però, se l'Assessore Borbey vuole farmi passare per
uno che tratta con una punta di fanatismo questi argomenti o quelli
legati alle Porte Pretoriane, io gli potrei ricordare che egli non
ha la ventura di abitare nel centro storico di Aosta, dove un
giorno ho incontrato un altro Assessore regionale che casualmente
passava di lì: dopo aver dato un'occhiata a quell'angolo di Aosta,
che forse non vedeva da chissà quanto tempo, ha concordato con me
sul fatto che quelle Porte Pretoriane "Fanno letteralmente
schifo!"; ripeto: "Fanno letteralmente schifo!" e mi stupisco che
la Sovraintendenza non sia ancora intervenuta.
Abbiamo acquistato una casa tra le Porte Pretoriane ed in essa è
stato sistemato un ristorante. Per fortuna! La parte esterna è
rimasta in uno stato da fare... Assessore, vada lì a vederla!
BORBEY
(fuori microfono): "Aosta fa schifo..."
TORRIONE:
Per carità! Io mi assumo le mie responsabilità
e, se "Aosta fa schifo", sono responsabile io come sei responsabile
tu, perché prima facevi l'Assessore ai Lavori Pubblici...
(INTERRUZIONE dell'Assessore Borbey)
Solo per questo? Allora, se si vuole fare della polemica,
facciamola pure! Ma io so che su questo terreno dei Beni Culturali
sarò vincente, perché c'è stata una continua disattenzione nei
confronti di tale problema e la disattenzione non è dovuta
all'Assessore Borbey, che è l'ultimo Assessore in ordine di tempo,
ma all'Amministrazione regionale intesa nel suo complesso.
L'Assessore sa anche che io sono estremamente polemico nei
confronti di certi funzionari della sua Sovraintendenza. Lo sa,
come sa anche perché io sono polemico, e staremo a vedere se quanto
è stato ripetuto per ben tre Consigli, in questa sede, riusciremo a
vederlo realizzato. Eppure si tratta solo di "stupidaggini" in
confronto a quanto c'è di ben più grosso!
Allora, va tutto bene e le Porte Pretoriane non soffrono di
alcun male oscuro, a meno che non ce lo rivelino le indagini in
corso. Speriamo solo di non vederle, tra vent'anni, ingabbiate come
il Teatro Romano. Non so sulla base di quali prove mi si dice che
la Torre di Bramafam non viene giù: sono state fatte delle prove,
oppure è stata data solo un'occhiata dall'esterno? A guardarle
dall'esterno, anche a me appaiono molto solide, però io vorrei
sapere se anche ad un controllo più accurato non emergano problemi
di statica. Questo discorso non lo si è fatto, ma è stato detto
solo che "ad occhio" pare che siano in buono stato. Se questo è un
modo per tranquillizzare un Consigliere regionale, potrei
permettermi anch'io di dire che "ad occhio" i beni culturali della
nostra Regione sono ben trattati; ma direi una grossa bugia.
BORBEY
(fuori microfono): "I nomi degli esperti...".
Assessore Borbey, i nomi degli esperti li venga a sentire nelle
conferenze! Se le mie notizie erano false, lei, che siede in quel
posto, ha il dovere di darmi delle notizie certe e non di venirmi a
chiedere il nome dell'esperto. Il mio esperto può anche essere
"fasullo", ma lei che è Assessore e che è preposto ad occuparsi di
quel settore, non può servirsi di un esperto "fasullo".
(...INTERRUZIONE...)
In quella conferenza io sono venuto a conoscenza di una notizia
e mi sono premurato di chiedere. Se non si può più chiedere, vuol
dire che la prossima volta presenterò una mozione, così vedremo se
riusciremo a metterci d'accordo sull'argomento dei beni culturali.
A prescindere ovviamente dal fatto che l'Assessore Borbey può
rispondere in un certo modo al Consigliere Torrione, ma a tutte le
associazioni culturali della Valle d'Aosta egli dovrà pure
rispondere come si deve. Questo, tanto per essere chiari!
Equivocare può essere tollerato, ma io credo che il problema debba
anche essere affrontato in termini più seri di quanto non è stato
fatto finora, perché questo è un dovere verso la nostra storia e
verso il nostro modo di essere autonomi. Questo è uno dei motivi
che mi sospinge ad agire in tale settore.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK