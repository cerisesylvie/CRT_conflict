Consiglio Regionale della Valle d'Aosta - Oggetto del Consiglio n. 72 del 11 febbraio 1982 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 72 del 11 febbraio 1982 - Resoconto
OGGETTO N. 72/VII - ITER DEL DISEGNO DI LEGGE REGIONALE PER
LA REGOLAMENTAZIONE DELL'USO DEGLI ELICOTTERI IN MONTAGNA -
(Interpellanza).
PRESIDENTE
:
Do lettura del testo
dell'interpellanza dei Consiglieri De Grandis e Minuzzo.
Richiamato il d.d.l. presentato dagli interpellanti per la
regolamentazione del volo degli elicotteri in montagna;
Atteso che nel corso della seduta del Consiglio del 12 giugno
1981 il Presidente della Giunta aveva richiesto un rinvio
dell'argomento in quanto da parte dell'Esecutivo era pressochè
ultimata la elaborazione di analogo d.d.l.
INTERPELLANO
la Giunta regionale per conoscere in quale data intende
presentare alla Commissione consiliare competente il d.d.l. in
argomento.
PRESIDENTE
:
Illustra l'interpellanza il
Consigliere De Grandis; ne ha facoltà.
DE GRANDIS
- (P.R.I.):
La nostra interpellanza si
riferisce al disegno di legge presentato nel giugno dello scorso
anno per rendere regolari i voli in montagna, onde evitare
inquinamenti da rumore e di altro tipo, ed inoltre per garantire
agli utenti di questi servizi più ampie garanzie sulla
praticabilità delle vie di discesa dai punti in cui vengono portati
dagli elicotteri.
Nella seduta richiamata il Presidente della Giunta chiese il
rinvio della discussione in Consiglio di tale disegno di legge
perché la Giunta stava preparandone uno analogo. Noi accettammo il
rinvio, ma a tutt'oggi sono trascorsi otto mesi e quindi vorremmo
avere qualche notizia più precisa sulla possibilità di discutere
questo argomento.
PRESIDENTE
:
Intende illustrare una parte
dell'interpellanza anche il Consigliere Minuzzo; ne ha facoltà.
MINUZZO
- (P.S.D.I.):
Siamo portati a supporre che
questa proposta di legge - nata con un certo spirito - abbia
probabilmente infastidito qualcuno, soprattutto perché,
recentemente, dalle TV private viene pubblicizzato un nuovo modo di
sciare. Dicono: fatevi portare con l'elicottero dove volete e poi
da lì potrete scendere su campi innevati mai praticati da esseri
umani.
Al di là delle operazioni commerciali connesse a questo nuovo
modo di sciare, dato che non era nelle nostre intenzioni vietare in
assoluto questo modo di praticare lo sci, chiediamo che vengano
stabiliti i punti nei quali possono atterrare gli elicotteri.
Inoltre, visto che dobbiamo studiare ad elaborare assieme questa
proposta di legge, pensiamo che coloro che scendono debbano essere
accompagnati da una guida o da maestri di sci; perché non è
ipotizzabile che lo sciatore alle prime armi o addirittura chi
forse non ha mai messo gli sci ai piedi, per incoscienza si faccia
portare su un nevaio e poi scenda a valle con gli sci. Ritengo
quindi che in questa proposta di legge, se c'è la volontà della
Giunta di portarla avanti, si debba prevedere che chi pratica
questo tipo particolare di sci debba essere accompagnato da una
guida o, perlomeno, da un maestro di sci.
PRESIDENTE
:
La parola al Presidente della Giunta
per la risposta; ne ha facoltà.
ANDRIONE
- (U.V.):
Si tratta di un problema che
avevamo già affrontato ed avevamo chiesto di visionare le
disposizioni in materia del Canton Vallese, della Savoia e
dell'Alta Savoia. Queste ci sono pervenute, ma il nostro Ufficio
legale ha sollevato un problema.
La Regione non ha potestà legislativa in materia di uso dello
spazio aereo, come del resto non ha la potestà di imporre una guida
a chi voglia scalare il Cervino, nè di imporre un maestro di sci a
chi voglia scendere sciando dal Mont Gelé.
Questo in linea di diritto, per cui il disegno di legge viene
predisposto avvalendosi della competenza prevista dall'art. 2 dello
Statuto, e cioè le competenze indirette, quelle a protezione della
fauna, della flora, dell'ambiente, ecc. Noi non regoliamo lo spazio
aereo come è stato regolato dalle disposizioni del Vallese o della
Savoia, ma arriviamo indirettamente allo stesso risultato. Tuttavia
concordo che siamo effettivamente in ritardo, e vi pregherei di
prendere direttamente contatto con il Dr. Vagneur se avete dei
suggerimenti da dare per la predisposizione del disegno di legge,
giustificando i divieti per gli elicotteri in altri modi compresi
tra le nostre competenze.
Relativamente all'ultima domanda, comunico che spero entro marzo
di depositare il disegno di legge in Commissione, dato che è questo
il termine che ci siamo dati per ultimarlo.
PRESIDENTE
:
Il Consigliere De Grandis per la
replica; ne ha facoltà.
DE GRANDIS
- (P.R.I.):
Prendiamo atto di quanto ha
detto il Presidente poiché eravamo a conoscenza delle grosse
difficoltà e delle implicazioni di diritto nazionale e
internazionale per la questione del volo; e quindi non ci sorprende
molto che ci siano ancora punti difficili da superare per
raggiungere gli scopi che, sia da parte dei Consiglieri proponenti
il disegno di legge, sia da parte della Giunta, si vogliono
raggiungere regolamentando il volo.
Noi prenderemo senz'altro contatto con il Dr. Vagneur per vedere
se possiamo chiarirci vicendevolmente le idee e raggiungere un
risultato positivo. Ci fa piacere che ci sia la volontà politica di
raggiungere questo risultato indipendentemente da quelle che
possono essere le tendenze dei privati a voler sviluppare certi
settori anche a danno dell'interesse della collettività e del
territorio, che deve essere preservato da certi rischi di
inquinamento.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK