Consiglio Regionale della Valle d'Aosta - Oggetto del Consiglio n. 1892 del 6 ottobre 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Famiglia, tutela dell'infanzia
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1892 del 6 ottobre 2022 - Resoconto
OGGETTO N. 1892/XVI - Interpellanza: "Ragioni
dell'approvazione tardiva del piano triennale 2022-2024 degli
interventi contro la violenza di genere".
Bertin (Presidente) -
Punto n. 48. Per l'illustrazione,
la parola al consigliere Manfrin.
Manfrin (LEGA VDA) -
Quest'iniziativa in realtà presenta
tutta una parte che è stata oggetto di un ampio dibattito in V
Commissione che ritengo quindi di mondare della sua presentazione,
un po' perché ritengo che proprio in vista della fruttuosa
discussione e dialettica che si è sviluppata probabilmente potrà
produrre degli effetti e dare delle risposte in un prossimo futuro,
in una prossima audizione, dall'altra parte perché giustamente si
sono posti, a fronte delle audizioni che sono avvenute, dei nuovi
interrogativi e quindi credo che l'entrare nel merito di quello che
giustamente c'è scritto probabilmente sia ultroneo in questo
momento.
Se vuole, Assessore, glielo dico già prima, le risposte alle
domande 2 e 3 possiamo anche considerarle superate e, secondo me,
potremmo poi eventualmente vedere i frutti delle prossime
audizioni. Mi concentrerò invece sulle domande n.1 e 4 con alcune
inevitabili premesse.
La prima domanda concerne le motivazioni dei ritardi riguardo
alla presentazione del piano triennale. Non credo di dover
argomentare eccessivamente ma penso che tutti qui si possano
accorgere del fatto che il piano triennale per la prevenzione della
violenza sulle donne che coinvolge il triennio 2022-2024 non è
ancora stato approvato e siamo alla fine del 2022, quindi
tendenzialmente arriva in largo ritardo. Credo che questo sia un
dato di fatto incontrovertibile e quali che siano le
giustificazioni è un grosso problema, perché un piano che coinvolge
il 2022-2024 non può arrivare alla fine del 2022, è di tutta
evidenza, ma questa, purtroppo, è una cosa a cui sono abituato ad
altro tipo di scadenze e quindi ne prendiamo atto. Le motivazioni
saranno sicuramente interessanti.
Faccio però invece una premessa per quanto riguarda la quarta
domanda, perché a parte fare una considerazione di base rispetto a
quello che è emerso nelle audizioni, credo che sia assolutamente
doveroso... dove sinceramente ho potuto ricevere una risposta che
mi ha francamente un po' lasciato basito, in generale, non legato
al piano... cioè il fatto che in generale si debba avere un piano
specifico di prevenzione della violenza degli uomini sulle donne e
che, sulla base di questo piano, si vada, per esempio, com'è stato
prospettato nelle scuole, a dire che gli uomini non devono usare
violenza sulle donne, che è correttissimo, ma, secondo me, sarebbe
anche opportuno dire che nessuno deve usare violenza contro
nessuno. Questa è una valutazione di fondo, perché altrimenti,
riducendo questo messaggio del 50 percento, qualcuno potrebbe
sentirsi autorizzato a dire: "va beh, allora gli uomini non devono
usare violenza sulle donne ma al contrario, se nessuno mi dice
niente, allora forse magari non è così malvisto". Spero... ed
evidentemente non è così, però se ci fosse un messaggio complessivo
che dicesse che nessuno deve usare violenza su nessuno,
probabilmente otterremmo un risultato migliore, ma questa è una
considerazione personale.
Faccio un'altra considerazione personale: in questi giorni
abbiamo visto numerose manifestazioni a sostegno delle donne
iraniane, manifestazioni che mi sento di sostenere a pieno, anzi,
dico finalmente. Finalmente un sostegno concreto alla libertà delle
donne proprio in quei Paesi che la libertà delle donne hanno
sacrificato e credo che questo faccia ancora più male se guardiamo
le fotografie che negli anni Settanta venivano fatte, ne sono
circolate alcune ma penso che tutti qui le hanno viste: prima della
rivoluzione che ha portato uno Stato islamico a governare l'Iran le
donne iraniane erano esattamente sovrapponibili come vestiti, come
usanze, come modalità e quant'altro a quelle occidentali, quindi
vediamo fotografie di ragazze in spiaggia in costume, ragazze che
festeggiano la laurea e il compleanno con il vestito, la gonna e
senza velo. Vedere quelle foto oggi e vedere quello che è accaduto
a seguito di quella rivoluzione islamica obiettivamente lascia
abbastanza basiti. Lascia altrettanto basiti vedere che alcune
manifestazioni vengono organizzate nelle piazze proprio da quelle
stesse persone che ci spiegano come invece sia bello, permissivo e
accogliente un certo tipo di pensiero, nello specifico
l'Associazione antirazzista, che ci ha sempre spiegato che non
bisogna criminalizzare un certo tipo di pensiero, e poi va in
piazza a dire: "è brutto quello che accade in Iran"; certo che è
brutto, però probabilmente ci sono dei valori che non sono
compatibili con quelli che l'Occidente difende e propugna. Credo
che faccia ancora più male vedere che, per esempio, ci sono
associazioni che si occupano di prevenire o di assistere le donne
nel momento in cui subiscono violenza che sono tragicamente assenti
a questo tipo di manifestazioni. Io sono rimasto basito quando non
ho visto nessun rappresentante delle associazioni che gestiscono il
Centro antiviolenza presenti nella piazza a sostegno delle donne
iraniane e mi sono chiesto: ma come, vogliamo dare sostegno a
queste donne, vogliamo dire che la violenza è brutta e sbagliata e
poi non andiamo nemmeno a una manifestazione. Organizzata peraltro
in maniera così... Va bene, ne prendo atto, prendo atto anche che
però, contemporaneamente, queste stesse associazioni riescono a
fare e a vendere del
merchandising
per un evento che mi pare
ci sia sabato, probabilmente quella non credo che sia proprio
specifica sulla violenza degli uomini sulle donne ma in quel caso
del merchandising viene fatto e viene venduto, sicuramente a
beneficio e a sostegno delle donne.
Venendo al tema, mi sono chiesto all'interno di
quest'iniziativa, soprattutto anche dopo un sopralluogo che ho
potuto fare all'interno di quella struttura dove ho visto proprio
su una parete che c'era indicata come esempio di violenza
istituzionale un senatore che appartiene al gruppo che mi onoro di
rappresentare. Nel Centro antiviolenza c'era il nome e cognome di
un senatore su un cartellone dove si esemplificavano vari tipi di
violenza e quello era l'esempio della violenza istituzionale. Anche
alla luce di questa evidenza che è stata presentata e che mi sono
permesso di contestare immediatamente alle persone che erano lì, mi
sono chiesto: giusta l'assistenza, giusta la prevenzione, giusta
l'informazione, giusta la comunicazione, ma materialmente c'è la
possibilità da parte della Regione di sostenere queste donne quando
si trovano ad avere a che fare, per esempio, con la giustizia e con
un crimine particolarmente odioso che viene loro perpetrato?
 Lo dico per due ordini di motivi: il primo è che una persona
di quel tipo attraversa uno stato così grave di necessità
psicologica ma anche ovviamente economica, soprattutto in quel
momento, che magari un supporto in più può non nuocere; dall'altra
parte per fugare un dubbio, perché non vorrei che, per esempio, ci
fosse qualcuno - si badi bene non succede - che, quando li
accoglie, poi offra anche un servizio di supporto legale magari a
pagamento. Sgombro il campo, sicuramente non succede in Valle
d'Aosta ma da altre parti è successo. C'erano dei centri gestiti da
associazioni, in quelle associazioni, guarda caso, c'erano degli
avvocati e quegli avvocati, guarda caso, si facevano carico di
patrocinare queste cause di queste persone che si rivolgevano a
quel centro. Sarà un caso.
Io credo che con un patrocinio sostenuto dalla Regione
probabilmente, ovviamente motivato, questa possibile commistione
verrebbe meno, quindi avremmo la certezza che il volontariato che
viene offerto alle donne sicuramente è genuino, perché non viene
fatto con uno scopo vedendo un cliente che arriva ma viene fatto
con lo scopo di soccorrere e assistere questa persona. Ripeto: non
sto parlando della Valle d'Aosta ma prevenire è meglio che
curare.
Presidente -
Risponde l'assessore Barmasse.
Barmasse (UV) -
Grazie consigliere Manfrin per aver tolto
due domande che sono state ampiamente dibattute come lei ha
giustamente ricordato.
Sulle motivazioni del ritardo posso dirle che il piano triennale
degli interventi di prevenzione e contrasto alla violenza di
genere, dell'articolo 3 della legge regionale n. 25, è lo strumento
con cui sulla base di indicazione del forum permanente - questo lo
diciamo per chi ci ascolta, almeno hanno qualche indicazione -
contro le molestie e violenza di genere sono definiti gli indirizzi
e le priorità delle azioni finalizzate alla prevenzione della
violenza di genere. Il piano predisposto dalla Giunta è approvato
dal Consiglio regionale ed è diretto a orientare e coordinare
l'azione di tutti i soggetti pubblici e privati in materia di
sensibilizzazione, prevenzione e contrasto della violenza di
genere. Per quanto riguarda i ritardi, le posso dire le nostre
giustificazioni: nel mese di novembre 2021 è stato pubblicato il
nuovo piano strategico nazionale sulla violenza maschile contro le
donne 2021-2023 del Dipartimento Pari opportunità della Presidenza
del Consiglio dei ministri, documento essenziale e strategico di
cui tener conto per la stesura del piano regionale; la necessità di
riaggiornare il documento alla luce della ricaduta dell'emergenza
sanitaria Covid-19 sul sistema dei servizi, in particolar modo per
ciò che concerne la Casa rifugio e il Centro donne antiviolenza e
di fornire gli ultimi dati relativi all'utenza riferiti all'ultimo
triennio 2019-2021; la presenza discontinua della Dirigente della
struttura regionale competente in materia di violenza di genere,
che si è poi trasformata in un'assenza continuativa dal mese di
novembre 2021 per poi trasformarsi in una vacanza della suddetta
Dirigenza a partire dal mese di febbraio, hanno di fatto rallentato
lo svolgimento delle attività propedeutiche all'approvazione del
piano regionale, come, ad esempio, la convocazione del Forum
permanente contro le molestie, la violenza di genere e la
conduzione dei lavori dello stesso; la necessità di ricondividere
il documento all'interno del Forum permanente contro le molestie e
la violenza di genere, anche alla luce dei cambiamenti di alcuni
componenti del Forum medesimo per l'approvazione di
un'insostanziale modifica, il Forum nel corso del 2022 è stato
convocato nel mese di giugno e in quello di luglio per addivenire
all'approvazione del testo del piano triennale 2022-2024, l'impatto
che l'emergenza sanitaria da Covid-19 ha avuto in termini di carico
di lavoro sulla struttura regionale competente e referente anche
per il servizio sociale, professionale regionale coinvolto
direttamente nella gestione dell'emergenza da Covid-19, oltre che
recentemente in quella dovuta all'arrivo di profughi dall'Ucraina,
nonché alla carenza di personale già più volte evidenziata.
L'articolo 1 della legge regionale n. 4/2013 afferma che la Regione
riconosce in ogni forma di violenza di genere una violazione dei
diritti umani dell'integrità fisica e psicologica, questa è la
definizione, ma è una risposta che forse lei non voleva in questo
caso.
Salto all'ultima domanda, quindi con riferimento all'ultimo
quesito, ovvero "se la Regione intenda mettere a disposizione delle
donne vittime di violenza il patrocinio legale gratuito", in
analogia a quanto fatto in altre Regioni, è un ragionamento che
stiamo facendo, abbiamo avuto già dei contatti con l'Ordine degli
avvocati che si sono dati estremamente disponibili, anzi, sono
stati propositivi, quindi percorreremo questa strada.
Come dicevo, ci sono già state delle interrogazioni informali e
c'è anche da tener conto di quello che è il cosiddetto "reddito di
libertà", è un reddito che viene erogato dall'INPS, se non ricordo
male, sono fondi statali e sono fondi che possono essere erogati e
incrementati anche con fondi regionali sui quali bisogna fare un
ragionamento. Questi fondi non sono esattamente per il patrocinio
legale, ma potrebbero essere utilizzati anche per quello, sono
circa 400 euro mensili, ma questo per poter dare la possibilità a
queste donne di avere un minimo di sostentamento economico. Quello
che ritengo dal punto di vista della domanda comunque è il
patrocinio legale...speriamo che quest'interlocuzione con l'Ordine
degli avvocati porti a una buona conclusione.
Presidente -
Per replica, la parola al consigliere
Manfrin.
Manfrin (LEGA VDA) -
Partiamo dalle alle note negative
per poi arrivare a quelle positive.
La ringrazio, Assessore, per la sua risposta, ovviamente lei
capirà, questo però non è imputabile a lei, questo sia chiaro e lo
voglio dire chiaramente, ma ho visto tutta una pluralità di persone
che vengono coinvolte nella stesura di questo piano, non si capisce
esattamente quali siano i membri, ma cosa lo abbiamo visto in
Commissione chi abbia fatto cosa, chi ha esteso una bozza e
quant'altro, comprendo che ci sia stato un cambiamento di membri
del forum, però mi pare che ci sia una tale folla di persone e
anche soprattutto una tale folla di persone che si riempiono la
bocca con questi temi, ma poi alla fine capisco che di pratico non
è che abbiano fatto granché... che dire che sono cambiati alcuni
membri probabilmente non è che giustifichi il fatto di avere un
anno di ritardo rispetto a un piano triennale.
Detto questo, ripeto, non le imputo nessuna responsabilità ma
probabilmente quelli che si riempiono la bocca e fanno un sacco di
comunicati stampa e a cui piace comunicare quanto sono vicini alla
comunità e quanto piace lottare contro le disuguaglianze e
quant'altro, forse se si fossero concentrati un po' nel lavorare,
avremmo un piano di prevenzione violenza che arrivava nei tempi
dovuti.
Veniamo invece alle cose non positive, positivissime: Assessore,
sono felice, sono euforico per quello che mi ha appena detto, cioè
avere la possibilità di un patrocinio gratuito sostenuto dalla
Regione, credo sia una cosa meravigliosa e credo che tolga la
possibilità di chicchessia di lucrare sulle disgrazie altrui e
permette a queste persone vittime di violenza effettivamente di
potersi difendere e di sentirsi sostenute e protette
dall'Amministrazione.
La ringrazio per questa risposta, mi auguro davvero che anche la
parte del reddito di libertà - ci eravamo anche confrontati una
volta su questo, mi ricordo - possa anche andare in porto, credo
che sia un grosso passo avanti, soprattutto per le donne vittime di
violenza e mi auguro davvero che quanto prima quest'accordo per il
gratuito patrocinio possa andare in porto e ringrazio qui l'Ordine
degli avvocati. Già che ci sono, essendo terminato il tempo e
chiuso il Consiglio a questo punto, visto che si parla di avvocati,
mi permetto anche di salutare la collega Spelgatti, che dalla
prossima seduta ovviamente non ci sarà più.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK