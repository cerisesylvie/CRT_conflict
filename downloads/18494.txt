Consiglio Regionale della Valle d'Aosta - Oggetto del Consiglio n. 1600 del 15 novembre 2000 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ASSISTENZA SOCIALE
Assistenza socio-sanitaria
Precedente
Successivo
Resoconto integrale del dibattito dell'aula
Oggetto del Consiglio n. 1600 del 15 novembre 2000 - Resoconto
OGGETTO N. 1600/XI Iniziative per la prevenzione e la
repressione del fenomeno della pedofilia. (Interpellanza)
Interpellanza Vista la legge statale 285, la quale stabilisce
l’erogazione di finanziamenti in favore di regioni e
città italiane che promuoveranno progetti di prevenzione e
repressione del fenomeno della pedofilia;
Considerato che in proposito la Regione Valle
d’Aosta non ha, finora, a quanto ci risulta,
presentato nelle sedi istituzionali appropriate alcun progetto di
prevenzione di tale triste realtà;
Ritenuto necessario provvedere immediatamente a colmare tale
negligente carenza;
i sottoscritti Consiglieri regionali
Interpellano
la Giunta regionale per conoscere:
1) se conferma quanto riportato in premessa;
2) per quali motivi sino ad oggi non è mai stata presentata o
proposta in Valle d’Aosta alcuna iniziativa in
favore della lotta contro il morbo sociale della pedofilia;
3) come ed in quali tempi intende ovviare a tale lacuna, tenuto
conto anche della possibilità di usufruire dei sopracitati fondi
statali.
F.to: Lanièce - Marguerettaz - Comé - Viérin M. - Collé
Président
La parole au Conseiller Lanièce.
Lanièce (Aut)
Credo che sia impossibile dimenticare quelle
terribili e discusse immagini trasmesse recentemente dai
telegiornali nazionali che hanno mostrato bambini inermi in presa a
mostri senza scrupoli.
Giuste o sbagliate che fossero quello trasmissioni che hanno
invaso le nostre case per pochi minuti, portandosi così tanto
orrore, devono una volta di più smuovere e indignare le nostre
coscienze e convincerci dell'importanza di mettere in atto al più
presto tutte le strategie possibili nella lotta senza quartiere
contro la pedofilia. Lo Stato, grazie alla legge n. 285 del 1997
sui diritti dell'infanzia, ha messo a disposizione delle somme
considerevoli per combattere questa guerra.
Mi stupisco del fatto che sino ad oggi la possibilità di
attingere a questa riserva non abbia ulteriormente spinto il
Governo regionale a farsi parte attiva in causa in questa lotta.
Molte altre regioni italiane si sono messe già al lavoro in tal
senso, penso alla Sicilia che ha in cantiere ben 8 progetti di
prevenzione o il Veneto, la Lombardia e via anche le altre
regioni.
Anche noi in Valle d'Aosta abbiamo modo di fare qualcosa di
assolutamente utile per i nostri figli, abbiamo la possibilità di
fare la nostra parte contro questo fenomeno della pedofilia, una
piaga che, come purtroppo alcune statistiche hanno dimostrato, non
accenna a diminuire nonostante i buoni successi ottenuti dalle
forze dell'ordine.
I motivi di questa recrudescenza possono essere molteplici:
dalla brama di far soldi in ogni modo, o anche quello peggiore,
alla soddisfazione, costi quel che costi, di aberrazioni
individuali, insopprimibili se non curate più che seriamente.
Per questi motivi il nostro compito preciso di amministratori
deve essere quello di combattere questo gravissimo fenomeno con
tutti i mezzi che abbiamo a disposizione ed è proprio in questa
direzione che ho presentato, a nome degli Autonomisti, questa
interpellanza riguardante il preoccupante tema della pedofilia.
Con questa iniziativa consiliare ho voluto richiamare la legge
statale n. 285/1997 riguardante "disposizioni per la promozione dei
diritti di opportunità per l'infanzia e l'adolescenza" al cui
interno è prevista fra l'altro anche l'erogazione di finanziamenti
in favore di regioni e di città italiane che promuoveranno progetti
di prevenzione e di repressione del grave fenomeno della
pedofilia.
Siamo inoltre venuti a conoscenza di un comunicato ANSA, datato
28 settembre, nel quale vengono elencati i progetti approvati per
regioni e per città; all'interno di questo comunicato ANSA
purtroppo la Valle d'Aosta "ha un valore zero", cioè non esiste per
ora nessun progetto di prevenzione.
Penso che la Giunta regionale sia consapevole dell'importanza di
agire in questa materia al più presto, quindi chiediamo
delucidazioni in merito. Vogliamo conoscere per quali motivi, in
base ai dati riportati dall'ANSA e che non sono stati in nessun
modo contraddetti da parte della Giunta regionale, sino ad oggi non
è mai stata presentata o proposta in Valle d'Aosta in base a questa
legge alcuna iniziativa in favore della lotta contro il morbo
sociale della pedofilia; come ed in quali tempi intende ovviare a
tale lacuna tenuto conto anche della possibilità di usufruire dei
sopracitati fondi statali.
Président
La parole à l'Assesseur à la santé, au bien-être
et aux politiques sociales, Vicquéry.
Vicquéry (UV)
Nel complimentarmi per la sensibilità
dimostrata dal Consigliere Lanièce nei confronti di tale
delicatissima problematica devo purtroppo rilevare che
l'interpellanza denota una scarsa conoscenza dei contenuti della
filosofia sottesa dalla legge n. 285, scarsa conoscenza causata di
certo da una mancata informazione che è di stretta competenza
dell'Assessorato che presiedo, ma scarsa conoscenza anche delle
numerose iniziative presentate a favore dei minori.
La legge n. 285, "Disposizioni per la promozione di diritti ed
opportunità per l'infanzia e l'adolescenza", si configura come già
si evince dal titolo come intervento complessivo di promozione di
diritti e di opportunità per i minori mediante l'integrazione fra
le politiche sociali degli enti coinvolti nelle politiche per
l'infanzia e l'adolescenza, la messa a punto di un assetto
organizzativo ed operativo tale da garantire la qualità degli
interventi, il superamento della settorialità e la possibilità di
procedere a verifiche.
Ne deriva che la legge non è orientata specificatamente alla
prevenzione e alla repressione del fenomeno della pedofilia,
termine che nella legge non viene mai utilizzato, ma piuttosto
prevede diversificate forme di sostegno e interventi rivolti ai
minori e alle loro famiglie.
È pur vero che la legge prevede interventi di prevenzione e di
assistenza nei casi di abuso o di sfruttamento sessuale e di
violenza sui minori (a questo ultimo ambito si deve collegare anche
il fenomeno della pedofilia), ma all'interno di una gamma
multiforme di interventi.
Al fine di poter trattare in modo corretto e competente la
problematica relativa al fenomeno della pedofilia occorre fare una
premessa generale che riguardi i seguenti aspetti:
- elementi conoscitivi;
- normativa vigente;
- linee di intervento;
- strategie innovative.
Giornali e televisioni riportano episodi di pedofilia
sottolineando come il fenomeno tagli trasversalmente tutte le fasce
sociali. I dati sono limitati, in genere, alle fonti giudiziarie e
recentemente è stato registrato un aumento delle denunce per
maltrattamento, omessa assistenza familiare, abusi sessuali,
sfruttamento della prostituzione.
Il fenomeno della pedofilia viene oggi maggiormente alla ribalta
per diversi motivi:
- c'è una maggiore attenzione ai messaggi verbali e
comportamentali dei minori;
- si è ridotto il senso di colpa vissuto dalla vittima anche
perché vengono alla luce casi analoghi e c'è una maggiore
informazione e conoscenza sulle possibilità di aiuto;
- la segnalazione è più facile, immediata e anonima, e può
avvenire anche attraverso linee telefoniche amiche;
- i processi rispettano di più la vittima.
È importante sottolineare che la pedofilia è costituita da
diversi fenomeni che spesso vengono confusi. Occorre distinguere
fra:
- la pedofilia in senso stretto;
- la violenza sessuale a danno di minori;
- l'abuso intrafamiliare;
- la prostituzione minorile e la tratta di minorenni a scopo
sessuale;
- la pornografia minorile, cartacea e su internet;
- il turismo sessuale a danno dei minori.
A livello di norme specifiche relative al problema che stiamo
trattando, la legge n. 66/1996 ha sostituito i reati di violenza
carnale, quello di atti di libidine violenta e la congiunzione
carnale commessa con abuso della qualità di pubblico ufficiale con
la fattispecie unica di violenza sessuale, punita con la reclusione
da 5 a 10 anni.
Contro lo sfruttamento sessuale dei minori dispone la legge n.
269/1998 che punisce chiunque induce, favorisce e sfrutta la
prostituzione infantile, articolo 2, nonché la produzione,
diffusione e possesso di materiale pornografico prodotto mediante
lo sfruttamento sessuale di minori di anni 18, anche attraverso la
diffusione per via telematica (articoli 3 e 4).
A livello di linee e strategie generali di intervento occorre
operare al fine di:
- realizzare una rete, dal livello locale al livello
internazionale. Infatti, il fenomeno non è collegato alla sola
sfera nazionale e men che meno regionale ed è quindi necessario che
soggetti e servizi che lavorano a livello nazionale siano in
contatto con chi lavora a livello internazionale. In tal modo, è
possibile rompere il circuito perverso tra fenomenologie nazionali
e internazionali (ad esempio, pornografia e turismo sessuale);
- definire un nuovo impegno etico e di codici di
autoregolamentazione nel sistema dei media;
- intraprendere azioni concrete di prevenzione rivolte a scuola
e famiglie; ad esempio, attraverso l'attenta osservazione
dell'ambiente scolastico, la sensibilizzazione e l'aggiornamento
dei docenti e dirigenti;
- avere nuovi strumenti conoscitivi: è importante avere
strumenti per capire il ruolo dei valori, i modelli culturali e le
inclinazioni patologiche nella pedofilia. In particolare, vanno
approfonditi i fattori di rischio e i fattori protettivi che
esistono nella seduzione pedofila dei minori.
La Commissione nazionale per il coordinamento degli interventi
in materia di maltrattamenti, abusi e sfruttamento sessuale dei
minori, istituita dal Presidente del Consiglio dei ministri con
decreto del 1998, ha elaborato cinque strategie per combattere
questo problema:
- rilevamento dei dati e mappatura delle risorse esistenti
sull'intero territorio nazionale;
- livelli di formazione: dalla formazione diffusa a quella
specialistica;
- organizzazione dei servizi integrati in rete;
- intese fra le istituzioni interessate, rapporti con il privato
sociale;
- intese a livello nazionale e internazionale per la lotta allo
sfruttamento sessuale dei bambini a fini commerciali;
- informazione globale per la diffusione di una cultura
dell'infanzia, patto di intesa con i media.
Quanto fin qui esposto dimostra la complessità del problema che
non può essere affrontato solo in sedi locali e con un approccio
settoriale su sollecitazioni più di carattere emotivo e
scandalistico che di reale interesse a farsi carico delle esigenze
dei bambini.
Nella nostra regione, dai dati in possesso degli uffici
competenti, il fenomeno risulta di rilevanza minima per cui la
scelta è stata quella di orientarsi, nelle politiche a favore dei
minori, verso ottiche preventive e di sostegno alla genitorialità.
In tale ottica non corrisponde pertanto a verità quanto contenuto
nel punto 2 dell'interpellanza quando si afferma che fino ad oggi
non è mai stata presentata alcuna iniziativa in favore nella lotta
contro la pedofilia.
In primo luogo va ricordato il lavoro quotidiano di operatori
sociali, educativi e sanitari che in collaborazione con le
istituzioni scolastiche, il volontariato, le cooperative, gli enti
locali, gli organi giudiziari e le forze dell'ordine si occupano
della tutela di minori, lavoro la cui delicatezza è tale da
sconsigliare qualsiasi azione eclatante e propagandistica
interessando la sfera più intima e dolorosa della sfera
personale.
Con riferimento alla tutela dei minori e alla problematica del
maltrattamento e dell'abuso, la Regione inoltre ha già organizzato
varie iniziative di formazione specifica rivolte ad operatori
socio-educativi, sanitari e scolastici. Si ricordano in particolare
le iniziative seguenti:
- nell'ottobre-novembre 1996 la normativa, la tutela giuridica
dei minori, la realtà dei servizi sociali, delibere di Giunta,
eccetera;
- nel novembre 1997 "Ti ascolto. La sofferenza del bambino e il
disagio degli operatori di fronte all'abuso sessuale";
- nel settembre 1999 "L'ascolto del disagio del bambino".
Si coglie l'occasione inoltre per ricordare che il servizio
anticrimine della Direzione centrale della polizia criminale ha
istituito anche in Valle d'Aosta presso la Questura un ufficio per
i minori seguendo una direttiva del maggio 1996 applicativa del
Progetto "Arcobaleno". I servizi socio-sanitari collaborano con
tale ufficio attivando interventi di aiuto rivolti ai minori
"segnalati" e/o segnalando situazioni per le quali si rendano
necessari interventi di vigilanza e di repressione.
Con deliberazione n. 2.609 del 27 luglio la Giunta regionale ha
approvato il primo piano regionale di attuazione della legge n.
285/1997, con deliberazione n. 1.161 del 12 aprile 1999 la Giunta
ha approvato il secondo piano regionale di attuazione della
suddetta legge, piano che abbiamo già avuto modo di illustrare in
Consiglio regionale e che prevede un numero elevatissimo di
interventi gestiti sia dalla Regione, sia dall'USL, ma soprattutto
dagli enti locali.
Gli obiettivi contenuti all'interno del piano di attuazione
sono:
- lo sviluppo degli interventi preventivi in favore dei minori
al fine di limitare quelli legati all'emergenza;
- la sperimentazione dei servizi innovativi a livello
locale;
- l'ampliamento e il miglioramento dei servizi già
esistenti;
- la promozione di cultura comune fra tutti i soggetti
istituzionali e non coinvolti nelle problematiche minorili;
- la promozione della partecipazione dei bambini e degli
adolescenti alla vita della comunità locale.
Gli obiettivi su indicati evidenziano chiaramente l'attenzione
posta al carattere preventivo degli interventi da attivare sul
territorio.
I progetti proposti da diversi referenti territoriali (comuni,
comunità montane e istituzioni scolastiche) e approvati dalla
Regione prevedono in favore delle cinque fasce di età dei minori
(0-3, 3-6, 6-11, 11-15, 15-18) interventi molto diversificati fra
loro per tipologia, localizzazione, modalità di erogazione, ma
accomunati fra loro da un unico obiettivo ovvero offrire
opportunità per favorire il benessere, l'agio dei bambini e delle
loro famiglie.
La Regione per conto suo ha inoltre previsto quattro progetti
che sono il Progetto "Affidi", il consultorio adolescenti, il
servizio di prima accoglienza per donne sole con minori e gli
interventi in favore dei minori stranieri per l'integrazione
interculturale di cui parleremo in un altro punto all'ordine del
giorno.
Per dare risposta al terzo punto dell'interpellanza che richiede
come e in quali tempi la Regione intende ovviare a tale lacuna
tenuto conto anche della possibilità di usufruire dei sopracitati
fondi statali, posto che si è dimostrato che non vi è alcuna
lacuna, ma al contrario mai, sottolineo, mai si è investito tanto
in Valle d'Aosta sia in termini di risorse umane che finanziarie si
precisa che nella proposta per l'adozione del progetto obiettivo
materno infantile, collegato al piano sanitario nazionale
1999-2000, il punto 11 tratta di maltrattamenti, abusi e
sfruttamento sessuale dei minori, i punti 13 e 22 trattano di
relazioni di coppia, di famiglia e di disagio familiare.
Tenuto conto dei punti sopracitati con l'obiettivo generale di
sviluppare e diffondere una cultura per l'infanzia e l'adolescenza
e che si rivolga al minore come soggetto portatore di diritti di
un'ampia protezione, a garanzia di un'armonica crescita nella
propria famiglia e nella comunità, la Regione ha attivato
un'iniziativa denominata Progetto "Sorriso" per l'infanzia,
finanziato dalla legge n. 34/1996 relativa al settore materno
infantile, con delibera n. 1.943/2000. L'iniziativa, che è di
prossima adozione e che si inserisce nella programmazione di
interventi regionali di concerto con l'USL, le istituzioni
scolastiche e gli enti locali, prevede le seguenti azioni:
- promozione nei servizi educativi e scolastici della conoscenza
dei diritti dei bambini e degli adolescenti perché questo è uno dei
punti fondamentali;
- attivazione di corsi di formazione per gli operatori sanitari
e sociali che lavorano in servizi per i minori perché riescano ad
individuare il disagio del bambino;
- la costituzione a livello centrale di un'équipe di riferimento
per le informazioni e le segnalazioni;
- la predisposizione di materiale informativo destinato alla
cittadinanza per sensibilizzarla e per facilitare l'individuazione
nei servizi competenti delle procedure per richiedere interventi o
fare segnalazioni.
Dall'analisi delle azioni sia di tipo operativo, formativo, di
sensibilizzazione e promozione attivate dalla Regione in
collaborazione con altre istituzioni e forze sociali emerge
pertanto chiaramente la forte attenzione presente anche nel nostro
territorio alla complessa problematica inerente l'infanzia e
l'adolescenza.
Président
La parole au Conseiller Lanièce.
Lanièce (Aut)
Oggi abbiamo visto per la seconda volta che
l'Assessore confuta dei dati pubblicati dall'ANSA senza che vi sia
stata una presa di posizione da parte dell'Assessorato nei
confronti di questi dati, dato che se fossi stato io Assessore, non
appena avessi visto questo comunicato dell'ANSA subito mi sarei
preoccupato di smentirne il contenuto.
L'Assessore ha detto che non sono bene a conoscenza della legge
n. 285; mi sembra che lo stesso si possa dire dell'Assessore perché
tutti i progetti da lui elencati sono progetti che riguardano una
parte di detta legge, quella concernente i diritti e le opportunità
per l'infanzia, e riguardano meno la parte per la lotta contro
l'abuso sessuale che è, come diceva anche l'Assessore, prevista
all'interno della legge n. 285 nell'ambito dei servizi previsti a
sostegno delle relazioni tra genitori e figli, e ciò a
dimostrazione che la legge n. 285 prevede appositamente la
possibilità di realizzare interventi di prevenzione; lo stesso
comunicato dell'ANSA metteva in evidenza come a livello nazionale
solo il 2,6 percento dei finanziamenti di questa legge sono stati
utilizzati dalle varie regioni e città italiane per progetti contro
la prevenzione dell'abuso sessuale, quindi contro la prevenzione
del fenomeno della pedofilia.
Questi sono dati inconfutabili anche perché è vero che questa
legge è generale e complessa, ma una parte specifica riguarda il
fenomeno della pedofilia e, visto "l'escalation" di questo
fenomeno, penso che sarebbe opportuno approfittare di questi fondi,
che sono ripartiti fra le varie regioni e che se non vengono
utilizzati nel triennio, si perdono. Visto che mi rimane il dubbio
che i tanti progetti che ha elencato l'Assessore non rientrino
nell'ambito della legge 285, devo constatare che ci troviamo
probabilmente davanti ad un marcato utilizzo di fondi statali
disponibili.
Dal punto di vista amministrativo questo penso che sia un grave
errore anche perché quando ci sono dei fondi statali non
approfittarne mi sembra il colmo soprattutto quando riguardano un
fatto così grave sul quale bisogna invece agire velocemente. Sembra
invece dalle risposte che ha dato l'Assessore che tutto sia a posto
e probabilmente saranno confutati anche i dati apparsi su "La
Stampa" del 31 ottobre che riporta il numero delle violenze regione
per regione, dove per la Regione Valle d'Aosta si indicano 2
violenze nel 1998 e 5 nel 1999 con un incremento del 150
percento.
Ritengo inoltre che sarebbe stato opportuno che, appena usciti
questi dati, si fosse fatto subito un comunicato stampa per dire
che questi dati erano inesatti, visto che da una lettura di questa
tabella si evince come la Valle d'Aosta, pur essendo la più piccola
delle regioni, ha dei valori superiori ad altre regioni, più grandi
numericamente.
Il fatto stesso di passare da 2 a 5 con un incremento del 150
percento, pur essendo sempre un limite minimo perché ricordiamoci
che siamo una regione piccola, è comunque un fatto che deve far
riflettere.
Adesso non so se anche questi dati non corrispondono al vero, ma
sta di fatto che abbiamo un incremento del 150 percento delle
violenze, mentre mi sembra che gli interventi previsti
dall'Assessore si dirigano più sul versante della formazione e non
incidono sul problema della pedofilia che invece dobbiamo
affrontare con la massima urgenza; mi aspettavo un'indicazione da
parte dell'Assessore della piena disponibilità ad intervenire in
futuro in modo ancora più diretto, ad intensificare la nostra
attività, altrimenti succede come per il problema dei suicidi: sono
tre anni che sollevo questo problema in quest'aula, ogni volta mi
si risponde che non mi devo preoccupare, che mi verranno forniti i
dati elaborati da un apposito gruppo di lavoro, ma sono due anni
che li aspetto e intanto ogni anno aumenta il numero dei suicidi in
Valle d'Aosta.
Nel frattempo nessuno fa niente, tutti stanno qui ad aspettare e
un giorno minimizzeranno la cosa dicendo che i dati sono tutti
sotto controllo, che il numero dei suicidi non è così alto, mentre
purtroppo, ogni mese sentiamo che qualcuno si è suicidato in Valle
d'Aosta. Mi sembra che su questo problema si finirà per seguire lo
stesso atteggiamento che si ha verso i suicidi:
"Sì, sì, faremo
tante cose"
, ma concretamente non si fa nulla.
Mi auguro che invece ci sia l'intenzione da parte della Giunta
regionale di fare ricorso a questa legge, a questi fondi stabiliti
e presenti per interventi e progetti mirati alla lotta contro la
pedofilia in modo da poter vedere nella prossima ANSA non più il
numero zero vicino alla Valle d'Aosta, ma tre, quattro, cinque
progetti mirati ovviamente, non progetti generici dove non si sa se
si vada in questa direzione o meno. Ad esempio, si parla del
Progetto "Sorriso", è un progetto finalizzato alla promozione dei
diritti dei bambini, ma un conto sono i diritti globali, un conto è
la parte riguardante l'abuso sessuale, la pedofilia.
La legge n. 285 è generica e ne prendiamo atto, ma è giusto che
gli interventi della Regione siano non generici, ma mirati ed è
così che si dà risposta a un'iniziativa come questa.
L'importante è fare qualcosa, è vero, però nel prossimo futuro,
anche per un giusto riconoscimento all'operato dell'Assessore che
alcune volte prende delle iniziative interessanti, si dovrebbe
cercare di effettuare interventi mirati in merito a questo
problema, visto che è anche un dovere dell'amministratore dare
risposte chiare alla popolazione valdostana su un problema così
grave come quello della pedofilia.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK