Consiglio Regionale della Valle d'Aosta - Oggetto del Consiglio n. 3039 del 22 gennaio 1992 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 3039 del 22 gennaio 1992 - Resoconto
OGGETTO N. 3039/IX Ammodernamento della linea ferroviaria tra
Aosta e Pré-Saint-Didier.
(Interpellanza)
Presidente
Do lettura dell'interpellanza del
Consigliere Riccarand.
Interpellanza Ricordato che dal 6 maggio 1991 la linea
ferroviaria Aosta-Pré-Saint-Didier è ferma per "lavori di
ammodernamento";
Ricordato altresì l'impegno tassativo delle Ferrovie dello Stato
di riaprire la linea a partire dal 5 aprile 1992;
Evidenziata la necessità di rispettare tale impegno e di
utilizzare la riapertura della linea per rilanciare il servizio
ferroviario in Valle d'Aosta integrandolo, senza sovrapposizioni e
concorrenzialità, con il servizio di trasporto di autolinee;
il sottoscritto Consigliere regionale del Gruppo Verde
Alternativo
interpella
l'Assessore all'Ambiente, territorio e trasporti per sapere:
1) se i lavori sulla tratta Aosta-Pré-Saint-Didier sono
conclusi, quale onere hanno comportato, quali migliorie e
modificazioni hanno introdotto;
2) chi gestirà il servizio a partire dal 5 aprile 1992, con
quale tipo di organizzazione, con quante corse giornaliere;
3) se è stato previsto un coordinamento fra trasporto
ferroviario e trasporto con pullman in modo da garantire
integrazioni ed evitare sovrapposizioni;
4) quando si intende presentare all'esame del Consiglio o della
competente Commissione consiliare il Piano di bacino di traffico
che ha già accumulato anni di ritardo.
Presidente
L'interpellante intende intervenire? La
parola al Consigliere Riccarand.
Riccarand (VA)
Questa interpellanza affronta il
problema della riapertura al traffico della linea ferroviaria
Aosta-Pré-Saint-Didier, che è chiusa dal 6 maggio 1991, anzi il
tronco Aosta-Morgex è chiuso praticamente dal 1989.
L'impegno che era stato molto preciso e tassativo, delle
Ferrovie dello Stato, era di riaprire la linea dal 5-6 aprile 1992,
quindi fra due mesi; sostanzialmente, questa linea deve essere
riaperta e rimessa in servizio fino a Pré-Saint-Didier. Quello che
non è ancora chiaro è chi gestirà questa linea, se sarà l'Ente
Ferrovie dello Stato, se sarà la Regione, se sarà una società
mista, se sarà una società pubblica o una società privata e
soprattutto non è ancora chiaro che tipo di servizio verrà prestato
su questa linea, quante corse ci saranno, quale tipo di orari, che
tipo di attività verrà svolta.
Il progetto dei lavori che sono stati fatti su questa linea e su
cui, fra l'altro, chiediamo notizie per sapere se sono conclusi e
che risultati hanno dato, era di fare una serie di interventi che
eliminassero sostanzialmente la necessità di utilizzare della
manodopera e quindi riducessero notevolmente i costi di gestione
della linea. E' una linea, quindi, che comporterà uno scarso
utilizzo di personale e dei costi di gestione molto ridotti e che
può diventare di nuovo vitale, concorrenziale, valida, per il
trasporto su tutta l'Alta Valle, tutta la Valdigne.
E' chiaro però che se noi manteniamo questa linea in funzione,
ma senza un adeguato servizio, quindi senza un adeguato numero di
corse e senza un'integrazione col servizio di pullman, ma anzi con
una concorrenza dei pullman, è chiaro che questa linea non potrà
funzionare positivamente. Avrà una scarsa utenza, sarà deficitaria
e si ripresenteranno i problemi che conosciamo. Bisogna chiarire il
problema della gestione, il problema del tipo di servizio, il
problema dell'integrazione fra il funzionamento della linea
ferroviaria ed i servizi di autopullman. Che non ci siano corse
parallele fra pullman e ferrovia lungo il fondo valle, ma che il
servizio di pullman sia strettamente correlato alla ferrovia e
serva le vallate laterali partendo dalle stazioni. Questo è un
discorso di fondo e per far questo il migliore dei modi sarebbe di
avere un piano di bacino di traffico finalmente approvato.
Il piano di bacino di traffico sappiamo che è obbligatorio,
ormai da circa sette, otto anni e abbiamo delle grosse difficoltà
in questo campo, abbiamo accumulato un gravissimo ritardo, quindi
in questa interpellanza chiediamo anche di sapere se sta andando in
porto, quando verrà portato all'esame delle commissioni e del
Consiglio ed in che modo verrà affrontato, all'interno del piano di
bacino di traffico, questo problema dell'utilizzo
dell'Aosta-Pré-Saint-Didier.
Presidente
L'Assessore dell'ambiente, territorio e
trasporti Limonet.
Limonet (DC)
A proposito del punto 1 dell'interpellanza
ho una lettera a firma del direttore compartimentale delle Ferrovie
dello Stato che dice che sulla linea in oggetto i lavori procedono
attualmente secondo i programmi prefissati e, salvo il verificarsi
di circostanze imprevedibili, dovrebbero concludersi entro il
prossimo 5 aprile. Il finanziamento per gli interventi ammonta a 12
miliardi 210 milioni di lire. Si è provveduto ad automatizzare la
maggior parte dei passaggi a livello, sopprimendone altri previa
intesa con gli enti locali. Infine si è intervenuti sulla rete
ferroviaria ripristinando la funzionalità della galleria di Mont
Bardon e proteggendo alcune tratte soggette a pericoli di caduta
massi, con la realizzazione di una galleria artificiale con reti di
rilevamento elettriche.
Per rispondere al punto 2, a partire dal 5 aprile 1992 si pensa
che il servizio continuerà ad essere gestito dall'ente ferroviario
dello Stato, salvo probabile ricorso - sempre a cura dell'ente
ferroviario dello Stato - ad una corsa mattutina ed una corsa
serale a mezzo autobus sostitutivo, come avveniva per il
passato.
Per dare risposta al punto 3, il coordinamento fra il trasporto
ferroviario ed il trasporto automobilistico è in corso di
ultimazione con l'Ente ferroviario dello Stato, non solo per la
tratta Aosta-Pré-Saint-Didier, ma per l'intero percorso della linea
ferroviaria per Torino e sarà parte fondamentale del piano di
bacino di traffico.
Il piano di bacino di traffico si presume di poterlo presentare
per l'approvazione in Consiglio regionale, in modo da diventare
subito operante, entro la fine di marzo. Esso riguarda tutti i modi
ed i sistemi di trasporto della nostra regione ed in modo
particolare il piano di traffico di Aosta, che lo stesso Comune ci
sta sottoponendo proprio in questa settimana relativamente ad una
prima fase riguardante l'istituzione di nuovi parcheggi collegati
al centro a mezzo di navette.
E'
da precisare che i
ritardi concernenti la presentazione del piano di bacino di
traffico non sono dovuti solo all'elaborazione e sperimentazione
del Comune di Aosta, ma anche ad una serie di norme statali che
hanno modificato continuamente i sistemi di approntamento e di
definizione del piano stesso, stabilendo principi, criteri e metodi
completamente diversi ogniqualvolta l'uno dall'altro.
Presidente
La parola al Consigliere Riccarand.
Riccarand (VA)
Prendo atto con soddisfazione che il 5
aprile 1992 la linea ferroviaria Aosta-Pré-Saint-Didier riprenderà
il servizio, però non ho capito bene che tipo di servizio verrà
fatto. Mi preoccupa un pochino sentir parlare di corse sostitutive,
almeno in alcune fasce orarie della giornata, e non capisco bene
perché dovrebbero esserci, visto che abbiamo una linea che è stata
sistemata e dovrebbe entrare in funzione a pieno regime.
(...Interruzione...)
Sì, però essendo una linea che ha cambiato caratteristiche
perché non ha più tutto il personale che c'era prima, è una linea
che richiede poco personale, quindi ha dei costi di gestione molto
limitati, io credo sia una linea che andrebbe potenziata al massimo
come numero di corse e non penalizzata.
Sappiamo che anche l'uso della linea è legato ad un'abitudine
che si forma, al fatto che ci sia una frequenza adeguata. Se noi
partiamo già con una linea dimezzata, che un po' funziona col treno
ed un po' col pullman, credo che non partiamo sicuramente col piede
giusto.
Il problema è, nei due mesi che ci sono ancora di tempo, di
vedere di organizzare un servizio che sia in grado di coprire bene
l'utenza dell'Alta Valle e della Valdigne e soprattutto studiare
una riorganizzazione dei servizi automobilistici, in modo che non
ci sia concorrenza fra ferrovia e pullman, ma ci sia
un'integrazione. Credo che queste siano due condizioni fondamentali
perché questa linea possa riprendere, ma con una sua funzionalità
reale, non solo come un ramo secco. Altrimenti, nonostante i lavori
fatti, nonostante i 12 miliardi spesi, fra pochi mesi saremo di
nuovo qui ad interrogarci sulle prospettive di questa linea, le
Ferrovie dello Stato ci chiederanno di rilevare questa linea perché
loro non intendono più tenerla in gestione, perché deficitaria, con
tutti i problemi che conosciamo.
Io chiedo quindi che la riapertura della linea il 5 aprile
avvenga sulla base di un progetto studiato, di organizzazione del
servizio, che comprenda la ferrovia e comprenda i servizi di
pullman, in modo che ci sia un'integrazione. Cosa che può essere
fatta e posi-tivamente, nell'interesse soprattutto degli utenti a
cui possiamo dare un servizio efficiente e veramente alternativo
rispetto ai problemi posti dalla viabilità stradale in tutta l'Alta
Valle.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK