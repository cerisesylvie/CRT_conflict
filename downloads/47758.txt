Consiglio Regionale della Valle d'Aosta - Oggetto del Consiglio n. 3931 del 18 settembre 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
COMMERCIO
Disciplina, attività, professioni
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3931 del 18 settembre 2024 - Resoconto
OGGETTO N. 3931/XVI - Interrogazione: "Congruità del numero
di centri commerciali presenti sul territorio regionale rispetto
alla clientela valdostana".
Bertin (Presidente) -
Punto n. 33. Risponde l'assessore
Grosjacques.
Grosjacques (UV) -
In premessa bisogna chiarire che nel
senso letterale della parola in Valle d'Aosta non è presente alcun
centro commerciale di nessuna dimensione, perché per "centro
commerciale" si intende un complesso di attività commerciali
architettonicamente e funzionalmente omogeneo pianificato e
realizzato con criteri unitari, dotato permanentemente di una
gestione unitaria funzionale a generare sinergie che determinano un
valore aggiunto rispetto alle singole unità che lo compongono. È
una specifica modalità di esercizio dell'attività commerciale che
si rinviene, ad esempio, negli
outlet
del vicino Piemonte,
ma che in Valle d'Aosta non esiste. Non sono infatti centri
commerciali né i singoli supermercati o ipermercati, né gli
esercizi commerciali, che, pur trovandosi a condividere uno stesso
ambito spaziale, restano reciprocamente ininfluenti. Questa
precisazione senza ovviamente alcun intento polemico, ma solo per
far capire a coloro che ci ascoltano di che cosa stiamo parlando e
qual è la distinzione tra un'attività e l'altra.
Visto però che le premesse dell'interrogazione sembrano far
riferimento alla costruzione di nuovi esercizi commerciali aventi
medie e grandi superfici di vendita, abbiamo acquisito i dati degli
esercizi commerciali con le superfici di vendita indicate nel
quesito, che comprendono un'ampia varietà di attività, anche molto
diverse tra loro. Basti dire che, se sono ricondotti alla
classificazione basata sulla superficie di vendita prevista dal
decreto legislativo 114/1998, spaziano dall'esercizio di vicinato
alla grande struttura di vendita, infatti il decreto legislativo
definisce gli esercizi di vicinato quelli aventi superficie di
vendita non superiore a 150 metri quadrati nei Comuni con
popolazione residente inferiore a 10 mila abitanti e a 250 metri
quadrati nei Comuni con popolazione residente superiore a 10 mila
abitanti, nel caso nostro solo Aosta ed è la distinzione che è
presente anche nella deliberazione che assegna i fondi per il
sostegno degli esercizi di vicinato.
Abbiamo poi le medie strutture di vendita che sono gli esercizi
aventi superficie superiore ai limiti precedenti, quindi superiori
ai 250 metri e fino a 1.500 metri nei Comuni con popolazione
residente inferiore a 10 mila abitanti e fino a 2.500 metri
quadrati nei comuni con popolazione superiore. Ci sono poi le
grandi strutture di vendita che sono gli esercizi aventi superficie
superiore a 1.500 metri quadrati nei Comuni inferiori a 10 mila
abitanti e sopra i 2.500 nei Comuni superiori ai 10 mila abitanti.
Sull'intero territorio regionale sono presenti attualmente 208
esercizi commerciali con superficie di vendita maggiore di 150
metri quadrati, in particolare 81 tra i 150 e i 250 metri quadrati,
52 tra i 250 e i 400 metri quadrati, 65 tra 400 e 1.500 metri
quadrati, 6 tra 1.500 e 2.500 metri quadrati, 2 tra 2.500 e 5.000
metri quadrati e 2 oltre i 5.000 metri quadrati.
Per quel che riguarda il secondo quesito: "se si ritenga consono
per la clientela valdostana avere un numero totale di esercizi
commerciali", la risposta sarà ovviamente trattata con riferimento
agli esercizi commerciali con superficie di vendita maggiore di 150
metri quadrati. Per come è posto il quesito e ponendoci dal punto
di vista della clientela valdostana, quindi uno degli aspetti
legati a questo tipo di problematica, è evidente che per i
consumatori avere la possibilità, rimanendo nella propria regione,
di accedere a un'offerta commerciale quanto più ampia, varia e
conveniente possibile, senza la necessità di doversi spostare in
altre regioni o di rivolgersi ai canali di vendita
on-line
,
è sicuramente un vantaggio. È però peraltro altrettanto evidente
che in Valle d'Aosta l'offerta commerciale non è commisurata alla
sola consistenza numerica della clientela residente, ma si rivolge
in buona parte alla clientela straniera proveniente dalle Regioni
francesi e svizzere di prossimità e più in generale alla clientela
turistica. Ogni analisi rispetto alla clientela dovrebbe quindi
riguardare queste diverse componenti della domanda. Tuttavia, come
Amministrazione regionale, non dobbiamo e non possiamo limitarci a
ragionamenti di tipo strettamente economico, perché lo sviluppo di
nuove superfici di vendita deve anche essere sostenibile per il
territorio, per esempio, in termini di uso del suolo e di impatto
sulle infrastrutture e sul tessuto economico e sociale.
Un altro aspetto rilevante è ovviamente l'impatto sugli esercizi
di vicinato che nel nostro territorio hanno sovente una funzione
che va oltre il ruolo strettamente commerciale, soprattutto nei
piccoli Comuni di montagna dove spesso risultano essere l'unico
vero punto di aggregazione, che, come noto, questa maggioranza
regionale sostiene con importanti risorse economiche ogni anno
proprio per salvaguardarne, almeno per quanto possibile,
l'esistenza. Dobbiamo peraltro evidenziare che non possiamo
prescindere dagli aspetti relativi alla tutela della concorrenza,
alla libertà di stabilimento e alla libera prestazione di servizio,
che, in applicazione dei principi eurounitari della direttiva
Bolkestein, prevalgono nella generalità dei casi.
Occorre ricordare a questo proposito che nel 2013, con la legge
regionale 5, erano state apportate modifiche e integrazioni alla
legge regionale 12/1999, il cui titolo era: "Principi e direttive
per l'esercizio dell'attività commerciale" proprio al fine di
prevedere indirizzi regionali volti a equilibrare la rete
distributiva in rapporto alle diverse categorie e alla dimensione
degli esercizi, con particolare riguardo alle grandi strutture di
vendita. La Corte costituzionale, con sentenza 104 dell'aprile
2014, aveva però dichiarato l'illegittimità costituzionale di tali
disposizioni perché in contrasto con il principio generale
dell'ordinamento nazionale di liberalizzazione e di eliminazione di
vincoli all'esplicarsi dell'attività imprenditoriale nel settore
commerciale.
Se con il quesito posto, ignorando i suddetti principi di
liberalizzazione stabiliti dalla direttiva europea, si volesse
implicitamente sostenere che la Regione dovrebbe decidere qual è il
numero congruo delle attività commerciali, questo ci porterebbe
verso un sistema di pianificazione economica di reintroduzione
delle licenze o comunque di vincoli alle iniziative
imprenditoriali, impostazione che personalmente non condivido. È
giusto che la Regione promuova uno sviluppo equilibrato del
territorio e che valorizzi alcune attività che ritiene importanti,
come appunto stiamo facendo con gli esercizi di vicinato, con i
contributi di cui ho appena parlato, ma non possiamo pensare di
contingentare le attività, né di sostituirci ai Comuni, che,
attraverso i piani regolatori generali comunali, che, tra l'altro,
sono sottoposti alla verifica di assoggettabilità a valutazione
ambientale strategica, programmano lo sviluppo urbanistico dei
territori che amministrano e che quindi hanno gli strumenti per
limitarne la proliferazione.
La legge regionale del commercio, la 12/1999, individua,
coerentemente con la normativa eurounitaria nazionale, un
equilibrio tra i principi di tutela della concorrenza, libertà di
stabilimento e libera prestazione di servizi e le esigenze di
tutela del territorio in senso lato. L'articolo 1, comma 1bis,
della legge 12 infatti stabilisce che l'apertura e l'esercizio
delle attività commerciali non sono soggetti a contingenti
numerici, a limiti territoriali, a vincoli merceologici o di
qualsiasi altra natura, ma possono essere vietati o limitati
esclusivamente quando siano in contrasto con la normativa in
materia di tutela della salute, dei lavoratori, dei beni culturali,
del territorio e dell'ambiente, ivi incluso l'ambiente urbano in
accordo con i principi del piano territoriale paesistico.
L'Assessorato sta definendo un aggiornamento e affinamento della
legge regionale 12/1999, ma l'approccio sull'argomento purtroppo
non potrà variare in modo sostanziale, così come ribadito in una
prima riunione effettuata nelle scorse settimane con i
rappresentanti di Confcommercio, nel corso della quale sono state
esaminate le problematiche del settore, che, peraltro, sono note a
questo Consiglio perché in moltissime occasioni siamo andati sul
punto, stabilendo la programmazione di un tavolo di lavoro
allargato a tutti i portatori di interesse, dove ovviamente saranno
presenti i rappresentanti degli Enti locali, che, per le
motivazioni che ho spiegato, possono con i loro piani regolatori in
qualche modo definire la non proliferazione, quindi la non
costruzione sul proprio territorio di esercizi di media o grande
superficie.
Presidente -
Per la replica, la parola al consigliere
Lavy.
Lavy (LEGA VDA) -
Grazie Assessore per la risposta, manca
un pezzo, perché le chiedevo anche nei quesiti una sorta di
numerazione per le
Unités des Communes
di questi centri di
vendita. Va benissimo se mi lascia poi i dati, perché è anche
interessante capire come questi centri, questi esercizi sono
dislocati su tutto il territorio, perché i dati che ha citato, che
comunque erano già anche noti, sono assolutamente sconcertanti,
perché la nostra Regione ha, in base alle altre Regioni d'Italia,
il rapporto più elevato fra superficie di vendita della grande
distribuzione organizzata ogni mille abitanti, quindi 714 metri
quadrati ogni mille abitanti di superficie di vendita, che appunto
la mette in cima alle classifiche. Siamo una terra di montagna e
siamo diventati una terra in cui appunto ci sono tutta questa serie
di esercizi commerciali, che sicuramente, anche in nome della
concorrenza, devono esserci, la concorrenza è assolutamente sacra,
però credo che stiamo un po' esagerando sotto diversi punti di
vista, proprio perché lo vediamo: i nostri territori montani, ma
non solo, i borghi della Media e Bassa Valle, basti pensare a
Châtillon, Pont-Saint-Martin e quant'altro, sono in grandissima
sofferenza, Aosta è in grandissima sofferenza per quanto riguarda i
piccoli negozi e gli esercizi di vicinato. Questo quindi deve far
riflettere, se nascono i bar, è un problema, perché non è che
dobbiamo passare le giornate nei bar a prenderci le sbornie per
pensare che vada tutto bene. C'è un problema effettivo e le
associazioni di categoria ovviamente lo stanno facendo presente, è
ovvio che, da un lato, come ha detto lei, le armi sono un pochino
spuntate, c'è questa sentenza della Corte costituzionale che ha
posto tutta una serie di limitazioni che non permettono grandi
spazi di manovra, però agire sui Comuni è quella l'arma che abbiamo
in mano e, bisogna dirlo in qualche maniera, ci sono alcuni Sindaci
e alcune Amministrazioni comunali che sembrano anche complici della
nascita della proliferazione di questi esercizi commerciali e
questo non va bene, perché, se da un lato ci possono essere degli
introiti maggiori nelle casse comunali, dall'altro, gli stessi
soggetti che magari promuovono in qualche maniera la nascita di
questi esercizi si lamentano che i loro borghi stanno morendo. È
ovvio, è normale, la gente va lì, parcheggia, c'è il bar dentro,
prende, fa la spesa, è ovvio che l'attività nei borghi poi non
abbia più senso di esistere, ma se si è delle persone che fanno
politica, si deve avere una pianificazione, un'idea generale.
Di sicuro nessuno parla di abolire, di togliere tutti i centri
commerciali, anche se formalmente non ce ne sono, tutti gli
esercizi commerciali, ma una limitazione in qualche maniera deve
essere trovata e qui credo che tutto il Consiglio in qualche
maniera debba trovare soluzioni, anche magari guardando ad altre
Regioni, perché abbiamo dei Comuni che sono assolutamente saturi
dal punto di vista delle presenze di queste "cattedrali di
cemento". Abbiamo addirittura delle viabilità che sono stravolte,
basti pensare comunque a Sarre, salendo o scendendo, come
quell'esercizio che è stato costruito da qualche anno impatti
notevolmente sulla viabilità della Statale.
Sono quindi tutti ragionamenti che devono essere fatti e che
comunque devono portare a qualche azione, anche forte, perché poi
nessuno pensa a questa cosa. È giusta la concorrenza, ma il nostro
bacino, anche considerando i turisti, è quello. Una volta che
abbiamo tutta una serie di esercizi commerciali, quanti di questi
rimarranno in piedi? E una volta che magari grandi società, grandi
gruppi, decideranno di togliere via un esercizio commerciale da un
Comune o dall'altro, cosa ne faremo di quelle strutture? Le
lasceremo lì all'abbandono? Perché adesso stiamo vedendo veramente
delle costruzioni enormi, degli investimenti milionari. Se qualcuno
decidesse poi di togliere quelle attività da lì, cosa ne faremo di
quegli spazi? Li demoliremo? Non credo, rimarranno lì. Questo
quindi deve far riflettere sul fatto che sia necessario trovare un
sistema e su questo credo che da parte di tutti ci debba essere una
riflessione molto profonda sul futuro della Valle d'Aosta, perché
avere così tanti esercizi commerciali non può che fare male.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK