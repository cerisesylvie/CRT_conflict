Consiglio Regionale della Valle d'Aosta - Oggetto del Consiglio n. 2566 del 7 giugno 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ATTIVITÀ CULTURALI
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2566 del 7 giugno 2023 - Resoconto
OGGETTO N. 2566/XVI - Interpellanza: "Intendimenti in merito
all'organizzazione dell'evento 'Notte dei Musei' edizione
2024".
Bertin (Presidente) -
Punto n. 36. Illustra
l'interpellanza il collega Sammaritani, ne ha facoltà.
Sammaritani (LEGA VDA) -
Dal Salone del Libro alla Notte
dei Musei. Il 13 maggio scorso, un sabato, in tutta Italia si è
svolta la diciannovesima edizione della Notte Europea dei Musei,
che è un'iniziativa organizzata dal Ministero della cultura e
patrocinata da UNESCO, Consiglio d'Europa e ICOM, e prevede
l'apertura straordinaria serale di istituti e luoghi della cultura
al costo simbolico di 1 euro, chiaramente eccetto quelle che sono
per legge le gratuità già previste.
L'obiettivo di questa manifestazione naturalmente è incentivare
e promuovere il patrimonio culturale, la sua conoscenza e
l'identità culturale anche, sia nazionale che europea.
In Valle d'Aosta, a quanto ci consta, in occasione appunto di
questa Notte dei Musei 2023, era stata prevista l'apertura
straordinaria del museo Cerlogne di Saint-Nicolas e del museo
regionale Efisio Noussan di Saint-Pierre e non altri, almeno a
quanto abbiamo letto e potuto estrapolare dalle notizie di stampa e
dei siti vari.
A questo punto quindi interpello l'Assessore competente per
sapere se vi siano stati ulteriori eventi in Valle d'Aosta
collegati alla Notte dei Musei e, in caso negativo, per quale
motivo non siano stati previsti ulteriori eventi culturali e se sia
intenzione dell'Amministrazione regionale per l'edizione 2024
prevedere un calendario differente, magari più ampio, che permetta
di fruire del patrimonio storico culturale della nostra
Regione.
Presidente -
Per la risposta, l'assessore Jean-Pierre
Guichardaz, ne ha facoltà.
Guichardaz J. (FP-PD) -
Intanto ci preme sottolineare
che, non essendo noi musei statali e avendo già un fitto calendario
di eventi e iniziative organizzate internamente, non aderiamo
sempre a tutte le iniziative proposte dal Ministero.
La partecipazione alle iniziative nazionali ed europee,
comprensive di agevolazioni tariffarie, ma sempre obbligatorie per
i musei statali, infatti vengono deliberate a inizio anno. Per il
2023 la delibera di riferimento è la delibera n. 69 del 24 gennaio
del 2023.
Precisiamo che il fine settimana di sabato 13 e domenica 14
maggio coincideva con la festa della mamma, occasione per la quale
era già stata deliberata con largo anticipo, proprio anche a fini
programmatori - poi lei, essendo stato Assessore, per un certo
periodo sa che è necessario veramente organizzare con molta cura -
l'applicazione della tariffa ridotta per tutte le mamme in
compagnia dei loro figli, nonché un'attività laboratoriale dedicata
presso il MAR, museo archeologico regionale di Aosta.
Inoltre ricordiamo che pochi giorni dopo, giovedì 18 maggio,
ricorreva l'Icom Day, la giornata internazionale dei musei, per la
quale era stata appositamente deliberata, quindi con il dovuto
anticipo, la tariffa gratuita per tutti i Castelli, i siti
archeologici e i musei di proprietà regionale, cui si è aggiunto un
workshop di due giornate appositamente ideato e sviluppato per
riflettere sul ruolo del museo oggi, con particolare attenzione al
museo archeologico regionale e al suo dialogo con il quartiere e
con l'intera città. É stata veramente una festa dei musei, molto
inclusiva, tra l'altro, della città. Io ho avuto modo di essere
presente in tutti e due i giorni, questo insieme ai diversi addetti
ai lavori e ai rappresentanti della comunità, semplici cittadini,
commercianti, portatori d'interessi, nonché alla presenza
istituzionale di rappresentanti nazionali dell'Icom.
Infine, nell'ottica della fruizione serale, è stata prevista
l'apertura dei Castelli di Sarre, Aymavilles, Fénis e
Gressoney-Saint-Jean tutti i mercoledì di luglio e agosto dalle ore
20:30 alle ore 22:30, proprio nell'ambito di "Châteaux nuit", che
rientra all'interno della manifestazione Culturété con evidenti
costi a carico dell'Amministrazione, preventivamente però
deliberati anche quelli a inizio d'anno, perché, come lei sa, il
personale siccome arriva dalla Società dei Servizi, in buona parte
occorre comunque preventivare e stanziare per tempo.
Si tratta di un'offerta in più in un periodo in cui il flusso di
turisti è particolarmente forte, mentre nel mese della Notte dei
Musei a maggio non ci sarebbe stata un'affluenza così significativa
da giustificare l'esborso di utenze e di personale, proprio vista
anche la moltitudine d'iniziative.
Le sedi espositive non hanno aderito alla Notte dei musei del 13
maggio, per motivi organizzativi e ovviamente per carenza di
personale, perché il personale comunque è quello determinato e come
lei sa l'apertura in orario serale comporta tutta una serie di
impegni, oltre ai costi aggiuntivi, anche questioni di piani, di
sicurezza eccetera, ma hanno aderito alla giornata internazionale
dei musei indetta proprio dall'Icom il 18 maggio di cui le parlavo
prima, che è un'iniziativa altrettanto importante, di carattere
internazionale.
In un'ottica di sinergie, è stata promossa e valorizzata
l'apertura serale, come diceva lei, del Centre d'études di
Saint-Nicolas alla Notte dei Musei sul sito istituzionale della
Regione www.patois.org.
Per la domanda n. 2, "Se prevedere un calendario differente più
ampio che permetta di fruire del patrimonio storico culturale della
nostra regione": per quanto concerne l'edizione del 2024, la nostra
partecipazione è sempre subordinata alla repentina quanto
precedente comunicazione da parte del Ministero che arriva sempre
abbastanza in prossimità, sebbene preme ricordare come il nostro
calendario di offerte per valorizzare il patrimonio culturale sia
già molto variegato, comprendendo iniziative distribuite durante
tutto l'anno, anche in un'ottica proprio di destagionalizzazione di
utilizzo ottimale dei nostri beni culturali.
Per quanto riguarda le macro-ricorrenze, nel mese di gennaio ci
sono ancora le iniziative legate al periodo natalizio, quindi "Il
Natale ad arte" si chiama, con addobbi e laboratori in tutti i
nostri siti.
Si prosegue poi con "Pasqua ad Arte" per arrivare alla lunga
estate valdostana che inizia a luglio con Culturété e termina a
fine settembre con Plaisirs de Culture.
A tale proposito si desidera sottolineare che la rassegna
settembrina di Plaisirs de Culture en Vallée d'Aoste presenta una
durata di otto giorni - lei lo sa benissimo, perché ha partecipato
probabilmente alla programmazione nella sua veste di Assessore - a
differenza dell'abituale fine settimana organizzato in Italia e in
Francia. Noi facciamo otto giorni mentre invece in Italia e in
Francia sono generalmente il sabato e la domenica. Un periodo
quindi decisamente esteso durante il quale viene sempre proposto
l'ingresso gratuito in tutti i castelli, i siti archeologici e i
musei di proprietà regionale.
A queste iniziative maggiori poi si aggiungono, come ho già
citato, altri appuntamenti consolidati come la Festa della mamma ma
anche San Valentino, la Festa della donna, la Festa del papà, la
Festa dei nonni, la Giornata delle famiglie al museo, la Giornata
del contemporaneo, la Festa di San Martino e altre festività nelle
quali vengono applicati dei regimi ridotti o addirittura la
gratuità.
Presidente -
Per la replica, consigliere Sammaritani.
Sammaritani (LEGA VDA) -
La ringrazio, Assessore, per
aver fatto questo excursus un po' in generale anche sulle attività
sempre sicuramente molto ampie del nostro reparto cultura, che ha
tante risorse da far vedere alle persone interessate a
quest'aspetto e speriamo siano sempre di più, so benissimo -
appunto, per averne fatto parte - che sono anche assolutamente
sensibili i dirigenti e le persone che se ne occupano nel
promuovere questo nostro patrimonio culturale.
È vero che così, sulle prime, poteva colpire un poco il fatto
che fossero davvero pochi i siti che avevamo aperto in occasione di
questa Notte Europea dei Musei, debbo dire naturalmente, non avendo
un calendario così aggiornato e preciso sottomano, che in
particolare il fatto dell'Icom Day a pochi giorni di distanza era
già comunque sufficiente per giustificare magari un'apertura
ridotta, quindi un'adesione ridotta invece alla Notte dei Musei.
Comprendo anche la motivazione relativa alla programmazione e
soprattutto al fatto che molto spesso i Ministeri comunicano non
con troppa fretta o comunque con particolare anticipo gli impegni
che vogliono promuovere.
Sicuramente la nostra offerta culturale non è seconda
probabilmente a nessuno, anche perché la spesa pro-capite
valdostana per la cultura è tutt'altro che fanalino di coda,
rispetto ad altri settori purtroppo invece ci hanno visti così, ma
non è quello, grazie a Dio, della cultura, quindi la ringrazio per
la risposta.
Presidente -
Sono le ore 19:51, affrontiamo ancora
un'interpellanza o chiudiamo i lavori del Consiglio? Come volete...
Andiamo avanti? Va bene.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK