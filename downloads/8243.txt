Consiglio Regionale della Valle d'Aosta - Oggetto del Consiglio n. 2724 del 19 marzo 1987 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2724 del 19 marzo 1987 - Resoconto
OGGETTO N. 2724/VIII - PROPOSTE PER LA CREAZIONE DI NUOVE
ATTIVITÀ NELL'AREA DELL'EX ILSSA-VIOLA. Reiezione di
mozione.
PRESIDENTE
: Do lettura del testo della mozione presentata
dal Consigliere Sandri:
MOZIONE
APPRESO che nel corso di un incontro con gli amministratori
della Bassa Valle e rappresentanti dei lavoratori dell'ILSSA
l'Assessore LANIVI avrebbe parlato di un "interessamento" per
l'agenzia da parte del gruppo Falk;
RICORDATO l'impegno assunto dal Consiglio regionale in merito
ad un concorso internazionale di idee per il riutilizzo dell'area
ex ILSSA VIOLA;
CONSIDERATO che a tutt'oggi le notizie relative al futuro
utilizzo della proprietà in questione sono frammentarie se non
inesistenti;
il Consiglio regionale
IMPEGNA
la Giunta regionale a presentare al Consiglio regionale entro
trenta giorni tutte le proposte ed i progetti finora presentati
alla Regione Autonoma Valle d'Aosta per la creazione di nuove
attività nell'area "ex ILSSA VIOLA" o per la riattivazione di
alcune linee produttive.
PRESIDENTE:
Ha chiesto di parlare il Consigliere Sandri
per la illustrazione della mozione; ne ha facoltà.
SANDRI - (N.S.):
C'era già stata nello scorso Consiglio
una interpellanza o una interrogazione presentata dal Consigliere
Tonino in merito a questo problema; questa mozione, tuttavia, ha
uno scopo un po' diverso ed è quello di ottenere un impegno, da
parte della Giunta regionale, sull'area Ilssa Viola, per due
motivi.
Il primo motivo è che, in una assemblea con amministratori della
Bassa Valle e rappresentanti e lavoratori della ex Ilssa Viola di
Pont-Saint-Martin, l'Assessore Lanivi avrebbe parlato di un
interessamento del gruppo Falk per riaprire una linea di produzione
di questo stabilimento. Se la notizia fosse vera, le prospettive
per questa area sarebbero diverse rispetto a quelle che si
conoscevano ad oggi: non sarebbe più solo un problema di fare dei
progetti - anche se sono in sede nazionale e non più
internazionale, come era stato assicurato tempo fa - per nuovi
insediamenti, ma anche di vedere se sia possibile riattivare alcune
linee.
Il secondo motivo, per cui ho presentato la mozione, è per
capire concretamente quali fossero i progetti attualmente in
cantiere e le linee produttive su cui si cercava di ottenere degli
insediamenti, perchè l'area è molto grande e credo ci siano molte
possibilità; però, si pone anche il problema di fare delle scelte
omogenee.
Attualmente, è stata diffusa una serie di informazioni
estremamente confuse, riferite a settori molto diversi, per cui
questa mozione vuole impegnare la Giunta regionale a fare una
relazione chiara al Consiglio su quelle che sono le concrete
possibilità e su quale è l'indirizzo di scelta della Regione su
questo tema.
PRESIDENTE:
Ha chiesto di parlare l'Assessore
all'Industria, Commercio, Artigianato e Trasporti Lanivi; ne ha
facoltà.
LANIVI - (A.D.P.):
Sull'area Ilssa Viola vi è stata una
vicenda tormentata, complessa e difficile, che ha portato
l'Amministrazione regionale e dichiarare il proprio interesse per
quell'area industriale e, a fronte dell'atteggiamento di chiusura
da parte dei responsabili dell'Ilssa Viola, la scelta, da parte
nostra, di avere disponibile l'area, gli impianti, gli immobili, la
centrale, la sottostazione di Pont-Saint-Martin, perchè si è
ritenuta valida l'operazione in vista di una
reindustrializzazione.
A questo punto si ponevano, e si pongono tuttora, due problemi
fondamentali: l'uno, di dare un assetto razionale all'intera area;
l'altro, di operare in tempi sufficientemente rapidi per giungere
all'insediamento di attività nell'area stessa, per far fronte ai
problemi che si sono posti con la cessazione dell'attività Ilssa
Viola.
Per quanto concerne il primo aspetto del problema, cioè giungere
ad una razionale utilizzazione dell'area, tenuto conto che se è pur
vero che al 31 dicembre 1986 l'area è diventata di proprietà
regionale, è altrettanto vero che vi è una serie di tempi entro i
quali l'Ilssa Viola metterà a disposizione le singole porzioni di
aree. Voglio ricordare le date: alcune aree erano disponibili al 31
dicembre, altre lo sono state alla fine del mese di febbraio
scorso, altre lo saranno alla fine del mese di ottobre 1987, e -
ultima scadenza - al 30 aprile 1988. Queste sono le scadenze
stabilite nella legge di acquisizione delle aree, circa la
disponibilità effettiva delle aree stesse e degli impianti.
Sulla linea della razionalità abbiamo incaricato uno studio di
Torino, che avrebbe dovuto affiancare la Regione in vista di un
concorso che tendesse ad ottenere per la Regione il numero
qualificato di idee circa la utilizzazione di questa area. Va da sè
che questa linea va mediata con l'altra linea e cioè quella di
giungere in tempi sufficientemente brevi a fornire risposte ai
lavoratori, che aspettano l'avvio di attività in grado di creare
condizioni di lavoro.
Allo stato attuale, stiamo vedendo la compatibilità fra i due
aspetti: il primo, di giungere ad un quadro razionale di
utilizzazione dell'area; il secondo, di consentire l'avvio di
attività compatibili con un disegno razionale generale. Questo è il
punto a cui siamo e pensiamo, nel giro di poco tempo, di poter
fornire delle risposte.
Non abbiamo difficoltà a relazionare, più che al Consiglio, alla
Commissione consiliare competente, alla quale potremo far presente
il quadro completo delle ipotesi, anche senza elencarle con "nome e
cognome", essendo in fase di trattativa; però, potremmo definire il
quadro delle proposte che abbiamo a disposizione e delle linee che
intenderemmo seguire. Pertanto, rispetto a questa mozione, la
maggioranza intende astenersi.
PRESIDENTE
: Ha chiesto di parlare il Consigliere Tonino;
ne ha facoltà.
TONINO - (P.C.I.):
Voteremo questa mozione, perchè
l'impegno dimostrato dall'Assessore, di illustrare in Commissione
lo stato del lavoro di ricerca di alternative produttive per
Pont-Saint - Martin, sia ribadito. Ci sono elementi informativi che
continuano a sfuggirci; è stato incaricato uno studio di Torino per
analizzare le possibilità di riutilizzo dell'area, non solo di
ridisegno urbanistico, ma proprio di funzione dell'area stessa in
un contesto produttivo quale è quello della Bassa Valle, nonchè per
analizzare il collegamento fra questo contesto produttivo e l'area
del Canavese. Però, noi non conosciamo neanche una riga di quanto
ha scritto questo studio A.I. di Torino, nè quali siano le
conclusioni cui è giunto in questa prima fase.
A noi pare che il problema sollevato dalla mozione del
Consigliere Sandri esista, quindi la mozione è valida; se questa
non verrà approvata dalla Giunta regionale, credo che l'impegno
nostro debba essere quello di chiedere subito un esame nella
Commissione competente e, se le risposte in quella sede non fossero
sufficienti, di ripresentare una mozione di questo tipo.
PRESIDENTE:
È chiusa la discussione generale. Ha chiesto
di parlare il Consigliere Sandri; ne ha facoltà.
SANDRI - (N.S.):
Sono abbastanza in dubbio nel prendere
in considerazione le affermazioni dell'Assessore, perchè mi sembra
che anche qui, come per la questione della Cogne, ci siano periodi
di inceppamento, in cui non si riesce a vedere bene come si sta
lavorando.
Credo, comunque, che l'impegno preso, di arrivare ad un
confronto in Commissione, sia importante; pertanto, pur mantenendo
la mozione, che ha suscitato questo piccolo dibattito, apprezzo
questa possibilità. Mi rendo conto che quella è un'ultima scadenza,
perchè siamo ormai a tempi che si stanno allungando troppo.
PRESIDENTE:
Pongo in votazione la mozione in oggetto:
ESITO DELLA VOTAZIONE
Presenti: 24
Votanti: 11
Favorevoli: 11
Astenuti: 13 (Aloisi, Bondaz, Borbey, Chabod, Faval, Lanivi,
Marcoz, Martin, Perrin, Pollicini, Ricco, Rollandin e
Stévenin).
Il Consiglio non approva
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK