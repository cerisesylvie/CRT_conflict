Consiglio Regionale della Valle d'Aosta - Oggetto del Consiglio n. 2374 del 5 ottobre 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Ordinamento degli uffici e del personale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2374 del 5 ottobre 2016 - Resoconto
OGGETTO N. 2374/XIV - Interpellanza: "Interventi a tutela dei
lavoratori dipendenti delle imprese cooperative aggiudicatarie del
servizio di pulizia dei locali dell'Amministrazione
regionale".
Rosset (Presidente) -
Punto n. 13 all'ordine del giorno.
Ha chiesto la parola il consigliere Gerandin, ne ha facoltà.
Gerandin (GM) -
Torno su un argomento che so non essere
così gradito in quest'aula, ma lo faccio per due motivi. Il primo è
che, pur trattandosi di una questione poco gradevole da trattare,
in quanto si riferisce a una situazione in cui la politica
valdostana non ne esce bene, ritengo comunque importante che non si
dimentichino queste persone. Di fatto non sono dei disoccupati e
quindi non sono iscritti nelle liste di collocamento, non sono
esodati perché non in età di pensione e non sono neanche
richiedenti asilo. Sono semplicemente delle persone che avevano un
lavoro e che in questo momento prendono 378 euro (il riferimento è
alla media dello stipendio del mese di maggio per ventisei
persone).
Il motivo di questa interpellanza è soprattutto perché vorrei
che un'esperienza del genere serva anche a fare un momento di
riflessione sul bando che si sta predisponendo al Comune di Aosta.
Io so che noi non abbiamo competenza e nessuno vuole incidere più
di tanto, anche se sappiamo dei pellegrinaggi a palazzo, ma questo
è un altro ragionamento che a noi interessa veramente poco. Noi
vorremmo che da un errore nasca una lezione, per il semplice motivo
che questa categoria di lavoratori dipendenti è passata dall'avere
un lavoro con una remunerazione sicuramente limitata, ma che tutto
sommato era una scelta che dava alla fine un contributo importante
alle famiglie, ad avere un livello di retribuzione inaccettabile
per una società civile.
Aggiungo ancora qualcosa, perché in una delle tante volte nelle
quali siamo intervenuti, lei assessore Perron mi disse che era
stato fatto un sollecito scritto e che era stato attivato un
servizio di verifica e di controllo serrato sull'operato delle
società, sul rispetto del contratto e sulle modalità di
espletamento del servizio; mi disse di aver invitato anche le
organizzazioni sindacali o chiunque altro a segnalare le
inadempienze contrattuali che ci potessero essere. A me
sinceramente fa specie leggere sugli organi di informazione che
vengono segnalate violazioni in merito a quanto previsto nel
capitolato speciale d'appalto, sul mancato rispetto del compenso
orario e su altre violazioni di questo genere. Se già a una
difficoltà se ne aggiunge un'altra, io veramente fatico a capire
quale può essere l'attenzione che la politica o che comunque gli
amministratori dedicano a questa fascia di persone sicuramente in
difficoltà, perché penso che se c'è una cosa che non si può negare
è che queste famiglie sono in difficoltà.
La mia interpellanza è molto precisa e chiede quali verifiche
siano state messe in campo, con quali esiti in merito al rispetto
principalmente degli articoli 7, 8, 10 e 11 del capitolato speciale
d'appalto che prevede tutta una serie di verifiche in capo
all'aggiudicatario. Se ci sono già state segnalazioni o prese di
posizione, qualcuno ha scritto a queste ditte che ci sono tali
difficoltà? In ultimo, chiedo se c'è stata una verifica sul
rispetto del contratto collettivo nazionale di lavoro. Penso che
sia il minimo dovuto.
In futuro si tornerà ancora su questo, perché io ritengo
inaccettabile dal punto di vista umano che un appalto di un ente
pubblico abbia potuto causare simili conseguenze. Poi mi si potrà
rispondere che avete rispettato il codice degli appalti, che avete
fatto ogni tipo di attenzione, ma lo dico e lo ripeto per
l'ennesima volta: che serva da lezione anche per i futuri bandi,
perché se non c'è certezza sul monte ore garantito, non è
sufficiente indicare il numero dei dipendenti! La situazione è nata
da questa anomalia, perché chi ha vinto le gare ha indicato un
numero di dipendenti almeno pari, se non maggiore, di quelli che
avevano fatto offerte più basse ma che, a differenza di chi ha
vinto, garantivano il 30/40 percento di monte ore in più nell'arco
dei cinque anni. Dico semplicemente questo: che da un errore non se
ne faccia un altro.
Se politicamente ci sono stati degli errori - in questo caso non
mi riferisco chiaramente alla Regione: il mio è un appello che va
oltre la Regione - io uso quest'aula, perché non abbiamo la
possibilità di incidere sulla scelta di un altro ente. Ho sempre
detto che l'autonomia dei Comuni va rispettata, ma noi abbiamo una
prova provata di cosa succede a bandire delle gare, dove le ditte
valdostane sono escluse perché le richieste per accedere al bando
di gara sono troppo elevate, dove le si obbliga a fare delle ATI
con imprese fuori Valle, dove si premia esclusivamente il numero
dei dipendenti indicati e non il monte ore! Allora non si dica che
qualcuno non l'ha detto, o quantomeno che l'allarme non sia stato
dato.
Questo è il duplice intendimento dell'interpellanza: mantenere
alta l'attenzione su questa categoria che è veramente in difficoltà
e, nello stesso tempo, evitare di fare un errore simile anche in
altri enti che comunque alla fine vivono con risorse pubbliche e
trasferimenti della Regione.
Presidente -
Ha chiesto la parola l'assessore Perron, ne
ha facoltà.
Perron (UV) -
Non è, collega Gerandin, un tema sgradito,
perché conosciamo e siamo assolutamente coscienti di tutte le
difficoltà che si sono verificate. Senza nessunissima polemica, mi
permetto di dire che abbiamo a cuore quanto lei e gli altri
interpellanti la difficile condizione nella quale lavorano i
dipendenti di queste ditte. È una situazione difficile che
cerchiamo di monitorare con grande attenzione, anche per capire, là
dove ci sono tutte le clausole giuridiche possibili, come
intervenire a garanzia di un servizio e a tutela dei lavoratori.
Questo ci tengo molto a dirlo, nel senso che la preoccupazione che
lei manifesta mi permetto, in punta di piedi, di farla anche mia e
nostra.
Lei mi chiede nell'interpellanza in modo molto puntuale circa
alcune norme del capitolato. Io sono andato a vedermele e
l'articolo 7 che lei cita, chiede conto del piano operativo dei
servizi. In fase di avvio di questo sistema ci sono state delle
difficoltà, nel senso che alcune ditte non erano puntualmente
organizzate sotto questo profilo, per cui abbiamo lavorato in tal
senso per cercare di chiarire molto bene quali erano gli obblighi
che derivavano da questa norma del capitolato. Ci sono stati alcuni
ritardi nella trasmissione del piano e, sin da subito, si è operato
per segnalare alle ditte inadempienti e sollecitare l'invio. Allo
stato attuale non ci sono più difficoltà su questo punto.
L'altro aspetto del contratto riguarda i verbali di controllo.
Sin da subito è stato messo in piedi un confronto tra l'ufficio che
gestisce i servizi e i referenti dei diversi stabili, nel senso che
da caso a caso i verbali risultavano a volte differenti. L'esito è
stato di uniformare il modello di rendicontazione per tutte le
ditte, quindi direi che al momento la situazione sotto questo
profilo funziona bene. In alcuni casi, dove ci sono state delle
inadempienze, alle ditte sono state applicate delle penali.
Riguardo le attrezzature e gli strumenti utilizzati, sono giunte
alcune osservazioni - poche peraltro - circa l'inadeguatezza di
alcuni macchinari. Ad esempio, per Casa Littoria gli interrati sono
stati puliti con una pulitrice troppo piccola per le dimensioni dei
locali e una cosa analoga è successa per la Protezione civile,
quindi la ditta, in questo caso la ditta SEGI, è stata subito
sollecitata ad adeguare il livello di servizio, altrimenti
sarebbero state applicate immediatamente le penali.
Sull'articolo 8 del capitolato, concernente la nomina dei
referenti, non ci sono difficoltà: tutte le ditte in modo
assolutamente puntuale hanno ottemperato a quanto richiesto.
Sull'articolo 10 (Norme in materia di sicurezza e di impiego di
prodotti chimici), agli addetti che devono svolgere determinate
lavorazioni sono stati forniti specifici materiali, mentre ad altri
addetti sono state attribuite le dotazioni di base. Ci sono stati
dei ritardi nella fornitura di alcune dotazioni - lei lo evocava -
che, dopo un sollecito, sono state immediatamente fornite alla
ditta inadempiente. I prodotti in uso sono tutti dotati di schede
di sicurezza e l'ufficio gestione svolge puntualmente controlli,
che peraltro non sono preventivamente comunicati, quindi sono
svolti a campione e senza preavviso, per verificare che ci sia una
corretta presenza dei prodotti negli spazi dedicati.
L'articolo 11: l'ufficio gestione e servizi anche qui ha
richiesto la fornitura dei relativi tesserini di riconoscimento,
quindi tutti coloro che lavorano sono forniti di un
badge
abilitato in funzione delle fasce di orario nelle quali si svolge
il servizio. Le ditte hanno fornito il nominativo, le generalità
dei lavoratori e tutte le informazioni necessarie. Sono state
consegnate le copie dei contratti di lavoro e c'è stato un problema
con la ditta SEGI, perché erano stati forniti dei modelli
sbagliati, ma si è provveduto a rimediare.
I controlli che sono in capo all'Amministrazione regionale sulla
regolarità dei pagamenti dei contributi, vengono fatti con
continuità, pena è il mancato pagamento delle fatture. Al momento -
ho fatto fare una verifica puntuale nella giornata di ieri - non
sono state riscontrate anomalie nel versamento dei contributi. Nel
caso di segnalazioni di disservizio, queste immediatamente vengono
comunicate all'ufficio competente che puntualmente le consegna alla
ditta. Qualora la ditta non ripristini correttamente il servizio,
vengono applicate le penali che vanno a scalare sulle fatture che
le ditte devono emettere. Questo per inquadrare il funzionamento
del servizio e come viene svolto.
La seconda domanda: "come intende procedere l'Amministrazione
regionale con le ditte aggiudicatarie". Come ho già detto più
volte, cerchiamo di operare nel rispetto delle normative e di
effettuare un monitoraggio costante e continuo delle ditte che
operano, attraverso dei controlli assolutamente puntuali, anche a
campione, per cercare di capire se ci sono delle difficoltà. Più
volte, anche personalmente da me, le ditte sono state sollecitate e
convocate per spiegare le problematiche o per porre l'attenzione
sul corretto adempimento del contratto d'appalto. L'Amministrazione
sta cercando di valutare, anche da un punto di vista giuridico,
qual è il comportamento delle ditte aggiudicatarie: da una parte
ovviamente con l'obiettivo di tutelare l'Amministrazione regionale,
perché è il nostro primo dovere, e di conseguenza per cercare al
tempo stesso di tutelare i lavoratori. Da questo punto di vista,
posso dire che stiamo cercando di fare tutto quello che è
possibile.
Ovviamente, collega - lei lo sa - le ditte gestiscono
autonomamente il numero di persone impiegate. Per le ore assegnate,
nel momento in cui è stato emanato il bando, forse è stato commesso
l'errore che lei ha evidenziato. Noi attualmente verifichiamo che
le ore assegnate siano rispettate, ma questo ovviamente sottolinea
le storture che sono state evidenziate. Ovviamente siamo coscienti
che i lavoratori si rivolgono a noi: io stesso più volte ho
ricevuto delegazioni di lavoratori, perché ci spieghino le
difficoltà in cui versano. Ho già fatto un incontro con i sindacati
ed è mia intenzione riconvocarli al più presto per fare un'analisi
di questa situazione, per illustrare loro i nostri intendimenti,
per cercare di condividere con loro dei percorsi a tutela dei
lavoratori, anche laddove si dovranno immaginare delle strade
difficili ma necessarie.
Sulla terza domanda dell'interpellanza, vorrei dirle che
ovviamente qui vige il contratto collettivo nazionale, che prevede
una completa regolamentazione dei rapporti fra le ditte operanti
nel settore multiservizi e pulizie. I minimi settimanali e
giornalieri sono - direi purtroppo - regolati dal contratto, sulla
base delle varie tipologie di impiego: ad esempio, se è un
contratto a tempo pieno o a tempo parziale. Nella gran parte dei
casi si tratta di lavori a tempo parziale, per i quali sono
previsti dei minimi settimanali e giornalieri; tali limiti, però,
non possono prescindere dall'organizzazione tecnico-produttiva
delle imprese. In questo modo sono da ritenersi legittime,
purtroppo, delle modulazioni di orario anche diverse dal monte ore
previsto dal contratto nazionale. Da questo punto di vista, stiamo
cercando di operare - io non sono assolutamente soddisfatto di
questa situazione - nel rispetto della legalità, nel rispetto delle
norme, coscienti delle difficoltà in cui versano i lavoratori in
questa situazione. Stiamo cercando di operare per capire da una
parte come rispondere del buon operato dell'Amministrazione
regionale, ma anche di tutelare i lavoratori in questa difficile
situazione.
Dalle ore 16:43 assume la presidenza il vicepresidente Viérin
Marco.
Viérin M. (Presidente) -
Ha chiesto la parola il
consigliere Gerandin, ne ha facoltà.
Gerandin (GM) -
La ringrazio, Assessore, perché per una
volta proviamo a parlare la stessa lingua. Ho apprezzato che, forse
per la prima volta, in quest'aula si ammetta che qualcosa non ha
funzionato, che qualche errore c'è stato e che soprattutto bisogna
trovare il sistema per intervenire.
Sulle risposte, Assessore, torno su alcuni aspetti. All'articolo
11 c'è scritto, tra le altre cose, che l'aggiudicatario si obbliga
all'osservanza di tutte le leggi, comprese le retribuzioni
salariali del contratto collettivo nazionale di lavoro. Io la
invito, Assessore, a fare una verifica: lei chieda i nastrini paga
(penso che possa farlo per una verifica del genere) e vedrà che ci
sono su due mesi diversi delle retribuzioni orarie assolutamente
differenti. Io questi dati li ho, ma sono nominativi, pertanto per
evitare qualunque tipo di ripercussione sui lavoratori, la invito a
chiederli per tutti i dipendenti e poi la prossima volta ne
parliamo. Vedrà che, rispetto al compenso orario previsto dal
contratto collettivo di lavoro, ci sono delle variabili e ci sono
dei mesi che pagano meno.
Altra cosa assolutamente curiosa è legata al fatto che in queste
buste paga risulta parecchio lavoro straordinario. Sappiamo
benissimo che il lavoro straordinario può essere per uno o due
mesi, ma non dev'essere continuo. Tra le altre cose, il lavoro
straordinario porta tutta una serie di problemi anche da un punto
di vista contributivo, perché magari si prende qualche euro in più,
ma alla fine non c'è il riconoscimento per quello che riguarda il
discorso previdenziale.
Terzo aspetto. Lei ha citato giustamente il contratto collettivo
di lavoro, ma io la invito a leggersi l'articolo 33, che stabilisce
quale deve essere il minimo settimanale e il minimo giornaliero. Su
questo, la invito di nuovo a verificare, perché non si può
pretendere che qualcuno lavori mezz'ora al giorno, un'ora al
giorno, quando c'è un minimo giornaliero e un minimo
settimanale.
Concludo dicendo che questa iniziativa è nata in linea con le
battaglie che all'interno di quest'aula abbiamo condiviso in tanti
e che probabilmente nel tempo siamo rimasti in pochi a perseguire.
Se qualcuno pensava di mettermi in difficoltà, ricordando la mia
appartenenza politica pregressa all'Union Valdôtaine, io rispondo
che della mia passata appartenenza politica ne vado fiero, anche
perché è quella stessa forza politica che ha creato negli anni il
welfare
attuale. Siamo riusciti a creare in Valle d'Aosta un
modello invidiato, siamo riusciti per primi a rispettare lo
standard
di Lisbona per gli asili nido, pertanto per me è un
complimento. Io ho dato veramente poco a tutto questo, però non ho
mai cambiato idea e continuerò nella mia azione politica a fare non
il paladino degli indifesi, ma a portare avanti per coerenza le mie
idee, le mie scelte passate e la mia appartenenza politica. Quando
ho capito che qualcosa non andava più, ho avuto il coraggio di
difendere le mie idee e ho scelto di non appartenere ad alcun
movimento, di non prendere ordini da nessuno, ma sono rimasto
fedele e coerente con il mandato politico che ho ricevuto.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK