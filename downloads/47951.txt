Consiglio Regionale della Valle d'Aosta - Oggetto del Consiglio n. 4103 del 7 novembre 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
TRASPORTI E VIABILITÀ
Trasporti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 4103 del 7 novembre 2024 - Resoconto
OGGETTO N. 4103/XVI - Interpellanza: "Intendimenti del
governo regionale per il raggiungimento dell'obiettivo del 50% di
mobilità sostenibile entro il 2030".
Marguerettaz(Presidente) -
Punto n. 69 all'ordine del
giorno. Per la presentazione, la parola alla collega Minelli.
Minelli (PCP) -
Prima d'illustrare l'interpellanza, rubo
soltanto pochi secondi, perché ho ascoltato con interesse
l'iniziativa precedente, l'esposizione del collega e la risposta
dell'Assessore e, per sgombrare il campo o comunque per dire già un
po' la nostra posizione riguardo a questo, dico semplicemente che
quello studio doveva essere analizzato nelle sue varie parti, lo
abbiamo chiesto tante volte, questo non è avvenuto e da parte
nostra continuiamo a chiedere questa cosa.
Presidente -
Collega, per favore, si attenga...
Minelli (PCP) -
Sì, sì, Presidente, qui ognuno quando
parla dice di tutto e di più, quindi non è un problema se dico
questa cosa su un argomento che riguarda tutti.
La questione che affronta l'interpellanza è semplice, ma è
importante. Come è noto, la legge regionale dell'8 ottobre 2019, n.
16, "Principi e disposizioni per lo sviluppo della mobilità
sostenibile", ha individuato all'articolo 1 degli specifici
obiettivi da perseguire, proprio in tema di questa mobilità
sostenibile: entro il 2025 raggiungimento, da parte della mobilità
sostenibile, di una quota del 35% degli spostamenti sistematici
misurabili; entro il 2030, quota del 50%; entro il 2035, 75% degli
spostamenti sistematici misurabili; entro il 2040, quota del
95%.
L'articolo 2 della citata legge regionale ha precisato che
rientrano nella definizione di mobilità sostenibile, oltre alla
mobilità pedonale, la mobilità con mezzi pubblici, la mobilità
condivisa, la mobilità con veicoli a bassa emissione e la mobilità
ciclistica.
Il comma 4 dell'articolo 1, poi, afferma che la Giunta
regionale, con propria deliberazione, previo parere delle
Commissioni consiliari competenti, definisce i criteri e le
modalità di misurazione degli obiettivi di cui al comma 3.
Il problema sorge arrivati a questo punto, perché, a distanza di
cinque anni dall'approvazione della legge, quella deliberazione di
Giunta di cui al comma 4, articolo 1, non è mai stata
approvata.
Nella discussione che si è svolta in aula il 6 giugno scorso,
riguardante proprio la tematica del monitoraggio della mobilità
sostenibile, è emerso che, nell'ambito della predisposizione della
bozza del piano regionale dei trasporti, sono stati raccolti dei
dati, riferiti al 2022, che hanno indotto a stimare la percentuale
di sostenibilità della mobilità sistematica al 26%.
Dal momento che l'obiettivo che la legge ha indicato per l'anno
prossimo, il 2025, ormai ci siamo, è del 35%, è evidente che quel
26% stimato nel 2022 non è confortante. Significa chiaramente che
siamo indietro e che la stima che hanno fatto gli estensori del
piano regionale dei trasporti ci parla di un dato che è ancora
molto lontano dall'obiettivo.
È un ritardo preoccupante, perché quella percentuale del 35% al
2025 è indispensabile per poi raggiungere gli obiettivi successivi:
quello, ben più ambizioso, del 50% al 2030, 2030 che è comunque
dietro l'angolo perché parliamo di sei anni.
Queste stime, che sono state citate, prescindono comunque dalle
disposizioni che dovrebbero essere date da una delibera che ancora
manca e che io non penso sia impossibile da definire, visto che i
vettori di mobilità sostenibile sono stati elencati direttamente
nella legge. Bisogna quindi individuare dei criteri per distinguere
la mobilità sistematica da quella di transito o turistica, che pure
interessa la nostra Regione.
Le due domande che poniamo nell'interpellanza sono queste:
"Quando si intende approvare la delibera di Giunta prevista
dall'articolo 1, comma 4, della legge 16/2019" e "Come si intende
operare nei prossimi anni per raggiungere l'obiettivo almeno del
50% al 2030, come previsto dalla legge e considerato l'evidente
ritardo".
Presidente -
Per la risposta, la parola all'assessore
Bertschy.
Bertschy (UV) -
Anche questa interpellanza è già stata
oggetto di discussione in questo Consiglio; ci sono temi che si
ripetono, è come se uno, non dandole la risposta che lei vuole,
andasse nuovamente interrogato. Noi abbiamo già detto come la
pensiamo su questa legge, ma va bene così.
Come le avevo detto l'altra volta, non è stato tanto il tempo
per lei e l'Assessorato ai Trasporti, probabilmente è preferibile
un'altra posizione, ma anche lei in quei sei mesi la delibera la
poteva fare. Poi mi dirà: "Ho avuto tantissime altre cose da fare",
però sicuramente non si è occupata di fare questa delibera.
Detto questo, le leggerò quello che è preparato, così seguo il
filo logico della risposta.
La legge in questione ha posto degli obiettivi estremamente
sfidanti da raggiungere, non pare tuttavia possibile risalire a
quali analisi o dati scientifici statistici siano stati utilizzati
per fissare questi target e definire gli spostamenti sistematici
misurabili, perché, ovviamente, per stabilire un traguardo bisogna
conoscere il punto di partenza, altrimenti non si ha nessun
riferimento.
Inoltre, anche la definizione di misurabile non è univoca, basti
solo pensare al fatto che all'epoca si utilizzavano apparati
posizionati a bordo strada, dotati di cavi pneumatici, che non
erano in grado di distinguere il tipo di mezzo in transito (tir,
autobus, autovettura, moto), ma solo di contare gli assi.
Oggi, al contrario, sono disponibili strumenti molto più
sofisticati, come ad esempio i big data telefonici, che consentono
di rilevare lo spostamento di ogni singola persona dotata di
cellulare e di differenziare anche il tipo di spostamento
effettuato (a piedi, in bicicletta, con un mezzo privato, con un
mezzo pubblico).
Questa criticità è peraltro confermata proprio dal comma 4
dell'articolo 1: "La Giunta regionale definisce criteri e modalità
di misurazione degli obiettivi" - pare quindi evidente la mancanza
di un riferimento certo, di un anno zero dal quale partire per
costruire un percorso per raggiungere obiettivi ragionevoli.
Si aggiunga poi che a inizio 2020 si è verificata la diffusione
nel mondo della pandemia da COVID-19, che ha profondamente
modificato gli stili di vita di tutte le persone.
Un percorso più rigoroso e corretto è stato invece effettuato
per la redazione del PEAR e della bozza di PRT. È stata analizzata
la situazione attuale, vale a dire i consumi energetici e la
mobilità dell'anno più recente a disposizione, e da quei valori
sono stati posti degli obiettivi, questa volta realistici e non
stabiliti in modo non scientifico, e sono state definite le
strategie per raggiungerli. Questo pare un percorso più rigoroso e
corretto, basato su dati concreti.
Sarebbe quindi preferibile utilizzare i valori contenuti nei due
piani, invece che quelli fissati nel 2019 in maniera non
propriamente scientifica e peraltro risalenti a prima dei recenti
eventi che hanno profondamente modificato le abitudini e gli stili
di vita delle persone, quali la pandemia, i conflitti in corso e la
crisi energetica.
Di conseguenza, parrebbe opportuno aggiornare i valori previsti
dalla norma attraverso una sua modifica, allineandoli a quelli più
affidabili e recenti ai due piani, ed è quello che faremo nella
prossima primavera, andando a aggiornare la legge 16/2019.
Punto 2, "Come si intende operare nei prossimi anni per
raggiungere l'obiettivo al 50% entro il 2030, come previsto dalla
legge?": la citata legge regionale già definisce le principali
linee di azioni per migliorare la mobilità e renderla meno
impattante sulla vita di residenti e turisti. Ciò deve avvenire
attraverso il relativo strumento di pianificazione (PRT), ora in
fase di VAS.
Ovviamente si tratta di un documento più aggiornato rispetto
alla legge, che quindi tiene conto degli importanti accadimenti di
questi ultimi anni e della situazione attuale. In esso sono
contenute alcune linee di azione innovative rispetto alla legge del
2019. Se queste proposte saranno condivise e approvate da questo
Consiglio, porteranno un aggiornamento della legge di allora in
base ai nuovi indirizzi di oggi.
Solo dopo la graduale applicazione del piano, attraverso
l'attuazione delle strategie in esso definite, sarà possibile
avviare una periodica misurazione di determinati indicatori e
valutare concretamente le ricadute sugli spostamenti di persone e
merci.
A titolo però di esempio, pare opportuno citare l'introduzione
dell'abbonamento Special 20 (al costo di 20 euro è possibile
utilizzare senza limitazioni di corse e di linee l'intera rete di
autobus regionali per un mese), che se nel 2023 vedeva un numero di
persone abbonate nel numero di circa 3.000 al mese, oggi vede, a
settembre 2024, più di 5.000 Special 20 venduti.
Ovviamente queste - come le politiche che stiamo sostenendo per
la sostituzione dell'auto con l'auto elettrica, come le politiche
che stiamo promuovendo sul trasporto pubblico relativo al trasporto
sostitutivo e come altre politiche che abbiamo messo in campo -
sono tutte politiche che vanno nella direzione di migliorare gli
obiettivi generali della legge, lo ribadisco, cercando ovviamente
di aggiornarla a dei valori che siano misurabili e di mettere in
pratica azioni di misurazione tipo quella dei big data, anno per
anno, che ci consentano di capire se effettivamente stiamo
raggiungendo i risultati che ci siamo proposti di raggiungere.
Presidente -
Per la replica, la parola alla collega
Minelli.
Minelli (PCP) -
Assessore, lei dice che in sei mesi -
sono quasi sette quelli che io ho passato in Assessorato - non ho
fatto la delibera. Io le rispondo in questo modo: lei si ricorda la
fatica che ho fatto per riuscire ad approvare a febbraio 2021 - ho
dovuto convincerla perché era una delibera congiunta - la Roadmap
Fossil Fuel Free al 2040? Ricorda l'approvazione di quella
cosa?
Io ricordo benissimo le fatiche che sono state fatte per
approvare alcune cose, ricordo anche tutte le delibere che non sono
mai nemmeno state esaminate e che tornavano indietro, perché erano
quelle che non erano gradite, visto che andavano in una direzione.
Parlo anche del piano regionale dei trasporti, che era collegato a
questa questione della legge sulla mobilità sostenibile, perché
anche lì se ne parlava.
Io ho dovuto addirittura arrivare a chiedere al Presidente del
Consiglio di trasmettere alle Commissioni la bozza di piano
regionale dei trasporti, perché non era possibile nemmeno arrivare
a una delibera in Giunta per avviare quella che poi poteva essere
la procedura di VAS.
Si immagini le fatiche che si facevano per qualsiasi delibera.
Su questo abbiamo provato a lavorare, effettivamente c'erano tante
altre questioni e devo dire che sette mesi - ma sono di meno,
effettivamente - sono anche pochi. Ma io non mi sottraggo alle
responsabilità, effettivamente in quei mesi si poteva fare anche
tanto di più. Con le risorse che avevo e con il vento che andava in
senso contrario, come è andato, io credo di aver lavorato in
maniera sufficiente, se non altro.
Al di là di questo, veniamo alla situazione della legge 16/2019.
La Regione, a distanza di cinque anni, è comunque inadempiente.
Perché sono passati cinque anni e quella delibera non c'è.
Posso capire che sia difficile farlo, ma non c'è stato un
tentativo. Non abbiamo mai visto una discussione, non se ne è
parlato. Si poteva discutere di questa cosa, non è stato fatto.
Perché? Perché, secondo me, non c'è una volontà di andare in
quel senso, e lo dimostrano tante cose. In particolare, la
schizofrenia con cui qui si approvano dei documenti e poi si fanno
scelte diverse.
Qui si sta facendo, e lei lo ha sottolineato, tutto quello che
con questa legge si è messo in campo, come con altre, e poi
troviamo un DEFR, ma soprattutto una bozza di piano regionale dei
trasporti, che ci dice che, visto che dobbiamo andare in una
situazione di sostenibilità e visto che abbiamo l'obiettivo di
essere una Regione fossil fuel free al 2040, che cosa facciamo?
Pensiamo di chiudere la Aosta-Pré-Saint-Didier, pensiamo di fare
dei collegamenti stradali intervallivi fra un po' a ogni colle e a
ogni passo e raddoppiamo il tunnel del Monte Bianco.
Questi sono degli esempi, ma ce ne sono molti altri.
Tutto questo quando in regioni molto più a nord di noi, in zone
del mondo... lei cita sempre quello che l'Europa e il mondo
dovranno fare, visto che parla di Europa e di scelte che saranno
importanti per tutti, le faccio presente che il 2025, per esempio,
in Norvegia, dove notoriamente forse fa un po' più freddo che da
noi e dove ci sono dei problemi, sarà l'anno in cui la Norvegia
sarà il primo Paese al mondo a vendere soltanto auto elettriche. Su
questo si potrebbe discutere e so che innescherebbe un grande
dibattito.
In ogni caso, io ho ascoltato le cose che lei ha detto e mi
sembra proprio di capire che, al di là del fatto che nella
primavera del 2025 la legge 16 verrà riaggiornata - e anche noi
abbiamo detto più volte che ci sono delle cose in quella legge che
vanno riaggiornate, forse non intendiamo l'aggiornamento nello
stesso modo - però quella delibera non c'è e non ci si è
lavorato.
Un'altra questione. Noto che, ogni qualvolta c'è da giustificare
in qualche maniera anche alcune mancanze, si tira in ballo la
pandemia e la guerra, con le difficoltà energetiche che ci sono. La
pandemia ha cambiato il sistema dei trasporti e le abitudini delle
persone, ha cambiato tutto tranne che dare delle indicazioni
diverse per quello che riguarda la politica sanitaria, e mi
riferisco alla questione anche dell'ospedale, di cui abbiamo
parlato ieri.
Vale per tutto, la pandemia, tranne per le cose per cui, forse,
la pandemia ha davvero cambiato la situazione delle persone.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK