Consiglio Regionale della Valle d'Aosta - Oggetto del Consiglio n. 1674 del 27 novembre 2000 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
PROTEZIONE CIVILE, VIGILI DEL FUOCO E INTERVENTI PER CALAMITÀ NATURALI
Calamità naturali
Precedente
Successivo
Resoconto integrale del dibattito dell'aula
Oggetto del Consiglio n. 1674 del 27 novembre 2000 - Resoconto
OGGETTO N. 1674/XI Stato dell'impianto di monitoraggio della
frana della Becca di Nona. (Interpellanza)
Interpellanza Richiamate le precedenti iniziative consiliari
sul tema del monitoraggio della frana della Becca di Nona;
Appreso che, nei giorni appena successivi
all’alluvione di metà ottobre, si sarebbe osservato,
sulla località:
- che in luogo dei previsti due pannelli solari di alimentazione
del sistema di monitoraggio, ce n’era installato
soltanto uno;
- che due dei quattro estensimetri erano staccati dal proprio
piantone e risultavano attaccati a due alberi;
- che il cavo di raccordo risultava disinterrato e
pericolante;
- l’assenza del pluviometro a suo tempo
installato;
Ritenuto opportuno avere ulteriori informazioni al riguardo,
anche per le ricadute, in termini di pericolo per la popolazione,
del mancato o carente funzionamento
dell’impianto;
il sottoscritto Consigliere regionale
Interpella
l’Assessore competente per sapere:
1) se ha conferma del quadro fornito come sopra circa lo stato
dell’impianto di monitoraggio nei giorni successivi
all’alluvione e se corrisponda al vero che nel
periodo alluvionale il sistema ha avuto momenti di black-out e, in
caso affermativo, di quale durata;
2) se è vero che mercoledì 18 ottobre tecnici
dell’ISMES sono saliti ad Aosta per porre rimedio a
carenze di funzionamento dell’impianto e per una
lettura corretta dei dati rilevati e se, alla luce di quanto
successo, ritiene corretto il posizionamento (solo a monte della
frana) del monitoraggio;
3) quale giudizio esprime circa il lavoro eseguito
dall’ISMES e dai funzionari regionali preposti e se
è orientato a confermare loro la propria fiducia.
F.to: Curtaz
Presidente
La parola al Consigliere Curtaz.
Curtaz (PVA-cU) Il problema del monitoraggio della frana della
Becca di Nona ha interessato quest'aula in tempi precedenti
l'alluvione, ma mi sembra che dopo l'alluvione sia questa la prima
occasione che si ha di parlare in modo specifico del
monitoraggio.
Questa interpellanza l'ho presentata perché a seguito
dell'alluvione sulla località si sono osservati alcuni fenomeni
imprevisti rispetto a quella che doveva essere la realtà
prealluvione. E quali sono le anomalie che si sono riscontrate? Io
ne evidenzio quattro a quanto mi è stato riferito:
- la prima anomalia è che in luogo dei due pannelli solari di
alimentazione previsti e probabilmente montati ce n'era soltanto
uno;
- la seconda anomalia è determinata dal fatto che due dei
quattro estensimetri, che sono delle macchine che danno il segnale
di movimento della terra sottostante, erano staccati dal proprio
piantone e risultavano attaccati a due alberi;
- la terza anomalia è un cavo di raccordo che risultava
disinterrato e pericolante;
- la quarta anomalia è l'assenza di un pluviometro che
risulterebbe a suo tempo installato o quanto meno progettato.
In base a questi rilievi chiedo all'Assessore se ha conferma del
quadro fornito come sopra, quindi circa lo stato dell'impianto di
monitoraggio nei giorni successivi all'alluvione e se corrisponde
al vero che nel periodo alluvionale il sistema ha avuto dei momenti
di black out, questa è una voce che circola, non so se è vera, e in
caso affermativo di quale durata.
La seconda questione che pongo è se è vero che mercoledì 18,
quindi due o tre giorni dopo l'alluvione alcuni tecnici dell'ISMES,
che è la società che ha installato l'impianto, sono saliti ad Aosta
per porre rimedio a carenze di funzionamento dell'impianto e per
una lettura corretta dei dati rilevati e se alla luce di quanto è
successo l'Amministrazione ritiene corretto il posizionamento di
questo sistema di monitoraggio a monte della frana e non in altri
luoghi a valle o in altri luoghi della medesima.
E poi giustifica il ricorso all'interpellanza piuttosto che
all'interrogazione la terza questione in cui si chiede
all'Amministrazione quale giudizio esprime circa il lavoro eseguito
dall'ISMES dei funzionari regionali preposti, in riferimento a
questa opera di monitoraggio, e se l'Amministrazione è orientata a
confermare loro la fiducia.
Presidente
La parola all'Assessore al territorio, ambiente
e opere pubbliche, Vallet.
Vallet (UV)
Le risposte che darò a questa interpellanza
saranno sintetiche, ma molto precise e puntuali.
Non so se poi il Consigliere Curtaz vorrà precisarmi la fonte di
queste sue notizie perché dalla risposta che darò si capirà come, a
mio modesto modo di vedere, queste sono notizie che sono state
fornite io dico a scopo denigratorio in relazione all'operato che,
come avrà modo il Consigliere Curtaz di valutare dalle risposte,
non comporta né anomalie né punti oscuri.
L'impianto di monitoraggio del fenomeno franoso sul versante
nord-occidentale della Becca di Nona è costituito da 4 estensimetri
a filo posizionati sulla fessura sommitale della porzione in
scivolamento dotati di basi distometriche da cui è possibile
recuperare la storia dei movimenti in caso di mancata trasmissione
dei dati. È costituito poi da una serie di capisaldi GPS,
posizionati strategicamente sull'intera superficie di frana e da
una serie di capisaldi topografici classici e da un
pluviografo.
Il sistema è alimentato da due pannelli solari, diversamente
orientati, attraverso una batteria tampone. Il sistema trasmette i
dati via modem, radio, su canali della Protezione civile.
In condizioni normali, come erano quelle antecedenti all'evento
alluvionale nel mese di ottobre, e alla successiva accelerazione
del fenomeno, il sistema era configurato per attivare le
rilevazioni strumentali ogni due ore.
In relazione ai 4 punti citati nella premessa
dell'interpellanza, evidenzio che il sistema è sempre stato
alimentato da 2 pannelli solari. A seguito dell'accelerazione del
fenomeno franoso riscontrata nettamente dal 17 ottobre, vista la
necessità di aumentare il numero di interrogazioni dal centro
operativo, che attualmente avviene ogni ora, è stato sostituito uno
dei pannelli solari con uno di maggiore capacità originariamente
destinato al nuovo sistema di monitoraggio del fenomeno franoso nel
vallone di Citrin in Comune di Saint-Rhémy en Bosses.
I movimenti totali riscontrati in progressione sulla massa
instabile dall'inizio dell'accelerazione fino al 19 novembre
risultano essere sull'estensimetro n. 3, posto sul settore centrale
del fenomeno franoso, nell'ordine di 2 metri.
Questi movimenti hanno determinato una sostanziale modifica
dell'assetto morfologico della placca detritica instabile con la
formazione di scarpate secondarie che hanno destabilizzato alcuni
piantoni degli estensimetri posti sul corpo di frana.
Vista l'impossibilità di ripristinare in tempi brevi condizioni
di fondazione ed appoggio ottimali - e va detto che un intervento
di ripristino di un quinto di fondazione era stato messo subito in
atto risultando immediatamente danneggiata dai movimenti successivi
della frana -, i tecnici hanno proceduto a fissare un'estremità del
filo estensimetrico a piante ad alto fusto saldamente ancorate al
terreno.
La procedura, che non deve stupire in quanto deve essere
rapportata alle situazioni contingenti e all'urgente esigenza di
avere il sistema comunque ripristinato, è chiaramente stata dettata
dalla necessità di avere continuità dei dati. Tale soluzione viene
spesso utilizzata in situazione di emergenza anche su altri
siti.
La congruità dei dati è stata ripetutamente riscontrata con le
numerose misurazioni di controllo topografico con GPS, effettuate
periodicamente nelle ultime settimane, che ne hanno dimostrato
l'affidabilità.
Per quanto riguarda i cavi di collegamento, in relazione agli
importanti movimenti registrati sulla massa in frana, sono stati i
tecnici stessi che hanno provveduto a riportarli in superficie
ancorandoli alla parete rocciosa proprio per evitare che le
disarticolazioni all'interno del corpo di frana li danneggiassero.
L'installazione è stata accurata e pienamente efficiente come
risulta dalla continuità delle misurazioni anche in condizioni
nivometriche difficili.
Il sistema è stato sempre dotato di un pluviometro tanto è che
anche i dati riguardanti questo strumento sono disponibili e
regolarmente registrati dal sistema e fornirò al Consigliere le
registrazioni dei dati; bisogna comunque precisare che il
pluviometro installato non funziona in caso di neve.
Completando la risposta alla prima domanda dico che durante
l'evento parossistico alluvionale il sistema ha registrato delle
mancate trasmissioni dovute alle intense coperture nuvolose
protrattesi per parecchi giorni e che hanno impedito la regolare
ricarica delle batterie tampone da parte dei pannelli solari.
Le interruzioni si sono verificate nella giornata del 15 ottobre
e sporadicamente per alcune ore nelle giornate del 16 e del 17.
La tipologia della strumentazione, che misura gli spostamenti
cumulati, e l'esecuzione di misure distometriche sugli estensimetri
effettuate non appena i tecnici hanno avuto la possibilità
materiale di raggiungere l'aria di frana hanno tuttavia permesso di
ricostruire l'andamento degli spostamenti.
Il sistema non ha subito, nel momento parossistico
dell'alluvione, danni strutturali tali da comprometterne il
funzionamento. Vero è che ha ripreso autonomamente la trasmissione
dei dati il 16 ottobre.
Per quanto riguarda la seconda domanda che è stata posta, il
supporto diretto dei tecnici della società ex ISMES, ora Enel
Hydro, peraltro già anticipatamente programmato per un giorno della
settimana, dal 16 al 22, per la misura annuale dei capisaldi GPS, è
stato richiesto non per rimediare a carenze funzionali del sistema,
ma espressamente per intensificare le misurazioni GPS con cadenza
giornaliera o plurigiornaliera come supporto specialistico per
adeguare il sistema alla luce dei movimenti sul corpo di frana che
progressivamente, sulla base degli spostamenti che si stavano
verificando, avrebbero dovuto rendere inservibile il sistema a
causa di possibili lacerazioni dei cavi di collegamento o di
eccessivi allungamenti dei cavi estensimetrici.
La dinamica riscontrata successivamente all'evento alluvionale,
con una netta accelerazione dei movimenti che hanno determinato
l'attivazione delle misure di cautela già previste nell'ambito del
piano di emergenza Becca di Nona, ha reso necessario
un'intensificazione delle osservazioni strumentali per quanto
riguarda la frequenza delle stesse per cui risultava necessaria
l'assistenza dei tecnici di Enel Hydro per modificare e seguire la
configurazione del sistema.
Inoltre, l'evento alluvionale ha determinato la necessità di
approntare in tempi rapidissimi la predisposizione di nuovi altri
sistemi di monitoraggio su alcuni grandi fenomeni franosi sul
territorio regionale che risultassero per facilità di gestione
compatibili con i sistemi già in essere.
A tale scopo, il supporto dato dall'Enel Hydro è risultato
immediato e utilissimo nella consulenza e nella messa in opera dei
nuovi sistemi di monitoraggio, alcuni già realizzati e altri in
fase di predisposizione.
Le valutazioni di base sui dati strumentali non hanno subito
variazioni rispetto al periodo precedente all'evento alluvionale.
Certo è che per la prima volta da quando sottoposto a monitoraggio
il sistema ha mostrato valori sensibili di spostamenti giornalieri
e l'attenzione del servizio competente nel seguire l'evoluzione del
fenomeno è diventata massima.
Sulla base dell'oggettiva coerenza delle misurazioni relative
agli estensimetri con le misurazioni dei capisaldi GPS dislocati in
diverse posizioni sul corpo di frana è possibile dire che il
sistema di monitoraggio della fessura sommitale con estensimetri ha
mostrato una perfetta corrispondenza con i movimenti dell'intero
corpo di frana. È possibile quindi ritenere che il sistema
realizzato mostri in maniera ottimale la dinamica dell'intera massa
distale.
Il distacco di porzioni parziali e il rilascio di materiale dal
fronte della frana non sono oggettivamente monitorabili con sistemi
sia automatici sia manuali in quanto qualsiasi strumentazione posta
in tale posizione sarebbe esposta ad immediata perdita.
Il piede roccioso della frana finora non coinvolto da nessun
movimento è posto sotto controllo periodico con misurazioni
distanziometriche.
Viene poi chiesto un giudizio circa la correttezza del
posizionamento del monitoraggio.
Devo dire che è difficile se non impossibile per me esprimere
giudizi di merito rispetto alla rispondenza del sistema, non ne ho
la competenza; quanto in precedenza riferito corrisponde
evidentemente alle valutazioni dei tecnici regionali della cui
competenza non ho motivo alcuno di dubitare.
Per quanto concerne l'affidamento all'Enel Hydro della fornitura
del sistema di monitoraggio e di assistenza tecnica per la sua
gestione, la scelta effettuata nel 1997 dalla Giunta regionale su
indicazione del Dott. Bonetto dell'allora Ufficio regionale di
Protezione civile si è basata sull'esperienza acquisita da tale
società nella gestione di grandi fenomeni franosi di cui potrei
citare i più importanti riferiti ai movimenti franosi in
Valtellina, frane della Val di Pola, di Riunon, della Valmalenco,
di Semogo, eccetera e al monitoraggio strumentale sui versanti
instabili incombenti su bacini idroelettrici come quello della diga
di Beauregard a Valgrisenche.
Per quanto riguarda il mio personale giudizio sull'operato
dell'ISMES - Enel Hydro, voglio ripetere che non ho elementi al di
fuori delle valutazioni tecniche formulate dai responsabili degli
uffici competenti per esprimere valutazioni. Sulla base di queste
valutazioni non intravedo motivi per non proseguire il
rapporto.
Per quanto riguarda la fiducia nei funzionari regionali
preposti, e questo sì è un mio personale giudizio, posso dire che
dopo anni di lavoro e stretta collaborazione in un settore molto
impegnativo e difficile come quello della difesa del suolo ho avuto
modo di apprezzare più di una volta la professionalità, la
competenza, la totale dedizione al proprio lavoro, la completa
disponibilità, la capacità anche di mettersi in discussione quando
questo può servire ad ampliare l'analisi, di molti funzionari
regionali, non di tutti, ma credo sicuramente del Dott. Pasqualotto
che è attualmente Responsabile del Servizio difesa del suolo.
Presidente
La parola al Consigliere Curtaz.
Curtaz (PVA-cU) Voglio ringraziare l'Assessore per la risposta,
anche se l'Assessore ha esordito in modo che non mi è piaciuto, ma
questo conta poco. Poi è stata contraddittoria la sua esposizione
rispetto all'esordio che aveva fatto definendo voci denigratorie
quelle che erano state esposte nell'interpellanza perché,
Assessore, le cose evidenziate nella premessa dell'interpellanza
lei le ha confermate tutte, non si è trattato di informazioni false
o imprecise salvo forse una relativa al pluviometro, ma mi sembra
quella meno importante.
Si trattava?
(interruzione dell'Assessore Vallet, fuori microfono)
? allora mi sono perso la seconda: i pannelli sono due lassù,
adesso? Chiedo scusa, non avevo capito.
Avevo capito nella sua risposta che invece i due pannelli erano
stati sostituiti con uno più potente, ma ho capito male io,
comunque adesso non è questione di fare o meno un elenco.
Sono state verificate delle anomalie; il fatto di evidenziare e
porre all'attenzione del Consiglio le anomalie è per avere dei
chiarimenti, non certo per fare dell'attività di denigrazione.
Certo, rispetto alle anomalie riscontrate l'Assessore ha
risposto in maniera direi soddisfacente, cioè ha dato delle
spiegazioni a quelli che erano dei dubbi e dei quesiti che il
verificarsi di queste anomalie automaticamente comportava.
A questo si sono aggiunti due elementi che voglio sottolineare
nella replica. A me sembra, poi può darsi che come dice Lavoyer
ogni tanto mi distragga, che sia la prima volta che viene ammesso e
giustificato che ci sono state delle mancanze di trasmissione.
Questa cosa era già stata adombrata alcune volte anche
pubblicamente, ma sempre era stata questa cosa taciuta,
minimizzata, schivata, invece oggi apprendiamo dall'Assessore che
il 15 ottobre, per le ragioni che l'Assessore ha detto, le
trasmissioni sulla frana della Becca di Nona non funzionavano e che
ci sono state delle interruzioni temporanee il 16 o il 17 ottobre e
questo è un dato.
L'ultima osservazione che voglio fare è quella del corretto
posizionamento dell'impianto. Io, come l'Assessore, non sono un
tecnico e quindi non sono in grado di controbattere a delle
argomentazioni tecniche, però mi sembra molto strano che, mentre
c'è un sistema che abbiamo verificato tutti essere parzialmente
inaffidabile rispetto allo staccamento a monte della frana, non ci
sia nessun accorgimento tecnico, nessuna tecnologia, nessuno
strumento che possa segnalare delle anomalie sul fondo della frana
o a metà della frana.
L'Assessore mi ha risposto in maniera piuttosto sbrigativa che
se fosse stato messo un estensimetro o qualcosa di analogo in fondo
alla frana a seguito di un distacco parziale della frana, come
peraltro è avvenuto, questi paletti sarebbero stati travolti. Ora,
capisco anch'io che sarebbero stati travolti, però il fatto stesso
della segnalazione di questo travolgimento sarebbe stato un allarme
più che significativo e interessante dal punto di vista della
protezione civile.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK