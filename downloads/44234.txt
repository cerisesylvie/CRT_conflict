Consiglio Regionale della Valle d'Aosta - Oggetto del Consiglio n. 1293 del 23 febbraio 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
UNIONE EUROPEA E RAPPORTI INTERNAZIONALI
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1293 del 23 febbraio 2022 - Resoconto
OGGETTO N. 1293/XVI - Interrogazione: "Risultanze dell'ultima
riunione della Commissione Risorse naturali del Comitato europeo
delle Regioni".
Marguerettaz (Presidente) -
Punto n. 12 all'ordine del
giorno. Ha richiesto la parola l'assessore Caveri.
Caveri (AV-VdA Unie) -
Ringrazio il collega Planaz di
queste domande che sono state poste, partendo dal presupposto che
purtroppo la Valle d'Aosta ha presso il Comitato delle Regioni - e
lo ritengo profondamente ingiusto - solo un membro supplente nel
Comitato, quindi nei ventiquattro membri effettivi, purtroppo
abbiamo perso già qualche anno fa questo ruolo di membro
permanente.
È vero però, come potrebbe confermare il nostro Presidente, che
c'è un rapporto particolare con il presidente della Provincia
autonoma di Bolzano, Kompatscher, che molto spesso per le sue
ragioni istituzionali non può essere presente e quindi mi dà la
delega. Questo mi ha permesso anche in queste occasioni di poter
essere presente, così come capita molte altre volte, all'interno di
sostituzioni dovute invece alla presenza nel gruppo
parlamentare.
Quel giorno in videoconferenza purtroppo... solo tra poco penso
si potrà sbloccare in presenza, tra l'altro, è molto meglio essere
in presenza anche se poi alla fine è abbastanza singolare e
divertente vedere il Finlandese in ciabatte nella cucina di casa
sua o il Portoghese su una panchina del porto di Lisbona, ci sono
queste piccole icone con trenta-quaranta persone che partecipano
alla discussione. Per quanto riguarda la discussione su cui lei
chiede informazioni, il tema era: "Futuri aiuti di Stato
dell'Unione europea nel settore agricolo forestale delle zone
rurali", il relatore di questo provvedimento era Guido Milana, che
è il capogruppo della delegazione italiana del Partito Socialista
Europeo. È interessante il settore agricolo-forestale zone rurali
perché proprio nell'immagine è interessante vedere come ognuno, a
seconda del proprio Paese europeo - questa è la grande ricchezza
comparativa delle istituzioni europee -, interviene rappresentando
gli interessi: per esempio, il Finlandese che citavo prima è
intervenuto molto veemente sull'importanza dei boschi e delle
foreste private in Finlandia, mentre magari il Francese è
intervenuto come noi su questioni, per esempio, dei predatori come
il lupo, oppure moltissimi sono intervenuti per una diffusione
sempre più capillare in Europa del cinghiale.
Entrando nel merito del quesito, il Comitato delle Regioni si è
occupato di questo tema ed è un'iniziativa, sin dalle prime fasi
del processo legislativo europeo, che tende a dimostrare come la
discussione che inizia sui futuri aiuti di Stato deve vedere anche
l'opinione degli Enti locali. Questa discussione era prodromica in
Commissione in vista della discussione che ci sarà invece sul tema
nella plenaria del Comitato europeo del 27 e 28 aprile.
Nel corso della seduta il relatore Milana ha rappresentato la
necessità di prevedere un sistema di aiuti di Stato semplificato e
opportunamente studiato in ragione delle peculiarità dell'attività
e dei contesti agricoli - è inutile dire che grandi aziende
comparate alle nostre aziende devono avere un trattamento
burocratico differenziato e non sempre è così... -, di sostenere le
aziende agricole ubicate nelle zone montane nel loro ruolo di
tutela e di salvaguardia del territorio, di premiare per il loro
ruolo nella conservazione e protezione degli
habitat
particolari PMI agricoli ubicati in zone montuose interne o
svantaggiate e di esentare dall'obbligo di notifica quegli aiuti di
Stato al risarcimento dei danni causati da animali protetti, oltre
a prevedere la possibilità per tali danni di vedere risarciti i
mancati guadagni, come già previsto per i danni conseguenti alla
perdita delle attrezzature di produzione.
Il parere di iniziativa era quindi volto a esprimere alcune
prime considerazioni e proposte di adattamento di quelli che
vengono chiamati - lei li conosce probabilmente meglio di me -
orientamenti della Commissione europea in materia di aiuti di Stato
nel settore agricolo e forestale nelle zone rurali adottati per il
passato periodo di programmazione 2014-2020. Tenuto conto che gli
orientamenti, oltre a costituire un atto non legislativo della
Commissione europea, sono indicazioni quadro di carattere generale
nell'ambito delle quali i singoli Stati membri sono tenuti ad
adottare specifiche politiche di settore, tutti gli interventi che
ci sono stati durante i lavori di questa Commissione Risorse
naturali, nell'ambito del parere, ivi compreso il mio, hanno avuto
a oggetto considerazioni generali in linea con quanto indicato.
Devo dire che il mio intervento ha riguardato in particolare le
problematiche ambientali, come il cambiamento climatico e i rischi
di dissesto idrogeologico, in modo che anche ai territori di
montagna siano garantiti gli investimenti necessari allo sviluppo
di un'agricoltura specifica, che serve, come diciamo sempre, a
mantenere questi delicati equilibri e poi ho citato in particolare
questo problema degli attacchi sempre più frequenti di lupi a
greggi e mandrie che sono presenti in particolare negli alpeggi,
danni che sappiamo bene fanno desistere degli allevatori dal
protrarre la propria permanenza in montagna. Mi è capitato in
passato di capire che cosa sarebbe successo in Valle d'Aosta quando
mi era capitato di andare nelle Alpi francesi oppure nelle zone del
Piemonte come la Val Maira, queste valli dove il lupo era già
arrivato per capire che prima o poi questa questione si sarebbe
posta con grande serietà anche da noi.
Si tratta di contemperare le leggi europee che tutelano il lupo
quale specie animale protetta ma sapendo che ovviamente
l'espansione oramai sta diventando davvero impressionante, io a
questo mi sono rifatto nel mio intervento. Per completezza
d'informazione, si rappresenta che nel corso del dibattito non sono
mancati espliciti riferimenti anche alla strategia europea in
materia di
Green Deal
, che è ripresa dal parere del CDR
adottato nel dicembre 2020 dal produttore al consumatore, dai campi
alla tavola, la dimensione locale e regionale, in cui si dà
espressamente rilievo ad alcune questioni:
- impossibilità per l'agricoltura sostenibile di svilupparsi
qualora l'Unione europea continui a importare prodotti agricoli non
rispettosi delle norme di produzione europea a basso prezzo in
concorrenza sleale con le catene di produzione europea;
- a esportare le proprie eccedenze a prezzi inferiori ai costi
di produzione europei;
- la necessità - e questo credo che ci interessi molto - di una
maggiore centralità delle filiere corte e di un riconoscimento
delle diversità dei sistemi produttivi europei per valorizzare
forme di produzione, trasformazione e commercializzazione locali e
regionali, che sono, come nel nostro caso, basati su qualità
nutrizionale, benessere animale e benessere ambientale;
- necessità di misure più stringenti contro l'impatto ambientale
delle pratiche di allevamento industriale intensivo, obbligo a
livello europeo di un'etichettatura ufficialmente certificata
relativa al benessere animale, al tipo di allevamento e al ciclo di
vita dell'animale.
Quello che è emerso dal dibattito, e con questo concludo  e
non voglio assolutamente sostituirmi al collega Sapinet che conosce
la materia sicuramente meglio di me ed è più qualificato, è proprio
il fatto che sono tante le zone dell'Europa che hanno dei problemi
come il nostro, cioè quello di essere concorrenziali non solo con
le importazioni di prodotti ma anche con le grandi agricolture e i
grandi allevamenti di pianura che ovviamente o esistono degli
elementi compensativi, oppure la concorrenza per noi diventa molto
difficile.
Presidente -
Per la risposta, ha chiesto la parola il
collega Planaz.
Planaz (LEGA VDA) -
Grazie Assessore, devo dire che,
quando ho presentato quest'iniziativa, avevo apprezzato molto che
si erano toccati temi fondamentali non solo della nostra realtà,
come prima ha anticipato lei, ma di tutto forse un intero arco
alpino e zone montane dove le difficoltà alla fine sono tutte che
si assomigliano.
Ho fatto quest'iniziativa al di là della visione della nuova
programmazione 2023-2027, poi ieri in Commissione abbiamo avuto
modo di approfondire meglio quanto ci attende per il futuro
agricolo della nostra Regione, e già lì ho avuto molte risposte,
penso per l'importanza del nostro territorio anche per - come ha
fatto lei come membro supplente di questa Commissione, che
giustamente non è presente in tutte le Commissioni ma solo ogni
tanto - portare a conoscenza, come hanno fatto penso gli altri
membri, di tutte le difficoltà e vedo che - non sto a elencarle -
sono state elencate molto dettagliatamente. Fa molto piacere questo
che almeno una Commissione importante come questa sia a conoscenza
di tutte le piccole difficoltà dei vari paesi per poi andare, io
spero in una futura politica agricola, a mirare proprio i punti
deboli per andare a rilanciare la montagna. In questo caso parliamo
di montagna, molte volte parliamo di calo demografico e io penso
che su tante attività come lo sport, il turismo e quant'altro
l'agricoltura sia un'attività fondamentale per innescare questo
approccio o alla montagna, o alle zone rurali perché, come tutti
sappiamo, chi conduce un'azienda agricola è obbligato a restare in
zona, avere una famiglia in zona e, di conseguenza, avere famiglia
e servizi adeguati per poter esercitare al meglio la sua
professionalità ma anche per dare le giuste risposte sia in ambito
di famiglia, scuola, informazione e quant'altro. Questo mi fa
piacere e sono soddisfatto della sua risposta.
Presidente -
Preso atto della soddisfazione del
consigliere Planaz, possiamo fare una pausa per cambiare
l'aria.
La seduta è sospesa dalle ore 11:00 alle ore 11:13.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK