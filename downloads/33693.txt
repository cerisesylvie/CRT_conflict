Consiglio Regionale della Valle d'Aosta - Oggetto del Consiglio n. 1781 del 4 maggio 2011 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AGRICOLTURA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1781 del 4 maggio 2011 - Resoconto
OGGETTO N. 1781/XIII - Interrogazione: "Stato di attuazione
del Programma di sviluppo rurale della Valle d'Aosta
2007/2013".
Interrogazione
Richiamato il Programma di sviluppo rurale della Valle
d'Aosta per il periodo 2007/2013, in particolare l'Asse 4
"Approvazione dell'approccio Leader";
Preso atto che alle tre misure in cui si struttura l'asse
citato il programma ha affidato obiettivi ambiziosi e innovativi
quali il rafforzamento delle capacità di governance locale e i
partenariati locali, la promozione di interventi a favore della
diversificazione economica nell'ambito delle strategie di sviluppo
locale, la realizzazione di progetti di cooperazione tra Gruppi di
Azione Locale (GAL) di territori differenti, nonché il
coordinamento amministrativo e finanziario, la gestione, il
monitoraggio e il controllo dei progetti di sviluppo
rurale;
Considerato che entro la fine del 2008 doveva essere portata
a termine, da parte della Regione, la procedura di selezione dei
GAL e dei relativi PSL;
Preso atto dell'entità delle risorse pubbliche stanziate
nell'ambito del PSR per l'attuazione dell'Asse in
questione,
i sottoscritti Consiglieri regionali
Interrogano
l'Assessore competente per sapere:
1) a che punto è giunta l'attuazione delle misure 410, 413,
421 e 431 del Programma di sviluppo rurale della Valle d'Aosta
2007/2013;
2) quanti Gruppi di Azione Locale sono operativi e da quale
data;
3) quanti progetti sono stati avviati nell'ambito dei Piani
di Sviluppo Locale presentati;
4) a quanto ammonta in percentuale la spesa rendicontata dai
GAL rispetto alle risorse disponibili per l'attuazione delle
pertinenti misure.
F.to: Chatrian - Giuseppe Cerise
Presidente -
La parola all'Assessore all'agricoltura e
risorse naturali, Isabellon.
Isabellon (UV) -
Grazie Presidente.
Visto l'argomento in questione, è importante fare alcune
premesse. Con la delibera n. 711/2010 la Giunta regionale ha
approvato l'istituzione dei tre GAL: GAL alta Valle d'Aosta, media
Valle d'Aosta e bassa Valle d'Aosta, i relativi PSL, piani di
sviluppo locali, seppur condizionati dal recepimento delle
osservazioni espresse dalla commissione di valutazione e il sistema
sanzionatorio nei casi in cui vi siano violazioni degli impegni
previsti per la misura n. 431, gestione dei GAL. L'approvazione
definitiva dei PSL e l'attribuzione delle risorse previste per
l'asse n. 4 è avvenuta con delibera di Giunta n. 1665/2010. Come
sta avvenendo in molte regioni italiane e in generale in Europa,
come è emerso in occasione del seminario internazionale sul PSR
tenutasi a Bruxelles il 28 e 29 ottobre 2010, l'asse n. 4 soffre
anche in Valle d'Aosta di un certo ritardo di attuazione rispetto
agli altri tre assi del PSR. Per inciso è positivo ricordare che il
PSR nel suo complesso, dopo le difficoltà iniziali di passaggio
dalla vecchia alla nuova programmazione, sta procedendo
speditamente con buona capacità di spesa, tanto da non temere
neanche per il 2011 lo spettro del disimpegno automatico dei fondi
comunitari assegnati, di cui si parla spesso anche a livello
generale.
Tornando al ritardo di attuazione, questo è dovuto a diversi
fattori: i GAL hanno incontrato difficoltà di progettazione dello
sviluppo locale sia nella definizione degli obiettivi e delle
strategie, sia nel convincere la parte privata - in particolare gli
agricoltori - ad investire nei progetti di sviluppo locale
soprattutto in un periodo di crisi come in questo momento sta
vivendo anche questo settore; l'ampliamento del territorio
eligibile rispetto alla vecchia programmazione, da 32 Comuni ai 74
dell'attuale programmazione, ha accresciuto le difficoltà di
programmazione; le elezioni comunali del maggio 2010 hanno
determinato ritardi sia nel ricambio di amministratori locali, sia
nella conseguente nomina dei vertici degli enti coinvolti nei GAL.
In alcuni casi tali modifiche hanno comportato modifiche
all'iniziale strategia di sviluppo, gli enti locali coinvolti
devono sostenere una quota di cofinanziamento che, a causa delle
regole del FEARS, è appesantita dalla non ammissibilità dell'IVA.
Per colmare in parte le difficoltà sopra descritte, l'Autorità di
gestione del PSR (Assessorato) ha avviato una campagna di
comunicazione, animazione e accompagnamento dei GAL, per aiutarli a
risolvere le difficoltà richiamate.
Fatte queste doverose premesse, vengo ai quesiti. Rispetto ai
quesiti dell'interrogazione, tenendo conto delle considerazioni
espresse in premessa, la situazione è la seguente. Per quanto
riguarda la prima domanda:
"a che punto è giunta l'attuazione
delle misure 410, 413, 421 e 431 del Programma di sviluppo rurale
della Valle d'Aosta 2007/2013"
, è necessario evidenziare che
l'approccio LEADER mette in relazione le misure dell'asse n. 4 e
dell'asse n. 3 individuando i GAL quali beneficiari finali delle
azioni. L'Amministrazione ha pertanto posto in essere tutte le
condizioni affinché i GAL possano realizzare la progettualità
contenuta nei rispettivi PSL. Misura n. 410,
Strategie di
sviluppo locale
: la misura è stata attuata e ha portato alla
selezione dei tre GAL. Misura n. 413: la misura si esprime mediante
l'attuazione di azioni ammissibili previste dall'asse n. 3, nella
fattispecie le misure nn. 311, 312, 313, 321, 322 e 323. Ciascun
PSL ha previsto un numero variabile di progetti da 11 a 13, la cui
approvazione è condizionata dal recepimento da parte dei GAL delle
prescrizioni espresse dalla commissione di valutazione. Ci sarà poi
anche una tabella riassuntiva che farò avere a parte, perché non
sto a leggerla tutta, solo se necessario. Misura n. 421,
Cooperazione interterritoriale e transnazionale
: ogni GAL ha
previsto due progetti di cooperazione che attualmente sono in fase
di implementazione. Misura n. 431,
Gestione dei gruppi di azione
locale, acquisizione competenze, animazione sul territorio
: i
GAL hanno presentato le schede di progetto relative alla misura in
questione comunicando la propria composizione, organizzazione,
attività previste e relativo piano finanziario e a breve i GAL
dovranno presentare le domande di aiuto per il rimborso di spese
sostenute per la loro gestione, fra cui l'attività di animazione e
di redazione dei PSL presentati.
Per quanto concerne la seconda domanda:
"quanti Gruppi di
Azione Locale sono operativi e da quale data"
, tutti e tre i
GAL, attraverso la sottoscrizione avvenuta entro il termine
stabilito al 31 ottobre 2010 delle tre convenzioni fra l'Autorità
di gestione, i Presidenti dei tre GAL e i Presidenti delle Comunità
montane capofila, sono formalmente operativi. Allo stato attuale i
GAL e le Comunità montane capofila si stanno dotando del personale
e delle strutture finalizzate alla piena operatività, in
connessione con le Comunità montane capofila, a cui è affidato il
supporto amministrativo. In particolare si deve segnalare che il
GAL alta Valle è più indietro rispetto agli altri due GAL, in
quanto non ha ancora pubblicato il bando per l'affidamento
dell'attività di animazione e amministrazione, essendo in corso
un'intensa attività di chiarimento con l'Autorità di gestione per
cercare di risolvere la corretta definizione e individuazione dei
ruoli e compiti degli organismi coinvolti.
Per quanto riguarda la terza domanda:
"quanti progetti sono
stati avviati nell'ambito dei Piani di Sviluppo Locale
presentati"
, ad oggi non sono ancora avviate concretamente le
progettazioni contenute e ideate nell'ambito del PSL.
Per quanto concerne il quarto quesito:
"a quanto ammonta in
percentuale la spesa rendicontata dai GAL rispetto alle risorse
disponibili per l'attuazione delle pertinenti misure"
, per i
motivi suesposti non c'è ancora una spesa rendicontata. Si prevede
comunque che, a partire dalla fine dell'anno o dai primi mesi del
2012, a seguito dell'emanazione dei bandi pubblici da parte dei
GAL, finalizzati alla realizzazione delle progettualità previste,
le prime spese potranno essere rendicontate agli enti
cofinanziatori. Fornirò poi anche quelle tabelle che dicevo.
Presidente
- La parola alla Consigliera Carmela Fontana,
per mozione d'ordine.
Fontana (PD)
- Presidente, chiedo la verifica del numero
legale.
Presidente
- Consigliere Segretario, per cortesia,
proceda all'appello.
Procedutosi all'appello nominale dei Consiglieri da parte del
Consigliere Segretario Emily Rini, il Presidente, ai sensi
dell'articolo 40 del Regolamento interno, constatato che sono
presenti 24 dei 35 Consiglieri e che pertanto è presente la
maggioranza dei componenti del Consiglio, dichiara valida la
seduta.
Presidente
- I lavori consiliari sono sospesi ed è
convocata la Conferenza dei Capigruppo.
Si dà atto che la seduta è sospesa dalle ore 11,52 alle ore
11,58.
Presidente
- Riprendiamo i lavori. Eravamo in discussione
sul punto n. 5, era stata data la risposta da parte dell'Assessore
Isabellon.
La parola al Vicepresidente Chatrian.
Chatrian (ALPE)
- Grazie Presidente. Cosa registriamo?
L'asse n. 4 in Valle d'Aosta soffre di un certo ritardo di
attuazione, come è stato detto dall'Assessore. Penso sia il minimo
che si possa fare, non temere lo spettro del disimpegno automatico,
penso che questa sia l'ordinaria e quotidiana amministrazione. Nel
2007 si è deciso un percorso alternativo, condiviso - come ci era
già stato detto - nel 2008 si è deciso di creare le condizioni per
mettere sul tavolo più gruppi di azione locale e suddividere il
territorio in tre zone, la piattaforma e la sua territorialità era
stata condivisa nel 2007. È chiaro che, se c'è solo un GAL per ogni
zona, non è necessario avviare procedure di selezione. Nel 2008 lei
ci disse che il vecchio GAL Valle d'Aosta LEADER creato nel 2002
aveva raggiunto gli obiettivi prefissati e dimostrato capacità di
utilizzo delle risorse finanziarie nei tempi stabiliti. Oggi
abbiamo posto quattro quesiti puntualissimi e avremmo gradito delle
risposte alquanto puntuali; lei ha fatto una premessa e poi ha
cercato di rispondere ai nostri quattro quesiti. Cosa registriamo?
Registriamo ancora una volta l'inefficienza e la superficialità del
suo Assessorato e, se vogliamo parlare di strategia che è stata
messa in campo, quella di voler creare tre GAL ad oggi non si è
dimostrata così efficace ed efficiente.
Per quanto riguarda la prima domanda, avremmo gradito conoscere
come si chiamano, quale forma hanno assunto, dove hanno la sede.
Sempre sul punto n. 1, lei ci ha detto testualmente:
"a breve i
GAL potranno presentare le domande di aiuto, di rimborso di spese
sostenute"
, "a breve" vuol dire due mesi, sei mesi, un anno,
due anni? Come ordinaria amministrazione, siamo abituati a
registrare dalle sue risposte delle non risposte, dei non tempi,
delle non certezze. Stessa cosa per quanto riguarda il quesito n.
2, nel momento in cui dice che il capofila, le tre convenzioni sono
state firmate dai Presidenti delle Comunità montane, quali, come,
perché?
Andiamo poi nella sostanza del nostro quesito con la terza e la
quarta domanda, che erano delle domande molto puntuali; terza
domanda:
"quanti progetti sono stati avviati nell'ambito dei
piani di sviluppo locale presentati"
, perché? Perché il piano
di sviluppo rurale termina nel 2013, siamo a metà e alla domanda
secca la risposta è stata secca, perché me la sono scritta:
"ad
oggi non sono state avviate le progettazioni"
, siamo a metà del
piano di sviluppo rurale!
Andiamo poi sulla quarta domanda, con la quale si chiedeva
"a
quanto ammonta in percentuale la spesa rendicontata dai GAL
rispetto alle risorse disponibili per l'attuazione delle pertinenti
misure"
, la risposta è stata:
"non vi è ancora nessuna spesa
rendicontata"
. Questa è la sintesi della sua risposta. Cosa
registriamo? Lei nel 2008 ci disse:
"sui gruppi di azione locale
nel piano di sviluppo rurale 2007-2013 ci saranno 9.000.000 di euro
circa rispetto ai 5.000.000 del vecchio piano, quindi più risorse,
più possibilità di cooperazione, più possibilità di far intervenire
le nostre comunità pubbliche e parti private"
; cosa
registriamo? Registriamo che si è fatto ben poco, continuiamo a
fare delle grandi premesse, continuiamo a dire che non andremo
fuori dal disimpegno automatico e penso che quello sia il minimo,
per favore! Dall'altra parte però risorse così importanti in questo
momento, dove il settore turistico, agricolo, territoriale e delle
vallate potrebbe quanto meno creare delle condizioni
diverse...registriamo una strategia forse sbagliata? Lo andremo a
registrare alla fine del piano di sviluppo rurale? Andremo
indubbiamente a dire che cosa? Che registriamo nelle sue non
risposte un ritardo, un'inefficienza e probabilmente anche una
strategia sbagliata. Grazie.
Si dà atto che, dalle ore 12,01, assume la presidenza il
Vicepresidente André Lanièce.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK