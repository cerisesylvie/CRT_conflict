Consiglio Regionale della Valle d'Aosta - Oggetto del Consiglio n. 381 del 30 giugno 1982 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 381 del 30 giugno 1982 - Resoconto
OGGETTO N. 381/VII - INIZIATIVE PER L'ELABORAZIONE DI
UN'EVENTUALE PROPOSTA DI MODIFICA DELLO STATUTO SPECIALE DELLA
VALLE D'AOSTA. APPROVAZIONE DI MOZIONE.
PRESIDENTE:
Do lettura della mozione presentata dai
Consiglieri Mafrica, Tonino, Carral, Bajocco, Péaquin e Cout.
MOZIONE
CONSIDERATO che, essendo trascorsi ormai 34 anni dalla sua
elaborazione, lo Statuto Speciale della Valle d'Aosta comincia a
mostrare i segni del tempo e necessita perciò, come è emerso anche
in alcuni convegni recentemente promossi da forze politiche
valdostane, di un attento esame per verificarne possibili
adeguamenti all'attuale realtà istituzionale, politica ed
economica;
TENUTO CONTO del fatto che, dopo l'istituzione delle regioni
a Statuto Ordinario, nella legislazione nazionale spesso non è
stata salvaguardata la "specialità' della nostra Regione e che
quindi è necessaria una riflessione sulle competenze statutarie che
sono state rispettate e su quelle che occorre invece
rivendicare;
ALLO SCOPO di risolvere, inoltre, alcuni problemi da tempo
aperti (rappresentanza della Valle d'Aosta in sede europea, tutela
della comunità Walser, competenza in materia di parchi, di politica
industriale ed energetica entro soglie determinate, di elezioni
regionali e comunali, ecc.);
AL FINE di permettere un approfondito, sereno e costruttivo
confronto su questa materia di grande importanza per la vita della
nostra Regione;
IL CONSIGLIO REGIONALE DELLA VALLE D'AOSTA
DELIBERA
di istituire una Commissione consiliare speciale,
rappresentativa di tutti i gruppi del Consiglio regionale, che
esamini la materia per giungere eventualmente ad una proposta
unitaria del Consiglio in merito alla revisione dello Statuto
speciale.
PRESIDENTE:
Illustra la mozione il Consigliere
Tonino.
TONINO - (PCI):
Si è discusso in questi ultimi anni, in
modo sempre più intenso, sulla necessità di pensare alla struttura
del nostro Statuto e sulla necessità di dare allo Statuto un
aggiornamento rispetto alla situazione nuova che stiamo
vivendo.
E' infatti fuor di dubbio che la situazione è cambiata rispetto
a quella esistente il 21 gennaio '48, quando lo Statuto fu
approvato all'Assemblea Costituente.
Fu quello un patto solennemente stipulato fra la Comunità
nazionale e la nostra regione, oppure un leale e onorevole accordo,
oppure un accordo imposto al nostro popolo? Sono questioni che
restano aperte e che fanno parte di una valutazione storica.
Non credo siano soltanto questioni nominalistiche, ma sono
questioni di fondo che, tuttavia, credo debbano essere affrontate e
discusse in altra sede.
Certo è che lo Statuto in quel periodo rappresentò un
riconoscimento importante delle peculiarità esistenti nella nostra
regione e fu indubbiamente anche un patto che, per quel periodo
storico, consentiva ala nostra Regione di iniziare il percorso
dell'autonomia.
Tuttavia, la situazione economica nel nostro paese si è
modificata, situazione economica che ha portato ad uno sviluppo che
ha trasformato la nostra regione, per cui si può dire che vi si
sono creati centri di potere economico che sempre più sono
collegati a quelli esistenti sul territorio regionale.
Si sono anche verificati, d'altro canto, da un punto di vista di
controllo dello Stato sulla Regione, fenomeni di controllo
eccessivo che hanno mortificato una gestione dell'autonomia quale
era quella esistente, almeno come aspirazione, nel momento del van
delb Statuto Speciale.
Quali sono e quali possono essere le linee per un ripensamento
sul nostro Statuto?
Noi crediamo che sia fondamentale, prima di tutto, pensare alle
parti dello Statuto che non si sono realizzate, che sono state
mortificate dall'attuale rapporto tra Regione e Stato. Occorre fare
un'analisi attenta per pervenire a delle proposte concrete, che
devono necessariamente essere delle proposte larghe e unanimi, in
direzione di una revisione possibile dello Statuto stesso.
Un primo elemento che credo può essere sottoposto all'attenzione
del Consiglio è quello di una Valle d'Aosta che svolge oggi una
funzione di cerniera nell'Europa e di cerniera tra i popoli. La
Valle d'Aosta è stata, nel passato, uno Stato a cavallo tra i
monti; oggi, nell'attuale situazione storica ed economica, la
Regione può di nuovo svolgere questa funzione importante. Un
accenno a questo problema nello Statuto della nostra regione credo
possa essere un fatto importante.
Altro elemento, secondo noi molto importante, è che lo Statuto
dovrebbe ribadire che la Valle d'Aosta è un esempio di autogoverno
e di partecipazione. Fino ad oggi anche la specialità del nostro
Statuto è stata molto spesso compressa.
Lo Stato ha preteso di definire, in modo particolareggiato, le
competenze da attribuire alla Regione e di intervenire, lo vediamo
tutti i giorni, nella gestione della vita regionale tramite il
controllo ed i suoi apparati. Credo sia significativo come esempio
(lo abbiamo già riportato in altre sedi) che dopo 30 anni di
autonomia oggi un Comune della Valle d'Aosta non può modificare la
pianta organica del proprio personale senza avere il consenso del
Governo centrale, o meglio ci sono leggi che limitano anche questi
adempimenti che dovrebbero essere di normale amministrazione.
Noi crediamo perciò che ci debba essere un rovesciamento di tale
impostazione stabilendo dei criteri di fondo. Il primo è che sia il
popolo valdostano a stabilire i settori in cui la regione si avvale
del concorso di organismi dello Stato operanti nella regione; il
secondo è che tutti gli apparati dello Stato che operano nella
Regione siano organizzati a tale livello con un rapporto stretto
con gli organi di governo regionale.
Questi principi di autogoverno devono poi regolare e informare
anche le relazioni tra la Regione e gli altri enti che ci sono
nella nostra regione e principalmente i comuni che debbono
rimanere, secondo noi, le cellule fondamentali della vita
democratica. L'attività di tutti questi segmenti della società
valdostana deve trovare un punto di riferimento nella regione,
organo di programmazione, organo di legislazione e di indirizzo
sulle scelte regionali.
Noi crediamo che questi concetti siano oggi troppo spesso
mortificati da una legislazione che impedisce nella pratica
concreta questo avanzamento sul piano autonomistico.
Oltre a questi problemi che definirei di fondo, lo statuto deve
essere anche rivisto in alcune altre parti che sono state indicate,
anche nei recenti convegni di altre forze politiche, come carenti;
mi riferisco ad alcune competenze primarie, alla possibilità di
avere un riconoscimento istituzionale della comunità Walser in
particolare.
Queste sono le ragioni per cui abbiamo proposto questa
mozione.
La mozione chiede di formare una Commissione speciale
rappresentativa di tutti i gruppi presenti in Consiglio che,
partendo da una riflessione sullo Statuto attuale, porti in
Consiglio una proposta unitaria in merito agli indirizzi per una
revisione dello Statuto stesso.
PRESIDENTE:
E' aperta la discussione. La parola al
Presidente della Giunta; ne ha facoltà.
ANDRIONE - (UV):
A noi sembra che sia giusto e direi anzi
pregevole sostenere che lo Statuto è un documento carente.
E' un documento malfatto, non tiene sufficientemente conto di
quelle che erano le aspirazioni, già allora, della popolazione
valdostana, però qui ci sembra che sia necessario fare dei
distinguo e cioè dire che per la parte politica che io rappresento,
la valutazione data allo Statuto già nel 1948 è stata nettamente
negativa.
Il Collega Tonino è certamente troppo giovane per ricordarsi i
Congrès d'Union Valdôtaine: allora abbiamo detto (ero persino
giovane io) certe cose sullo Statuto e su come, secondo noi,
avrebbe dovuto essere fatto.
Quindi, a noi sembra che una grossa parte delle cose dette dal
Consigliere Tonino facciano parte integrante di quelle che sono le
posizioni politiche dei differenti partiti e movimenti; quindi,
diventerebbe estremamente difficile, per non dire impossibile,
elaborare una proposta modificativa dello Statuto nelle sue parti
fondamentali, che non tenga conto delle differenziazioni che vi
sono tra i partiti e tra i movimenti.
D'altra parte, bisogna anche tenere presente che lo Statuto in
certi casi, bisogna dire purtroppo, è mutato: basti pensare alle
acque: tra le famose promesse iniziali e la nazionalizzazione,
quale è stato il cammino percorso? Non certamente quello a favore
dell'autonomia.
Il Consigliere Tonino ha detto cose egregie per quanto riguarda
i controlli, soltanto che non sono solo la Valle d'Aosta o l'Alto
Adige, o la Sicilia che ne patiscono, è l'intero sistema
amministrativo che è fondato su una eccessiva, gigantesca
competenza di funzionari che, evidentemente, difendono non solo il
centralismo dello Stato ma anche la propria posizione, la propria
funzione in contrasto con la Costituzione che vorrebbe essere
decentralizzante di certe competenze.
Vi sono, infine, degli aspetti puramente tecnici. Non so, si è
addirittura fatto un articolo per stabilire il metodo elettorale,
facendo anche sotto il profilo del diritto uno storico errore
perché, evidentemente, quell'articolo dovrà essere modificato,
altrimenti prima o poi si andrà a fare le elezioni in pieno mese di
agosto.
Di conseguenza, noi sulla mozione ci asteniamo e faremmo una
proposta pratica ai proponenti, che può essere risolta in breve
termine, per quanto riguarda gli aspetti istituzionali tecnici, che
non investono delle questioni politiche di fondo.
A noi sembra che il discorso non debba essere fatto in Consiglio
ma debba essere fatto come posizione politica esterna; la I
Commissione consiliare permanente è ampiamente abilitata a chiamare
anche dei tecnici per vedere le proposte che possono essere
fatte.
Per esempio - e credo che il Partito Comunista, se ricordo bene,
non fosse completamente favorevole - noi avevamo fatto una proposta
riguardante la competenza primaria in materia di comuni, un aspetto
evidentemente che ha un certo peso politico. In futuro si
potrebbero fare delle proposte relative a questioni di lingua, di
insegnamento, di creazione di istituti particolari e potrei
continuare a lungo le esemplificazioni; queste proposte possono
essere fatte come visione particolare di un problema che ci trova
concordi, anche perché pone un problema tecnico e mi sembrerebbe
invece difficile trovare un accordo politico generale in quanto, lo
ripeto, per l'Union Valdôtaine l'intero Statuto deve essere
rovesciato e dovrebbero essere fissati pochi punti di competenza
dello Stato in quanto per il resto, senza voler essere vanitosi, e
questo vale per tutti i partiti, saremmo certamente capaci di
amministrarci meglio da soli.
PRESIDENTE:
La parola al Consigliere Nebbia; ne ha
facoltà.
NEBBIA - (PSI):
Circa il problema dello Statuto che è
stato sollevato da questa mozione, credo che si debba dire che in
questi ultimi anni si sta verificando una diversa presa di
coscienza da parte di tutti i partiti e movimenti circa lo Statuto
nel suo complesso, che cosa implica e che cosa comporta, i difetti
riscontrati e la necessità di ovviare almeno ai maggiori.
Mi sembra si possa dire che, forse, proprio in questa
legislatura si è verificata una convergenza su moltissimi di questi
fatti, convergenza che prima non si era mai verificata: la presa di
coscienza è stata collettiva.
Il nostro partito ha anche presentato una proposta di modifica
allo Statuto, dopo averne discusso a fondo, una proposta che è
stata evidentemente concretizzata per essere tale, ma che è aperta
a tutte le modifiche che insieme si possono fare e che è stata
fatta per stimolare ulteriormente la discussione su questo
argomento.
Credo che siamo tutti concordi nel dire e nel verificare che con
una diversa struttura, non solo dello Statuto, ma forse anche
dell'Amministrazione statale, e con una diversa struttura dei
rapporti tra la stessa amministrazione statale e le Comunità
europee, probabilmente si riuscirebbe a gestire la macchina
pubblica in modo migliore, più rapido ed efficiente.
Quindi la proposta di modifica allo Statuto della Regione non
penso debba essere intesa solamente come qualche cosa che interessa
esclusivamente la Valle d'Aosta, ma anche come un contributo di
idee pratico, di attuazione, che la Valle d'Aosta può dare allo
Stato italiano e, in campo più largo, all'Europa, per una diversa
struttura dei rapporti tra i diversi livelli di
amministrazione.
Quindi, credo sia un argomento che debba essere approfondito,
non solo circa gli aspetti tecnici che ci possono trovare oggi
concordi, ma circa tutti gli altri aspetti, perché potrebbe darsi
che con un approfondimento fatto senza preconcetti, ci si trovi
d'accordo anche su aspetti che oggi apparentemente possano sembrare
ostici.
Noi, dunque, siamo, sul piano di principio, favorevoli
all'iniziativa che ci si debba confrontare e che si debbano
approfondire in tutte le sedi questi argomenti, tanto che abbiamo
presentato un progetto opposto. Riteniamo che forse la sede
opportuna sarebbe, proprio perché questo progetto giace al suo
esame, quello di incaricare la I Commissione, eventualmente
ampliandola o permettendole, come già succede, la partecipazione a
tutte le forze politiche, di esaminare ed approfondire questo
argomento.
Credo che in quella sede, con certe modalità di lavoro, con un
certo rigore nell'operare, si possa arrivare a conclusioni graduate
nel tempo che permettano di ovviare in un primo tempo alle
storture, alle carenze maggiori e più evidenti dello Statuto; in un
secondo tempo potranno essere fatte anche delle proposte più
concrete ed incisive.
Io almeno su questo sono abbastanza ottimista proprio perché -
riprendo quanto detto - mi è parso di aver verificato la tendenza,
in questo Consiglio, fra tutte le forze politiche, ad una concordia
sui temi fondamentali, superiore a quanto fosse immaginabile, anche
se su questioni di ordine pratico, programmatico o esecutivo ci
possono essere dei contrasti. Ritengo, però, ci siano tutti i
presupposti per raggiungere degli ottimi risultati.
PRESIDENTE:
Altri che intendono intervenire alla
discussione?
La parola al Consigliere Mafrica; ne ha facoltà.
MAFRICA - (PCI):
Io riprendo alcune osservazioni del
Presidente della Giunta.
Il Presidente dice che esistono delle differenze fra le forze
politiche proprio rispetto all'impostazione stessa dello Statuto, e
questo credo sia vero. Non ritengo, però, che queste differenze
impediscano la ricerca di una possibile nuova comune piattaforma
autonomistica tra le forze politiche che operano in Valle d'Aosta.
Questo è un po' il senso della nostra proposta.
Possono esserci critiche di tipo più radicale, oppure sensazioni
di inadeguatezza, o riserve anche di tipo tecnico, ma se c'è un
giudizio comune che porta alla possibilità di ripensare alla
materia, io credo che uno sforzo dovrebbe essere fatto per vedere
se è possibile ritrovare alcuni elementi comuni tra tutte le forze
che possono rappresentare un nuovo livello sul quale attestarsi nel
rapporto con lo Stato. Se non si fa questo, il rischio è di avere
una divaricazione, per cui si critica lo Statuto, non lo si
considera un punto di riferimento valido, però non si fanno
proposte per modificare la situazione.
E' nostra opinione che, (in questo senso c'è stata anche la
convergenza del Presidente della Giunta) perlomeno, un primo
livello possa essere raggiunto con una certa facilità, primo
livello che consista nell'individuare le questioni? le materie che
è necessario aggiornare, che è necessario completare. Alcune
materie sono elencate nel testo della mozione, come per esempio la
rappresentanza della Valle d'Aosta in sede europea, la tutela della
Comunità Walser, la competenza in materia di parchi (che ha creato
tanti problemi), la competenza al di sotto di certe soglie, o al di
sopra, a seconda dei casi, per la politica industriale e per la
politica energetica, la competenza in materia di elezioni regionali
e comunali e così via.
Altre questioni che potrebbero trovare d'accordo le diverse
forze politiche sono, per esempio, quelle che si riferiscono a un
completamento dello Statuto rispetto allo sviluppo della vita
economica e sociale, quindi si tratta di individuare modalità e
strumenti sviluppatisi in questi anni Ione la programmazione, a
cooperazione cose che non sono riconosciute in modo adeguato nello
Statuto.
Su questi aspetti sarebbe possibile fare delle proposte;
d'altronde, per esempio, il PSI ha già fatto alcune proposte
precise pronte per essere portate, d'intesa fra tutte le forze
politiche, a livello di Parlamento, e tutto ciò perlomeno, per
migliorare la situazione attuale. Io non escludo che sia possibile
con un dibattito sereno e costruttivo e con una volontà di
affrontare le cose con un confronto aperto, arrivare ad una
piattaforma politica più avanzata che possa anche prevedere
impostazioni diverse, tipo quelle a cui ha fatto cenno il
Presidente della Giunta.
C'è da dire, in questo senso, che la tradizione del Consiglio
regionale non è corrispondente, perché, per esempio, per le norme
di attuazione, tutto sommato si è accettata la strada
dell'elencazione delle competenze della Regione in modo analitico,
e non la riserva delle competenze per lo Stato lasciando tutto il
resto alla Regione.
Probabilmente, con una adeguata discussione, io credo si
potrebbe arrivare ad un primo livello sicuramente comune e ad un
secondo livello da determinare. In questo senso penso, è poi questo
il fine del mio intervento, che potremmo essere d'accordo nel
modificare il deliberato della mozione, cioè è la I Commissione
Affari Generali allargata agli altri capigruppo che si occupa di
queste cose, però la mozione dovrebbe essere approvata, perché, se
la maggioranza si astiene, questo tipo di atteggiamento
rappresenterebbe un atto politico che indebolirebbe l'azione stessa
e la discussione nella Commissione Affari Generali.
Questo è il senso del mio intervento: una richiesta ad un
ripensamento su questa posizione; si può fare questa discussione
nella Commissione Affari Generali, però, occorre che la mozione,
pur modificata, dia questa spinta al lavoro della Commissione
stessa, altrimenti rimane sulla carta come una delle cose
possibili, ma non una cosa da fare a seguito di una volontà
determinata.
PRESIDENTE:
La parola al Presidente della Giunta; ne ha
facoltà.
ANDRIONE - (UV):
A parte il fatto che si tratterebbe non
più di una mozione, ma di una specie di ordine del giorno, perché è
un invito alla I Commissione consiliare permanente ad occuparsi di
cose per le quali è competente, riprendendo i ragionamenti del
Consigliere Mafrica su quella che è la parte strettamente giuridica
in un sistema costituzionale di un certo tipo, ritengo non si possa
proporre per le norme di attuazione che si segua l'altra
strada.
Non può proporre, per esempio, che la percezione delle imposte
sia di competenza della Regione Autonoma Valle d'Aosta, proprio
perché il sistema è fatto nell'altra maniera; a questo punto
bisogna operare una scelta: o si rifiuta perché non è sufficiente,
o in questo sistema si accetta per poter andare avanti; il che
credo sia stata, a parte le colorazioni politiche, la posizione di
tutte le maggioranze, di tutti i Consiglieri regionali che si sono
succeduti fino adesso.
Un aspetto interessante della proposta comunista è quello di
arrivare ad enucleare dei punti precisi che diventeranno poi dei
progetti di iniziativa di legge da depositare in Parlamento. Ecco,
su questa parte noi non abbiamo difficoltà.
La I Commissione è chiamata ora ad esaminare il progetto
socialista: questo può essere l'opportuno punto di partenza di
quanto voi proponete, per cui, noi, con quella modifica,
considerando questo un ordine del giorno di invito alla Commissione
ad approfondire la proposta socialista, possiamo essere
d'accordo.
PRESIDENTE:
E' iscritto a parlare il Consigliere Lanivi;
ne ha facoltà.
LANIVI - (DP):
Su questo argomento vorrei fare alcune
considerazioni. Mi pare che si debba prendere atto di una
situazione di fatto che è di questo tipo: in primo luogo verificare
le smagliature o, comunque, le insufficienze dell'attuale Statuto
rispetto alle trasformazioni che la Regione ed il Paese hanno
subito in questi ultimi anni; questo è un dato di fatto.
Lo Statuto, in più di un'occasione, ha mostrato la sua età, però
questo è solo un aspetto del problema. E' un aspetto più generale e
diciamo politico che non può essere affrontato in termini di
semplice razionalizzazione, cioè di correzione dello Statuto. Ecco
perché la proposta del Presidente della Giunta, cioè di giungere ad
un'astensione su questo argomento, ha una sua validità, se
esaminata in questa ottica.
Ritengo, in sostanza, che il problema della revisione dello
Statuto non possa essere affrontato con la politica dei piccoli
passi. Lo Statuto, che è in pratica la nostra Costituzione, è stato
lo strumento di un determinato momento storico; ha risolto; o ha
dato un assetto al problema dell'autonomia regionale e, quindi, del
suo rapporto con lo Stato e il Paese in generale.
Ora, secondo me, intervenire su questo strumento senza averne
una chiara visione che non si limiti alle correzioni contingenti,
ma che guardi anche al futuro, è un'operazione molto delicata e
complessa che è semplicistico vedere come somma di ritocchi allo
Statuto attuale. Il mio intervento intende solo indicare, non dico
delle preoccupazioni, ma delle modalità di movimento rispetto a
questo problema.
Farei ancora un'altra considerazione. Non è neppure un problema
che possiamo risolvere all'interno del Consiglio regionale; si
tratta cioè di un argomento che riguarda l'insieme degli interessi
che si muovono nella nostra regione e, quindi, non possiamo pensare
che una Commissione strettamente consiliare o, diciamo, una
semplice espressione consiliare possa affrontare da sola o dire la
sua parola definitiva su questo argomento. Deve anche realizzarsi
nella nostra regione una maturità, una volontà politica che
riproduca, naturalmente in condizioni molto diverse, la situazione
che ha portato al varo di questo Statuto.
Ecco perché l'adesione, almeno del nostro gruppo, alla posizione
del Presidente della Giunta, non vuole significare un giudizio
negativo nei confronti di queste iniziative, bensì indicare una
preoccupazione o, almeno, raccomandare la prudenza nell'affrontare
un argomento che avrà e dovrà avere grosse conseguenze sull'assetto
futuro della nostra Regione.
PRESIDENTE:
Altri che intendono intervenire
sull'argomento?
La parola al Consigliere Bordon; ne ha facoltà.
BORDON - (DC):
Non posso lasciarmi sfuggire
quest'occasione, perché sono le ultime soddisfazioni che si possono
dare ad un Consigliere che ormai è avviato sul viale del tramonto.
La verità è questa.
Pensate, ho il piacere, non il dispiacere, di essere, come
sempre, il più anziano qui dentro, e ho detto prima che non posso
lasciarmi sfuggire una occasione come questa per ripetere alcune
cose, brevemente, perché altrimenti ci navigherei dentro per delle
ore, trattando questo argomento.
Ho avuto occasione di interessarmi di questi problemi quando
molti di voi che sedete qui come nuovi virgulti di questa autonomia
valdostana, non erano ancora nati nel 1943.
Vorrei ricordare determinate posizioni e forse il Presidente mi
potrebbe essere vicino perché le abbiamo vissute insieme, sia per
la vita militare, per la vita di partigiano ecc.
Ma oltre al 1943 potremmo ricordare qui, il '44, il '45,
allorquando prendemmo determinate posizioni contro certi
annessionisti che in buona fede ritenevano che l'avvenire della
Valle d'Aosta avrebbe potuto essere quella dell'unione con la
Francia; noi eravamo decisamente contrari e penso che oggi qualcuno
ci possa dare ragione.
Potremmo ricordare quando ci siamo battuti, con un po' più di
simpatia, per diventare un Cantone svizzero, però gli svizzeri non
ci volevano ed era inutile insistere.
Potremmo ricordare quando, per tanti anni, ci siamo battuti per
la "Petite République" perché il Ducato della Valle d'Aosta,
trasformato in una piccola repubblica valdostana, stile San Marino
o qualcosa di meglio, sarebbe stato un piccolo sogno. E così
abbiamo dovuto abbandonare anche quest'ipotesi.
Quindi, ci rimaneva soltanto questa autonomia ed è logico che
dopo trenta anni, specialmente tenendo conto di certe carenze che
si verificarono nel momento dell'istituzione di questa regione
autonoma speciale, l'autonomia si sia logorata come tutte le
cose.
Trent'anni di matrimonio in base a questo Statuto (ne abbiamo di
quelli che si sono separati dopo pochi anni), noi, grazie a Dio,
continuiamo ad andare avanti con difficoltà, ma certi miglioramenti
si possono apportare.
Ho fatto questo piccolo sfogo, che mi dovete consentire ogni
tanto, perché quando si trattava di prendere determinate posizioni
in quei '43, '44, '45 con determinate minacce, ecc. insomma,
lasciatemelo dire qualcosa di buono abbiamo fatto, siamo cresciuti,
ci siamo sviluppati.
Naturalmente non vi dirò, per fare della demagogia o per
prendere in giro, che anche noi volevamo fare una proposta di
miglioramento, perché le elezioni del 1983 si avvicinano e ci
preoccupava di non arrivare con determinate documentazioni in mano;
però abbiamo pensato che non era molto serio.
Quindi, io ritengo che siano tutti d'accordo, perché sarebbe il
colmo se così non fosse e avrei potuto anche fare a meno di dirlo
per quanto concerne la Democrazia Cristiana che si è battuta fin
dall'inizio e continuerà a farlo adesso; ritengo, ripeto che tutti
siano d'accordo per un miglioramento di questo Statuto,
miglioramento che però deve essere fatto, appunto, come è stato
suggerito prima, per ottenere un risultato concreto. Se, infatti,
si avanzeranno solo delle proposte di legge fatte in questo modo,
io penso che noi faremmo soltanto molto fumo e poco arrosto,
faremmo solo della demagogia.
Con questo io sono però perfettamente d'accordo con quelli che
hanno già fatto degli studi, come il Partito Comunista che io ho
seguito attraverso i loro giornali, studi che ha citato ancora
adesso l'amico Consigliere Mafrica; quindi ben vengano queste
ipotesi, ben venga la proposta di legge socialista.
Avrei potuto dire "concordo con quanto ha detto Lanivi", per
essere più breve, ma in questa sede se si è troppo brevi qualche
volta si passa per antiregionalisti. Anche se ci siamo battuti fin
dal primo momento, devo aggiungere che il risultato che noi
vogliamo ottenere è quello di avere un miglioramento.
Concludo: è logico che accetto la proposta del Presidente della
Giunta a nome della Democrazia Cristiana, per il semplicissimo
fatto che c'è una proposta di legge già presentata: anche se noi
battessimo un'altra strada, penso che non sarebbe regolare e lo ha
detto anche il Presidente della Giunta dopo esserci espressi un
parere reciproco.
Quindi, noi siamo del parere che questa proposta di legge
socialista debba andare alla I Commissione, che potrà giustamente e
doverosamente essere integrata eventualmente da altri elementi che
possono portare un contributo per ottenere un risultato migliore e
positivo; mi sembra che questa sia l'unica strada da seguire.
Naturalmente qualche volta si fanno molte chiacchierate; ed è
giusto che in politica si facciano. Qui, nella nostra regione, sono
già state ridotte di molto, quando non parlo io, ma in campo
nazionale molte volte ci sono troppe chiacchierate e non c'è niente
di sodo: diamoci da fare su questa strada e vedrete che saremo
tutti d'accordo. Sarebbe illogico che un partito o l'altro si
opponesse a determinati miglioramenti; facciamo una cosa celere,
veloce, una cosa seria per ottenere dei risultati positivi.
Quindi, sono favorevole alla tesi del Presidente della
Giunta.
PRESIDENTE:
Sono iscritti a parlare i Consiglieri Tamone
e Pedrini.
Il Consigliere Tamone ne ha facoltà.
TAMONE - (UVUV):
Solo un secondo per cercare di
interpretare il pensiero del Presidente in questi termini.
Praticamente si dovrebbe deliberare di "invitare la I
Commissione consiliare ad esaminare la materia per giungere
eventualmente ad una proposta unita ria del Consiglio in merito
alla modifica dello Statuto speciale."
Noi in questi termini potremmo votare il documento, altrimenti è
evidente che come era stata impostata prima... INTERRUZIONE...
Ma ci siamo tutti lì dentro, non so che cosa vogliamo metterci.
Tutti i Consiglieri che vogliono vengono alle riunioni, non c'è
mica nessuno che glielo impedisce. Le Commissioni sono organizzate
in un certo modo.
PRESIDENTE:
La parola al Consigliere Pedrini; ne ha
facoltà.
PEDRINI - (Indipendenti - PLI):
Mi pare che dopo tutto
quanto è stato detto a me rimanga ben poco da dire. Io voglio qui
ricordare soltanto due cose che, anche se c'entrano di traverso,
c'entrano lo stesso.
Riparto fiscale: tenendo duro siamo riusciti ad ottenere
qualcosa.
Zona franca: direi che non aggiungo nient'altro perché sullo
Statuto quanto ha detto il Presidente della Giunta ci sta bene
anche perché noi riteniamo di dover discutere, di portare quello
che è il contributo dei liberali a questo nuovo disegno di legge
che riteniamo necessario, ma non a torto ho voluto citare, lo
ripeto, il riparto fiscale e la zona franca. Non ho altro da
aggiungere.
PRESIDENTE:
Altri che intendono prendere la parola?
C'è una proposta di emendamento presentata dal Consigliere
Tamone, più che emendamento chiamerei ricostruzione della parte del
dispositivo.
La parola al Consigliere Mafrica; ne ha facoltà.
MAFRICA - (PCI):
Nell'accogliere nella sostanza la
proposta di emendamento del Consigliere Tamone, credo di dover
precisare soltanto due elementi.
In primo luogo, io non credo che sia negativo studiare o
occuparsi di queste cose, cioè i partiti che l'hanno fatto spinti
da motivazioni politiche; il pensiero di Bordon che questo sia
collegato con le prossime elezioni è un'interpretazione.
Noi abbiamo preferito, con questa mozione, coinvolgere l'intero
Consiglio anche per evitare che ci fosse una frammentazione delle
proposte.
D'altronde c'è da dire (questa è la seconda osservazione) che il
confronto quando viene organizzato da una singola forza non sempre
riesce; nei convegni organizzati da noi ci siamo confrontati solo
con alcune forze, altre on erano presenti; lo stesso penso possano
dire i socialisti e, quindi, proprio per sottrarre tale argomento
possibili strumentalizzazioni, la se è più naturale penso che sia
il Consiglio regionale, in cui sono presenti tutte le forze che
hanno una qualche significativa rappresentanza del popolo
valdostano.
In questo senso, ovviamente, il confronto dovrà essere esteso
anche al di fuori del Consiglio regionale, ma la sede naturale
rimane il Consiglio e se i riuscirà di trovare perlomeno una
piattaforma minima, perché ogni proposta fatta da una parte
indubbiamente sarà carente di qualcosa che venga fuori dal
confronto fra tutte le forze, questa potrà in seguito essere
sostenuta in Parlamento da tutti. Questo è il vantaggio di avere
una proposta che sia del Consiglio regionale e non più dei singoli
partiti.
PRESIDENTE:
Se su questo testo il Consiglio è d'accordo,
darei la parola al Consigliere Tamone per la rilettura dopo le
limature dovute alla lingua italiana.
TAMONE - (UV):
Allora il testo suonerebbe così:
"Delibera di invitare la I
Commissione consiliare,
integrata dai rappresentanti dei gruppi consiliari non presenti
nella Commissione stessa, ad esaminare la materia per giungere
eventualmente ad una proposta unitaria del Consiglio in merito alla
modifica dello Statuto speciale."
PRESIDENTE:
Do lettura del testo concordato e lo metto in
approvazione:
MOZIONE
CONSIDERATO che, essendo trascorsi ormai 34 anni dalla sua
elaborazione, lo Statuto speciale della Valle d'Aosta comincia a
mostrare i segni del tempo e necessita perciò, come è emerso anche
in alcuni convegni recentemente promossi da forze politiche
valdostane, di un attento esame per verificarne possibili
adeguamenti all'attuale realtà istituzionale, politica ed
economica;
TENUTO CONTO del fatto che, dopo l'istituzione delle regioni
a Statuto ordinario, nella legislazione nazionale spesso non è
stata salvaguardata la specialità" della nostra regione e che
quindi è necessaria una riflessione sulle competenze statutarie che
sono state rispettate e su quelle che occorre invece
rivendicare;
ALLO SCOPO di risolvere, inoltre, alcuni problemi da tempo
aperti (rappresentanza della Valle d'Aosta in sede europea, tutela
della comunità walser, competenza in materia di parchi, di politica
industriale ed energetica entro soglie determinate, di elezioni
regionali e comunali, ecc.);
AL FINE di permettere un approfondito, sereno e costruttivo
confronto su questa materia di grande importanza per
2
vita
della nostra regione;
IL CONSIGLIO REGIONALE DELLA VALLE D'AOSTA
DELIBERA
di invitare la I Commissione consiglia integrata dai
rappresentanti dei ruppi consiliari non presenti nella Commissione
stessa, ad esaminare la matria per giungere eventualmente ad
ia
proposta unitaria del Consiglio in merito alla modifica dello
Statuto speciale.
ESITO DELLA VOTAZIONE
Presenti, votanti e favorevoli: 20
Il Consiglio approva all'unanimità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK