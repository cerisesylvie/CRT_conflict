Consiglio Regionale della Valle d'Aosta - Oggetto del Consiglio n. 2349 del 4 aprile 2012 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Stoccaggio e smaltimento rifiuti
PARTECIPAZIONE E INIZIATIVA POPOLARE
Referendum e iniziativa popolare
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2349 del 4 aprile 2012 - Resoconto
OGGETTO N. 2349/XIII - Illustrazione della proposta di legge
regionale: "Modificazione alla legge regionale 3 dicembre 2007, n.
31 (Nuove disposizioni in materia di gestione dei
rifiuti)".
Presidente
- Ricordo che la proposta di iniziativa
popolare ha avuto un parere contrario, a maggioranza, della III e V
Commissione riunite congiuntamente, ed un parere contrario del
Consiglio permanente degli enti locali con osservazioni.
La parola alla relatrice, la Consigliera Patrizia Morelli.
Morelli (ALPE)
- Merci M. le Président.
Avant d'entrer dans le contenu de l'article qui forme cette
proposition de loi d'initiative populaire, permettez-moi juste
d'attirer votre attention sur la loi régionale n° 19/2003, qui est
l'instrument dont notre Région s'est dotée depuis 2003 pour
garantir l'exercice de la démocratie directe. Un instrument
imparfait susceptible d'améliorations, mais tout de même un
instrument important, à travers lequel les citoyens valdôtains ont
la possibilité de dialoguer avec le Conseil et de proposer à cet
organe législatif des lois d'initiative populaire sur des thèmes
qu'ils considèrent incontournables. J'estime donc que le Conseil de
la Vallée, institution élective censée représenter le peuple
valdôtain, doive prêter une attention toute particulière aux
instances qui sont l'expression directe d'une partie de ce peuple,
à plus forte raison lorsque ces instances ont trait à des choix
d'intérêt général, porteurs de conséquences lourdes et engageantes
et qui vont au-delà des appartenances politiques et idéologiques.
Je veux encore rappeler que le Conseil délibère sur le fond de la
question dans le délai de 60 jours et qu'il a la faculté
d'accueillir la proposition de loi dans son ensemble, ou bien même
seulement dans ceux qui en sont les principes fondateurs et les
contenus essentiels. Prenons donc, chers collègues, tout le temps
nécessaire à un débat serein, responsable, approfondi, digne du
rôle important que les citoyens nous ont confié, en particulier
ceux qui ont signé la proposition de loi. De ma part, j'ai été
chargée par les III
e
et V
e
Commissions du
rôle de rapporteur de cette proposition, rôle que j'ai essayé
d'assumer avec sens de responsabilité, équilibre et modération,
tout en n'ayant pas de compétences particulières en la matière,
contrairement à d'autres collègues qui se sont révélés être des
spécialistes, et tout le monde sait très bien à quels collègues je
me réfère! Je crois que notre devoir n'est pas de nous transformer
dans des techniciens ou dans des scientifiques. Nous avons un rôle
qui est politique, mais il est tout de même juste de reconnaître la
volonté d'approfondir le thème avec passion et compétence.
La gestione dei rifiuti è uno dei grandi problemi del nostro
tempo. Nella nostra Regione la questione è normata dalla legge n.
31/2007
"in conformità all'obiettivo primario, comunitario e
nazionale, di promuovere livelli di qualità della vita umana che
assicurino la salvaguardia e il miglioramento delle condizioni
dell'ambiente e l'utilizzazione accorta e razionale delle risorse
naturali"
. In fase di applicazione di detta legge sono stati
adottati alcuni atti importanti che si ritiene utile ricordare: la
deliberazione della Giunta regionale n. 807 del 20 marzo 2008, che
prevedeva la realizzazione di un inceneritore e la bonifica
attraverso termovalorizzazione della discarica di Brissogne; la
deliberazione del Consiglio regionale n. 639/2009, che confermava
la termovalorizzazione dei rifiuti ma sospendeva le operazioni di
smantellamento della discarica di Brissogne; la deliberazione del
Consiglio regionale n. 1117 del 24 marzo 2010, con cui venivano
rideterminate le azioni finalizzate all'attuazione del piano
regionale di gestione dei rifiuti attraverso la valorizzazione
energetica dell'indifferenziato tramite un sistema di pirolisi e
gassificazione. La decisione contenuta in quest'ultima
deliberazione, anche se meno impattante rispetto alla realizzazione
di un inceneritore, ha da subito suscitato le perplessità e la
reazione di molti cittadini e di amministratori comunali, in
particolare della zona della
Plaine
che, agendo dapprima in
maniera spontanea, si sono poi organizzati aggregandosi in un
comitato e, successivamente, in un'associazione.
Nel corso di più di un anno di attività svolta su base
volontaria e disinteressata, il Comitato ha avuto modo di
approfondire la tematica della gestione dei rifiuti, appellandosi
ad esperti, documentandosi, visitando strutture che trattano i
rifiuti; il tutto, secondo quanto affermato durante le audizioni in
commissione, sempre in modo libero da condizionamenti ideologici c
da vincoli di appartenenza politica, senza preconcetti, con il
prioritario intento di individuare la soluzione più adeguata alla
nostra Regione. Tale attività di analisi ha dapprima determinato la
volontà di promuovere una petizione al fine di richiedere
all'Amministrazione regionale di realizzare un confronto fra
esperti del settore condotto con metodi scientifici, onde
paragonare in maniera imparziale ed oggettiva la soluzione che
prevede il pirogassificatore con altri sistemi alternativi di
trattamento a freddo, quali TMB e compostaggio. In poco tempo sono
state raccolte più di 11.000 firme di valdostani preoccupati dalla
prospettiva indicata dall'Amministrazione regionale e desiderosi di
avere maggiori informazioni al riguardo. Rimarchiamo che, al
momento, l'Amministrazione regionale non ha ancora dato seguito a
tale richiesta.
Successivamente, il Comitato ha intrapreso la via della proposta
di legge di iniziativa popolare da sottoporre a referendum
propositivo, una via non facile ed altamente impegnativa, che
dimostra quanto l'argomento stia a cuore dei cittadini che la
promuovono e la sostengono. Il 20 settembre 2011, ai sensi del
comma 1 dell'articolo 7 della legge regionale 25 giugno 2003, n.
19, la Commissione regionale per i procedimenti referendari e di
iniziativa popolare ha deliberato sull'ammissibilità della proposta
di legge, pronunciandosi favorevolmente e rimarcando
in
primis
come la
ratio
principale della proposta di legge
sia la tutela della salute. Il Comitato ha dunque dato avvio alla
raccolta delle firme necessarie alla presentazione della proposta
di legge di iniziativa popolare da sottoporre a referendum
propositivo, che sono poi state depositate alla Segreteria generale
del Consiglio regionale in data 29 dicembre 2011. Il 17 gennaio
2012, dai riscontri effettuati dal Segretario generale del
Consiglio è emerso che le 7.369 firme regolarmente autenticate,
aggiunte alle 257 inizialmente raccolte al fine di esercitare
l'iniziativa legislativa popolare, costituivano più della soglia
prevista dall'articolo 12 della legge regionale n. 19/2003 per la
validità della proposta di legge, pari al 5 percento degli elettori
dei Comuni della Regione.
La proposta di legge di iniziativa popolare n. 177 recante
"Modificazione alla legge regionale 3 dicembre 2007, n. 31 (Nuove
disposizioni in materia di rifiuti)" è così stata assegnata alle
Commissioni permanenti III e V che hanno iniziato l'iter di esame
il 26 gennaio 2012. Le commissioni hanno operato in maniera
congiunta, riunendosi 6 volte e procedendo ad una serie di corpose
audizioni.
Il 15 febbraio sono così stati ascoltati il delegato Marco
Grange, assieme alle signore Jeanne Cheillon e Elisa Desandré, in
rappresentanza del Comitato promotore, che hanno illustrato in modo
articolato le ragioni dell'iniziativa che si oppone alla
costruzione del pirogassificatore, ricordando come l'Unione europea
stessa sconsigli espressamente i trattamenti a caldo per lo
smaltimento dei rifiuti nelle aree di montagna e sottolineando come
in Valle d'Aosta ci siano le condizioni economiche, organizzative e
territoriali, ma soprattutto culturali della popolazione, per
orientarsi in una direzione che possa maggiormente conciliare il
progresso, l'affidabilità impiantistica, la prevenzione ambientale
e sanitaria. Il 24 febbraio è stato audito anche il delegato
Fabrizio Roscio, che ha ricordato come il pirogassificatore non
permetta di chiudere il ciclo dei rifiuti in Valle, poiché le
scorie derivanti dall'abbattimento dei fumi ed i fanghi residui dei
gas di sintesi sono considerati rifiuti pericolosi e devono essere
trasportati fuori dalla regione. Ha inoltre evocato l'esperienza
positiva di altre Regioni e Province, dove sono state adottate
modalità gestionali particolarmente efficienti, da cui sarebbe
opportuno prendere esempio.
L'Assessore Manuela Zublena, intervenuta nella stessa seduta, ha
rivendicato la validità della scelta operata dalla maggioranza,
frutto, a suo dire, di un percorso meditato di fattibilità
concreta, non basato su utopie. Ha sottolineato come lo scenario
alternativo al pirogassificatore debba poter contare sul
raggiungimento di risultati molto più ambiziosi degli attuali nella
raccolta differenziata e ciò costituirebbe motivo di grande
incertezza. Ha ricordato come la tecnologia stia facendo grandi
progressi, tali da consentire la costruzione di un impianto dotato
di sistemi di abbattimento dei fumi che può garantire emissioni
trascurabili.
Il funzionario Fulvio Bovet ha poi riepilogato la situazione dei
vari procedimenti in corso e di come sta procedendo l'appalto. II
direttore dell'ARPA Giovanni Agnesod è intervenuto per precisare
che un impianto di pirolisi e gassificazione è soggetto ad
autorizzazione integrata ambientale, con emanazione di un decreto
specifico in cui sono determinate le concentrazioni di emissioni
cogenti per l'azienda appaltatrice. Ha ricordato che i controlli
devono essere rigorosi e accurati ed ha affermato, in conclusione,
che il sistema di pirolisi e gassificazione non è svantaggioso
rispetto al trattamento TMB.
Le audizioni sono proseguite il 2 marzo con il Presidente del
Consiglio permanente degli enti locali Elso Gerandin, che ha
ricordato come il CPEL, già nel marzo 2008, si era pronunciato a
favore del termovalorizzatore e che il parere espresso sulla
proposta di legge in esame non può essere che contrario. Il parere
scritto pervenuto alle commissioni parla di
"assenso
all'utilizzo di tecnologie innovative sul territorio regionale che
assicurino le migliori condizioni ambientali"
.
L'Assessore alla sanità, salute e politiche sociali, Albert
Lanièce, ha affermato di condividere la scelta fatta dalla Regione,
poiché non vi è evidenza scientifica supportata da studi clinici,
che dimostri una relazione significativa tra il processo di
pirogassificazione e l'aumentata incidenza del cancro. Afferma di
non poter dare al momento delucidazioni rispetto alla distribuzione
territoriale in Valle di tale malattia per mancanza di uno studio
epidemiologico.
Il 15 marzo le commissioni hanno avuto l'opportunità di audire
quattro esperti esterni.
Il prof. Giorgio Gilli, ordinario di Igiene all'Università degli
studi di Torino, ha posto l'accento sulla ricerca dei livelli di
sicurezza, sapendo che qualsiasi attività umana non è contemplabile
con il rischio zero. Ha ricordato come con l'introduzione degli
inceneritori si è pensato di conciliare l'eliminazione dei rifiuti
con la possibilità di produrre energia e si è poi soffermato su
come le esperienze negative del passato siano servite a far sì che
queste non abbiano a ripetersi. Ha affermato che la gestione dei
rifiuti, qualunque essa sia, produce una categoria ampia di
emissioni che va a colpire tre elementi principali: acqua, suolo e
aria; anche la discarica, che un tempo veniva considerata priva di
rischi sanitari, a posteriori si è invece appurato che produce
rischi acuti, soprattutto nei primi anni di esercizio. Ha poi messo
l'accento sulla necessità di stabilire un "punto zero" degli
indicatori che vanno rilevati per il controllo della sicurezza
dell'impianto e per la valutazione epidemiologica, qualunque sia la
scelta operata. In particolare, su alcuni impianti di
pirogassificazione esistenti al mondo ha affermato che i valori di
emissione sono al di sotto delle soglie, ma che deve essere
garantita l'accessibilità continua per i cittadini delle
rilevazioni fatte a camino da un soggetto terzo. Ha sostenuto
esserci attualmente un'ampia credibilità del trattamento
meccanico-biologico, a cui però va prestata grande attenzione
perché non esente da emissioni. Il prof. Gilli ha concluso
sottolineando la necessità di fare comunicazione e di informare la
popolazione con metodi coinvolgenti e chiari, al fine di indurla a
consumi ed a comportamenti più responsabili.
Il dott. Enzo Favoino, ricercatore della Scuola Agraria del
Parco di Monza, ha ricordato come a livello europeo si stia dando
indicazione per promuovere sempre più il recupero di materia e la
raccolta differenziata. A tale proposito ha sottolineato che la
Valle d'Aosta è nel gruppo di testa delle Regioni che fanno la
raccolta differenziata e che le prospettive di aumento sono
ottimistiche. Poiché il 65 percento costituisce l'obiettivo minimo
della raccolta differenziata, il rimanente 35 percento di rifiuto
residuo per la Valle d'Aosta significa poca cosa in termini di
tonnellaggio ed è pertanto necessario, secondo Favoino, porsi il
problema dell'economicità e dell'affidabilità operativa dei sistemi
di trattamento termico che possano funzionare con tale limitato
tonnellaggio. Infatti, in seguito ad ulteriori operazioni di
differenziazione e vaglio della frazione indifferenziata, che il
dott. Favoino ha dettagliatamente illustrato, è ancora possibile
attuare un recupero di materia tale da fare sì che il residuo
finale da stoccare in discarica sarebbe il 40 percento
dell'indifferenziata, pari al 12-15 percento del rifiuto urbano
totale, nel caso della Valle d'Aosta circa 10.000 tonnellate.
Ricordando l'esperienza positiva di Salerno che è al 75 percento di
raccolta differenziata, ha messo in evidenza la forte incidenza
della raccolta dell'umido, da favorire perché il processo di
compostaggio è l'unico modulabile in funzione della produzione di
rifiuti. Riguardo al problema della collocazione del compost, ha
sostenuto che vi è un errore di sistema, perché la Valle d'Aosta è
la Regione che ha i livelli di sussidio più alti per la promozione
dell'utilizzo di emendanti organici, che da soli giustificherebbero
la produzione di compost locale; si tratta - ha detto - di fare
incontrare domanda e offerta. Riguardo al pirogassificatore, ha
concluso mettendo in guardia i commissari sulla possibilità del
"vuoto per pieno", cioè dell'obbligo per gli enti coinvolti di
conferire un certo quantitativo o di pagarne comunque il
corrispettivo.
Il dottor Giuseppe Viviano dell'Istituto Superiore di Sanità di
Roma ha ricordato che, dopo l'incidente di Seveso, si sono
cominciati gli studi sugli inceneritori e che da allora si sono
fatti grandi passi avanti. Ha osservato infatti che i dati dei
primi rilevamenti sono di molto superiori a quelli attuali, poiché
le tecnologie che in alcuni impianti già vengono utilizzate in
Europa consentono di andare al di sotto di due ordini di grandezza
rispetto a quelli che sono i limiti. Ciò è favorito da una raccolta
differenziata particolarmente attenta. Ha affermato che ormai tutti
gli impianti nuovi hanno l'obbligo di avere un controllo continuo
al camino di una serie di parametri e che se gli impianti sono
seguiti attentamente in sede di progettazione, in sede di
collocazione, in sede di gestione ed in sede di controlli
ambientali, l'impatto è sostenibile.
Il prof. Federico Valerio, chimico ambientale dell'Istituto
Tumori di Genova, ha esordito dicendo che sia per le PM10 che per
le diossine esistono dei limiti di legge, ma che questi non sono a
tutela della salute pubblica, sono valori che nel tempo si sono
ridotti progressivamente, perché man mano che avanza la conoscenza
si capisce che dosi che si consideravano sicure non lo sono
affatto. Riguardo agli obiettivi da raggiungere per risolvere il
problema rifiuti con il minor impatto ambientale, ha individuato
alcune azioni prioritarie: riduzione alla fonte della produzione di
MPC (materiali post consumo) nella frazione organica attraverso
azioni che ha indicato a titolo esemplificativo quali il Banco
Alimentare, il compostaggio domestico e condominiale, e nelle
plastiche attraverso l'utilizzo di prodotti alla spina, attraverso
il consumo dell'acqua non in bottiglia; raccolta differenziata
finalizzata al riciclo per il 65 percento; trattamento anaerobico
della frazione organica con produzione di biometano da immettere
nella rete e compostaggio del digestato; trattamento finale con il
minor impatto ambientale TMB. Ha osservato di avere trovato pochi
dati sugli impianti di pirogassificazione, perché in letteratura
c'è poco, in particolare sul loro impatto ambientale.
Naturalmente, i contributi forniti dagli esperti sono stati
molto più ampi ed articolati rispetto alla sintesi che ne ho fatto,
ho cercato però di riportare i punti essenziali delle singole
esposizioni. Spero di avere reso loro il giusto merito.
L'iter di esame della proposta di legge in commissione si è
concluso nella seduta del 23 marzo, con la votazione contraria dei
commissari di maggioranza ed i voti favorevoli dei rappresentanti
di ALPE e del Partito Democratico.
La proposta di legge di iniziativa popolare, che consta di un
solo articolo, sostituisce il comma 5 dell'articolo 7 della legge
regionale 3 dicembre 2007, n. 31, con una nuova formulazione che
tende ad escludere dal territorio valdostano ogni forma di
trattamento dei rifiuti a caldo, quali incenerimento,
termovalorizzazione o pirogassificazione, riservando la
valorizzazione, anche ai fini energetici dei residui finali, solo
ai trattamenti a freddo, che le attuali tecnologie comunque
consentono. Per i promotori tale esclusione si rende necessaria in
considerazione delle ridotte dimensioni territoriali della Regione
e dei limitati quantitativi di rifiuti prodotti, nonché al fine di
tutelare la salute e di perseguire criteri di economicità,
efficienza ed efficacia. In sintesi, la proposta si fonda sulla
convinzione che la scelta di costruire un impianto di
pirogassificazione possa essere confutata sotto molteplici punti di
vista: innanzitutto geomorfologici e climatici, ma ugualmente sotto
il profilo dell'economicità e della sostenibilità gestionale del
ciclo dei rifiuti, oltre che dell'affidabilità tecnologica
dell'impianto stesso, ancora limitatamente sperimentata e
dimostrata, della sostenibilità ambientale e, naturalmente, sotto
il profilo delle ricadute per la salute.
Nella nostra Regione buona parte della popolazione e delle
attività produttive si concentrano nel fondovalle, in particolare
nella zona della
Plaine
, comportando conseguentemente una
forte pressione inquinante ed un depauperamento della qualità
ambientale di tale area. La situazione è aggravata dal fenomeno
dell'inversione termica che provoca un particolare ristagno degli
inquinanti, a cui andrebbero ad aggiungersi le emissioni prodotte
dal pirogassificatore. A proposito del reale impatto e
dell'accumulo di queste ultime, composte da diossine, furani,
policlorobifenili ed altri, sulla salute umana e sull'ambiente
circostante gli esperti mantengono posizioni molto caute.
Quanto alla sostenibilità economica dell'impianto in questione
ed alla sua efficienza, i dati sono eloquenti: la produzione
regionale di rifiuti si attesta sulle 80.000 tonnellate all'anno,
circa 600 chilogrammi all'anno per abitante; mettendo in atto tutte
le azioni previste a norma di legge dalla gerarchia nella gestione
dei rifiuti, rimarrebbero al massimo circa 25.000 tonnellate di
rifiuti da trattare. Un quantitativo che i promotori considerano
troppo esiguo per un impianto previsto per 59.500 tonnellate, che
non garantirebbe un corretto rapporto costi-benefici, fattore
imprescindibile per un'adeguata valutazione del sistema, come già
evidenziato sin dal 2003 in fase di approvazione del Piano
regionale di gestione dei rifiuti. Inoltre la necessità di far
funzionare a regime il pirogassificatore fa temere che si possa
determinare l'effetto nefasto di disincentivare una corretta
gestione dei rifiuti, volta alla riduzione ed al recupero di
materia, prima che al recupero energetico ed allo smaltimento,
andando a vanificare le politiche virtuose che la nostra Regione
sta mettendo in campo da tempo e che vanno ulteriormente
incrementate.
In conclusione, l'invito che mi sento di rivolgere ai colleghi,
nel rispetto delle opinioni e della buona fede di ciascuno, ma in
considerazione innanzitutto dell'interesse generale e della
necessità di individuare la modalità che meglio risponde alle
esigenze della nostra comunità, è quello di volersi soffermare a
rivalutare le diverse possibili opzioni che la tecnologia e la
ricerca oggi mettono a nostra disposizione, tenendo conto della
nostra realtà in termini ambientali, culturali,
economico-finanziari e numerici, e a chiedersi se la soluzione del
pirogassificatore sia realmente la più consona e la migliore
possibile o se, al contrario, non sia accoglibile l'esortazione
contenuta nella proposta di legge a non adottare sistemi a caldo,
che vincolerebbero la nostra Regione per un lungo lasso di tempo ad
una scelta della cui inidoneità potremmo dover prendere atto troppo
tardi.
Vi ringrazio per la vostra attenzione.
Presidente
- Mi sembra di aver capito che c'è la volontà
di portare la discussione nel pomeriggio, quindi dichiaro conclusi
per questa mattinata i lavori dell'odierna adunanza del Consiglio
regionale. I lavori sono sospesi.
La seduta è tolta.
---
La seduta termina alle ore 12,30.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK