Consiglio Regionale della Valle d'Aosta - Oggetto del Consiglio n. 2633 del 3 ottobre 2012 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
SPORT E TEMPO LIBERO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2633 del 3 ottobre 2012 - Resoconto
OGGETTO N. 2633/XIII - Interpellanza: "Interventi per
incentivare giovani imprenditori ad avviare nuove attività di
intrattenimento da ballo".
Interpellanza
Considerato che, come denunciato recentemente dal sindacato
Locali da Ballo Valle d'Aosta, sono più di 40 i locali notturni
chiusi negli ultimi anni nella nostra Regione, con una grave
perdita non solo dal punto di vista sociale, ma anche economico e
dell'offerta turistica complessiva della Valle d'Aosta;
Preso atto che, tra le cause di tale stillicidio, oltre alla
grave crisi economica di questi anni, occorre annoverare anche la
concorrenza sleale di locali "abusivi", i quali attirano clientela
senza rispettare le leggi e i regolamenti sull'esercizio
dell'attività di locale da ballo, e l'assenza di percorsi formativi
efficaci per i nuovi imprenditori interessati ad aprire nuovi
locali notturni;
Ricordate infine le iniziative del gruppo regionale del PD
per chiedere alla Giunta un maggiore impegno per favorire la
diffusione di locali da ballo liscio in particolare a favore della
popolazione adulta e anziana;
la sottoscritta Consigliera regionale
Interpella
la Giunta per conoscere se intenda:
1) intervenire con politiche più efficaci, in collaborazione
con le associazioni di settore e i sindacati, volte alla formazione
e alla preparazione professionale dei giovani imprenditori
intenzionati ad avviare nuove attività di locale da ballo;
2) sollecitare, da parte degli enti preposti alla
sorveglianza, un'azione di controllo più efficace per debellare
l'abusivismo nel settore dei locali da ballo e promuovere un clima
di legalità e di rispetto delle regole a tutto beneficio degli
imprenditori onesti;
3) mettere in campo azioni concrete, anche di tipo economico,
per la diffusione di locali e spazi destinati al ballo liscio,
riconoscendo l'importanza di tale attività per il benessere e la
socializzazione delle fasce più adulte della popolazione.
F.to: Carmela Fontana
Président
- La parole à la Conseillère Carmela
Fontana.
Fontana (PD)
- Grazie Presidente.
Come denunciato recentemente dal sindacato Locali da Ballo Valle
d'Aosta, sono più di 40 i locali notturni chiusi negli ultimi anni
nella nostra regione, con una grave perdita non solo dal punto di
vista sociale, ma anche economico e dell'offerta turistica
complessiva della Valle d'Aosta. Tra le cause di tale stillicidio,
oltre alla grave crisi economica di questi anni, occorre annoverare
anche la concorrenza sleale di locali abusivi, i quali attirano
clientela senza rispettare le leggi e i regolamenti sull'esercizio
dell'attività di locale da ballo, e l'assenza di percorsi formativi
efficaci per i nuovi imprenditori interessati ad aprire nuovi
locali notturni. Ricordate le iniziative del gruppo regionale del
PD per chiedere alla Giunta un maggiore impegno per favorire la
diffusione di locali da ballo liscio in particolare a favore della
popolazione adulta e anziana, volevamo sapere dall'Assessore
competente se intende
"mettere in campo azioni concrete, anche
di tipo economico, per la diffusione di locali e spazi destinati al
ballo liscio, riconoscendo l'importanza di tale attività per il
benessere e la socializzazione delle fasce più adulte della
popolazione"
. Grazie.
Président
- La parole à l'Assesseur au tourisme, aux
sports, au commerce et aux transports, Marguerettaz.
Marguerettaz (UV)
- Grazie Presidente.
Per la prima domanda:
"intervenire con politiche più
efficaci, in collaborazione con le associazioni di settore e i
sindacati..."
, non esistono particolari vincoli per l'esercizio
di attività danzanti se non quelli volti ad accertare la
sussistenza dei normali requisiti di ordine pubblico, sicurezza,
salubrità ed igiene. Le disposizioni che disciplinano
l'autorizzazione all'esercizio di attività danzanti infatti sono
quelle nazionali e regionali contenute nel Testo unico delle leggi
di pubblica sicurezza e in varie leggi regionali concernenti
l'attività di programmazione dei Comuni per tali tipologie di
attività, gli orari di apertura e chiusura, la somministrazione di
alimenti e bevande, i requisiti igienico-sanitari. Nulla vieta
pertanto alla libera iniziativa privata in forma di impresa o meno,
in pubblici esercizi o meno, di destinare spazi per la pratica del
ballo. Allo stato attuale si rileva come all'Assessorato del
turismo non siano mai pervenute istanze significative per
l'istituzione e l'avvio di percorsi formativi volti alla
preparazione di figure professionali specifiche per la gestione di
locali da ballo. Qualora si rinvenga una domanda, possiamo
confrontarci con le associazioni, si valuterà l'opportunità tenuto
conto dei relativi costi e benefici di istituire o meno apposite
iniziative formative.
Sulla seconda domanda:
"sollecitare, da parte degli enti
preposti alla sorveglianza, un'azione di controllo..."
, si
riconferma che è prassi dell'Amministrazione regionale, anche in
relazione ai propri compiti istituzionali, sollecitare specifiche
azioni di controllo da parte delle autorità competenti in caso di
abusi nell'esercizio di qualsiasi attività. Anche nel settore dei
locali da ballo, qualora siano fornite indicazioni precise in
merito ai presunti abusi, si provvederà a segnalare agli enti
preposti al controllo l'opportunità di un'azione mirata volta a
tutelare la legalità.
Sul terzo quesito, nel riconoscere l'importante funzione
socializzante dell'attività di ballo in tutte le sue forme e per
tutte le fasce di età, si ritiene che la presunta carenza di spazi
e di iniziative finalizzate alla pratica del ballo liscio sia da
imputare alle normali regole di mercato, secondo cui, qualora non
vi sia la domanda, non vi può essere l'offerta. A supporto di
quanto sopra delineato, basti osservare la crescita diffusa in
tutta la regione di corsi di ballo latino americano nell'ultimo
decennio, praticati in un numero significativo di locali pubblici e
presso circoli privati, e quella più recente del tango argentino.
Allo stato attuale, sotto il profilo del sostegno finanziario
regionale, le norme vigenti si limitano a prevedere la concessione
di agevolazioni solo per gli investimenti finalizzati all'esercizio
dell'attività di somministrazione di alimenti e bevande, anche se
ubicata all'interno di sale da ballo.
In un contesto di rimodulazione complessiva della normativa
regionale di sostegno finanziario al settore turistico, commerciale
e del tempo libero, in un'ottica di accrescimento della
differenziazione dell'offerta, si valuterà, d'intesa con gli enti
locali e le associazioni di rappresentanza competenti, se e come
ammettere ad agevolazioni anche gli investimenti necessari a
consentire la realizzazione di strutture atte alla pratica del
ballo.
Presidente
- La parola alla Consigliera Carmela
Fontana.
Fontana (PD)
- Ringrazio l'Assessore, lo so che questa è
un'interpellanza meno impegnativa delle altre, però, come
l'Assessore sa - gliene avevo già parlato l'anno scorso -, ho avuto
sempre tante richieste e anche l'Assessore ha avuto l'occasione di
incontrare anche queste tantissime persone che chiedono uno spazio
per poter fare questo sport, diciamo. Quello che chiedo
all'Assessore, che mi aveva già dato la disponibilità a fare una
richiesta scritta, è di andare incontro a queste persone, se è
possibile...uno spazio da potergli dare. Sappiamo che, in un
momento come questo, dove ci sono solo problemi grossi, il poter
far rilassare un poco queste persone...magari ci guadagniamo anche
noi, perché non si ammalano e avremo una cittadinanza un po' più
allegra e non così triste, come è in questo momento ad
Aosta...invece di andare fuori Aosta, magari diamo una mano anche
al commercio valdostano e facciamo lavorare di più i locali.
Grazie.
Presidente
- Colleghi, sospendiamo i lavori che verranno
ripresi alle ore 15,30.
La seduta è tolta.
---
La seduta termina alle ore 12,58.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK