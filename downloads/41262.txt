Consiglio Regionale della Valle d'Aosta - Oggetto del Consiglio n. 422 del 20 febbraio 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
FORESTE E TERRITORI MONTANI
Tutela del patrimonio boschivo
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 422 del 20 febbraio 2019 - Resoconto
OGGETTO N. 422/XV - Interrogazione: "Adozione di misure per
debellare la processionaria del pino".
Rollandin (Presidente)
- Punto 17 all'ordine del giorno.
Per la risposta, la parola all'assessore Chatrian.
Chatrian (ALPE)
- Il collega mi dà la possibilità di fare
una fotografia attenta per quanto riguarda il parassita conosciuto
come "processionaria del pino" in Valle d'Aosta e dà la possibilità
a questo governo, soprattutto a chi mi ha preceduto, di analizzare
e capire cosa si è fatto a seguito dell'importante delibera di
Giunta approvata il 29 luglio 2016.
Come ricordato nell'interrogazione, in seguito ai massicci
attacchi di processionaria del pino a partire dal 2013, primo anno
in cui la popolazione del parassita ha manifestato un incremento
esponenziale, sono stati raccolti numerosi dati e informazioni
sulla biologia della specie e sulle modalità più efficaci per
affrontare tale problematica. In particolare, il personale del
Corpo forestale della Valle d'Aosta ha rilevato la diffusione e
l'intensità dell'attacco dell'insetto in tutti i popolamenti
forestali e negli ambienti urbani con presenza di pino silvestre e
pino nero. La risposta indubbiamente sarà molto tecnica, proprio
perché la questione è tutta tecnica e vorrei mettere in evidenza
cosa le strutture regionali hanno fatto in questi tre anni.
Grazie ai dati raccolti nel 2016 è stato elaborato un piano
quinquennale di lotta, reso operativo a partire dall'estate dello
stesso anno. Esso prevede, in sintesi, le seguenti misure. La
prima: misure di monitoraggio relativamente ai danni da
defogliazione, ma anche delle aree verdi e delle fasce di rispetto
delle pinete che interessano i centri abitati. La seconda: misure
di lotta con trappole che creano confusione sessuale, trattamenti
con prodotti microbiologici e interventi selvicolturali nei
rimboschimenti di pino nero, per citare i principali. La terza:
misure di prevenzione, come ad esempio l'introduzione di specie
vegetali resistenti; incontri con la popolazione, la realizzazione
di materiale informativo e attivo e la didattica nelle scuole per
la sensibilizzazione di tutta la cittadinanza. Il risultato atteso
da questo piano di interventi è duplice: un ritorno a una presenza
endemica della processionaria, cioè in normale equilibrio con
l'ambiente, che corrisponda cioè a una situazione in cui il
lepidottero è limitato ai contesti forestali, con bassa intensità
di nidi a ettaro e - aspetto altrettanto importante -
l'eradicazione delle colonie più pericolose per la salute umana,
quali quelle presenti nelle aree verdi pubbliche e negli spazi
destinati alla cittadinanza.
Tracciando il quadro dei risultati ottenuti, due sono i dati
principali: nel periodo di picco, corrispondente al biennio
2016-2018, la superficie colpita con attacco forte era di circa
1000 ettari con 650 nidi a ettaro. A oggi, inverno 2018-2019, gli
ettari che risultano colpiti sono 70. Quindi siamo passati da 1000
ettari a 70 ettari e siamo passati da 650 nidi a ettaro a circa 130
nidi a ettaro. Questi dati, sebbene il monitoraggio non sia ancora
completamente terminato, possono essere considerati come dati
consolidati. Ciò significa che è stata censita una diminuzione che
va oltre l'80 percento dei nidi a ettaro rispetto ai periodi
precedenti, con un ritorno a una densità di nidi a ettaro sui
livelli antecedenti al 2013.
In ambito urbano - parchi, giardini, scuole di proprietà
pubblica - la presenza della processionaria, sulla base del
censimento completo e dei nidi rimossi effettuato nel mese di
gennaio 2019, quindi un mese fa, è diminuita del 75 percento
rispetto all'inverno precedente. Quindi una diminuzione di più
dell'80 percento per quanto riguarda la superficie colpita con
attacchi più forti (un tempo di 1000 ettari), e l'abbattimento del
75 percento della presenza del lepidottero, invece, sulle aree
pubbliche. Il bilancio delle attività messe in campo, in realtà,
non solo non è stata "largamente inefficace", come rilevato
nell'interrogazione - nelle premesse lei dice che l'azione messa in
campo è stata inefficace - ma i dati e i risultati (non sono
proiezioni, sono dati consolidati) dicono il contrario: le azioni
stanno dando buoni risultati, come evidenziato dai dati citati
pocanzi.
È chiaro però che le popolazioni di queste specie hanno diverse
strategie di adattamento e di moltiplicazione delle colonie, quali
ad esempio la quiescenza in strati superficiali di terreno per un
periodo che può raggiungere anche i cinque anni, ciò che impedisce
il raggiungimento di un risultato immediato e l'eradicazione
completa della specie. Ecco perché prima, in premessa, dicevo che è
importante la pianificazione, la programmazione e la durata delle
azioni di lotta. Quindi è assolutamente normale vedere ancora nidi,
nonostante le azioni di lotta. Vorrei fare notare che, nonostante
nelle pinete colpite da attacchi di intensità forte e molto forte
ci siano state forti defogliazioni delle piante, non si sono però
manifestate morie di piante nelle stagioni successive.
Per chiudere segnalo che questi interventi, iniziati nel 2016,
proseguiranno nel corso del 2019 e dovrebbero, utilizzo il
condizionale, completarsi nel 2020, come previsto dalla
deliberazione di Giunta che ho citato. Inoltre, faccio presente a
chi è interessato che relazioni complete sui dati raccolti e sugli
interventi effettuati dall'Amministrazione regionale ed eventuali
approfondimenti sulle dinamiche biologiche dell'insetto, sono a
disposizione presso il comando centrale del Corpo forestale della
Valle d'Aosta, incaricato di coordinare le attività di intervento
previste dal piano di lotta contro la processionaria del pino.
In ultimo, vorrei evidenziare che l'Amministrazione regionale ha
aderito per il prossimo triennio 2019-2021 a un programma Interreg
Italia Svizzera, con capofila il Corpo forestale della Valle
d'Aosta, che riguarda il monitoraggio e la lotta contro le
principali fitopatie, allo scopo di creare momenti di confronto
sulle soluzioni e sulle tecniche di lotta con i diversi partner del
progetto, tra cui l'Università di Torino, l'Istituto federale
elvetico di ricerca in materia di foreste, paesaggio, biodiversità
e pericoli naturali e i cantoni svizzeri del Ticino e dei Grigioni.
Questo progetto si pone l'obiettivo di affrontare in modo
sinergico, sfruttando le competenze e le esperienze
transfrontaliere, alcune tra le principali emergenze fitosanitarie
presenti negli ultimi anni nelle foreste delle Alpi
centroccidentali, tra cui il deperimento del frassino, la
processionaria del pino e le emergenti criticità fitosanitarie a
carico del castagno, rappresentate dal mal dell'inchiostro, dal
fungo patogeno, oltre alla definizione di standard per il
monitoraggio. Il progetto prevede la ricerca applicata che
consentirà: di predisporre linee guida utili alla gestione delle
emergenze fitosanitarie; la progettazione e la realizzazione di una
rete di monitoraggio; lo scambio di esperienze tra partner
relativamente alle modalità di monitoraggio, ricerca e lotta contro
le emergenze fitosanitarie; attività di comunicazione e
divulgazione finalizzata alla partecipazione diretta della
cittadinanza nelle operazioni di monitoraggio; lo studio
dell'invasione dei succitati insetti e patogeni in Valle d'Aosta e
nel Grigioni, in riferimento alla geomorfologia del territorio; la
composizione/frammentazione dei popolamenti forestali e del clima;
lo sviluppo di modelli previsionali e la realizzazione di
cartografie tematiche relative alla ulteriore diffusione delle
emergenze oggetto di studio, e realizzazione del sistema
informatico per la segnalazione e la successiva archiviazione dei
dati; la realizzazione di cantieri di sperimentazione, quindi di
progetti pilota, e dimostrativi di interventi di contenimento delle
emergenze, e/o l'analisi dei risultati di interventi; la
quantificazione delle possibili ricadute economiche e
paesaggistiche, quindi legate alla parte ambientale, dovute alle
emergenze fitosanitarie; la realizzazione di linee guida per la
gestione delle emergenze fitosanitarie nel contesto alpino; la
creazione di una
task force
per il tempestivo monitoraggio e
le prime azioni di contenimento di ulteriori emergenze
fitosanitarie che dovessero presentarsi prima del termine del
progetto; infine, secondo me e secondo noi, non ultimo per
importanza, la formazione del personale qualificato nel
riconoscimento dei principali patogeni e patologie forestali.
Termino dicendo che, se i colleghi sono interessati, avrei anche
un dettaglio legato alla superficie, agli ettari, al numero di
nidi, alle variazioni dal 2014 al 2019, per capire meglio quello
che è stato fatto, come è stato fatto e quali sono i risultati
ottenuti. Come dicevo prima, il termine dell'operazione sarà nel
2020, quando si farà il punto finale, da una parte sul
raggiungimento degli obiettivi prefissati con la delibera,
dall'altra sul progetto Interreg che citavo pocanzi e che secondo
noi è importante, proprio per avere relazioni anche con i cugini
svizzeri dei cantoni dei Grigioni e del Ticino, in modo da avere la
possibilità di lavorare, facendo soprattutto fronte comune. Spero
di essere stato abbastanza chiaro e se avrete bisogno ho la
possibilità di darvi qualche dato in più.
Presidente -
La parola al collega Manfrin.
Manfrin (LEGA VDA)
- Ringrazio l'Assessore per avere
fornito in maniera dettagliata i dati relativi a questo fenomeno e
a come è stato combattuto. Mi limito però a osservare che
giustamente i dati relativi al calo sono attinenti all'inverno
2018-2019, ma il periodo di pericolosità della processionaria è
quello della primavera. Quindi vedremo se gli effetti di questa
lotta e i dati che ci ha fornito si tradurranno in un minor
pericolo e in una minore presenza della processionaria al momento
della massima pericolosità, in particolare per gli animali, ma
anche per l'uomo. Pertanto, la ringrazio per la risposta che ci ha
fornito e chiaramente metteremo alla prova anche questi dati.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK