Consiglio Regionale della Valle d'Aosta - Oggetto del Consiglio n. 1973 del 5 giugno 1996 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
INDUSTRIA
LAVORO
Precedente
Successivo
Resoconto integrale del dibattito dell'aula
Oggetto del Consiglio n. 1973 del 5 giugno 1996 - Resoconto
SEDUTA ANTIMERIDIANA DEL 5 GIUGNO 1996
OGGETTO N. 1973/X Situazione gestionale e occupazionale dello
stabilimento Feletti di Pont-Saint-Martin. (Interrogazione)
Interrogazione Avuta notizia della crisi che riguarda la
"Cioccolato Feletti S.p.A." e che avrebbe comportato la messa in
mobilità di 35 dipendenti a partire dal prossimo mese di
agosto;
Appreso che tale società avrebbe presentato nei mesi scorsi alla
Finaosta un piano di risanamento, finalizzato a ottenere da essa un
finanziamento per riorganizzare l'assetto produttivo;
Appreso altresì che un gruppo alimentare estero sarebbe
interessato a rilevare una partecipazione azionaria del capitale
sociale delle Feletti S.p.A.;
i sottoscritti Consiglieri regionali
Interrogano
l'Assessore competente per sapere:
1) se corrisponde a verità la notizia che la Feletti avrebbe
presentato un piano di riorganizzazione aziendale alla Finaosta e,
nel caso affermativo, quali sono gli obiettivi di tale piano e a
quale determinazione è giunta Finaosta in merito;
2) se corrisponde a verità la notizia che un gruppo alimentare
estero sarebbe interessato a rilevare una partecipazione azionaria
del capitale sociale della Feletti S.p.A. e, in caso affermativo,
quali conseguenze potrebbero derivarne sul piano della produzione e
dell'occupazione.
F.to: Tibaldi - Chiarello - Lanièce
Presidente Ha chiesto la parola l'Assessore all'industria,
commercio e artigianato, Mafrica.
Mafrica (GV-PDS-SV) La Feletti opera da quasi un secolo, e da
quasi trent'anni è insediata in Valle d'Aosta. In tutti questi anni
non ha avuto bisogno di particolari rapporti con la Regione, tant'è
che non esiste nessuna convenzione in atto con l'Amministrazione
regionale e non è partecipata neppure da Finaosta come azienda. É
quindi un'azienda che ha operato sul liberto mercato con successi
provati dalla sua lunga esistenza e con difficoltà incontrate in
questi ultimi due anni.
Rispetto ad un'azienda di questo tipo, in un momento di
difficoltà che può creare problemi per il lavoro, l'atteggiamento
della Regione è di massima attenzione e di attenta valutazione
delle cose che è possibile fare.
Per rispondere ad una delle due domande, nel dicembre 1995 la
Feletti ha presentato alla Finanziaria regionale e agli istituti di
credito finanziatori un documento; parlo di documento, perché non
si trattava in quel piano di un piano di ristrutturazione, ma di un
documento nel quale venivano individuate aree di razionalizzazione
che avrebbero dovuto comportare risparmi di costi, riduzione del
personale e miglioramento dei risultati aziendali, in modo da
risolvere quei problemi di liquidità che sono stati generati da
perdite piuttosto pesanti dei bilanci 1994 e 1995 - circa 4,5
miliardi complessivi di perdita - e da rapporti con i creditori e
con i debitori, ovvero l'azienda ha una difficoltà ad incassare
tempestivamente i suoi crediti, mentre ovviamente ha i problemi di
dover pagare in tempi più brevi i suoi fornitori.
Secondo questo documento sarebbero stati necessari nel mese di
dicembre investimenti per circa 1,5 miliardi e finanziamenti
addizionali per la liquidità di circa 2,5 miliardi.
Rispetto a queste richieste Finaosta rilevava nel documento
limiti di genericità, nonché l'assenza di precisi riferimenti
economico-finanziari. Finaosta dichiarava la sua disponibilità ad
esaminare ogni possibile alternativa di intervento, purché questa
alternativa fosse condivisa e sostenuta da un azionista di
riferimento, in grado di intervenire per la sua parte
finanziariamente e in presenza di un più approfondito piano di
ristrutturazione aziendale.
Per la predisposizione di un tale piano di ristrutturazione e
consolidamento dei debiti a breve in debiti a lungo, la Feletti ha
incaricato la società Gallo Advisory e nel corso di questa
settimana, precisamente domani, questo piano sarà presentato a
Finaosta e alle banche finanziatrici.
La Finanziaria, dopo aver esaminato il piano presentato dalla
Gallo, valuterà le possibilità di intervento che saranno rese
possibili dalla credibilità di questo piano, che prevede una
riduzione del personale di circa il 30 percento, e dalle reali
disponibilità ad accordi da parte degli azionisti, disponibilità
che fino a questo momento non si sono concretamente
manifestate.
In merito all'interessamento di gruppi alimentari esteri, la
notizia è stata confermata indirettamente, ma non ha finora portato
a risultati concreti per la distanza esistente fra le richieste
degli attuali azionisti e le offerte dei possibili nuovi azionisti.
La situazione è quindi complessa, esistono per il momento da parte
del management intenzioni di portare l'azienda in condizioni
risanate, esiste questo piano e su questo piano c'è la
disponibilità di Finaosta ad intervenire, purché dal punto di vista
tecnico sia valutato positivamente e purché ci sia una qualche
disponibilità a concordare e a verificare insieme le cose da parte
degli azionisti.
La Giunta regionale concorda su questo orientamento, preso in
sede tecnica da Finaosta, e si augura che si possano fare
concretamente dei passi in avanti.
Presidente Ha chiesto la parola il Consigliere Chiarello.
Chiarello (RC) Ringrazio l'Assessore per la risposta, però penso
che fosse nostro dovere chiedere cosa sta succedendo, perché in
questa fase di ristrutturazione quello che è più chiaro mi sembra
sia la messa in mobilità di 35 dipendenti, mentre gli altri sono
quasi tutti in cassa integrazione.
Abbiamo fatto quest'interrogazione perché, anche se l'azienda è
privata, come ha detto l'Assessore, sono 5-6 mesi che sta cercando
di avere denaro pubblico, sicché mi sembra più che logico chiedere
cosa vogliono fare e in che situazione si trova la società.
Colgo l'occasione di quest'interrogazione per aggiungere
un'altra cosa. Avevo chiesto la convocazione di un Consiglio
straordinario in Bassa Valle sui problemi di quella zona, che
stanno esplodendo giorno dopo giorno; questa proposta è stata
bocciata perché difficile da attuare. Era stata approvata nella
Conferenza dei Capigruppo una riunione dei Capigruppo con gli
amministratori della Bassa Valle, i Sindacati e i consigli di
fabbrica delle aziende in difficoltà in questo momento in Bassa
Valle; è passato un mese, i Sindacati regionali non hanno dato la
disponibilità, ma non capisco perché il Consiglio regionale debba
aspettare che i Sindacati regionali diano la loro
disponibilità.
I Capigruppo devono convocare una riunione in Bassa Valle con i
Sindaci e i Presidenti della comunità montana, e se vogliono
partecipare i Sindacati, bene; diversamente, vorrà dire che anche i
lavoratori valuteranno quello che valgono i Sindacati.
L'Assessore ha detto che domani verrà presentato il piano;
voglio ricordare la discussione sulla mia interpellanza in merito
alle acque minerali Monte Bianco, che risale alla fine di febbraio.
Mi fu risposto, allora, che erano in corso delle trattative molto
delicate che si sarebbero chiuse il 15 marzo, dopo di che saremmo
stati informati; invece siamo ai primi di giugno e non si sa ancora
se queste trattative sono andate in porto.
Speravo almeno a metà di aprile di sapere qualcosa
dall'Assessore, anche perché si era preso quasi un impegno a dirci
qualcosa. Allora vorrei capire se dobbiamo fare un'altra
interpellanza dopodomani per sapere quello che succederà domani,
oppure se l'Assessore ci dirà: guardate, la vicenda Feletti
l'abbiamo chiusa felicemente da entrambe le parti, oppure non è
stata chiusa per questi motivi.
Pongo questo problema proprio per rispetto ai lavoratori che ci
sono dentro e che stanno subendo queste vicende, perché tre quarti
sono in cassa integrazione e l'altro quarto è a casa e non
rientrerà più.
Presidente Ha chiesto la parola il Consigliere Tibaldi.
Tibaldi (Ind) Per una brevissima replica. Il tenore di
quest'interrogazione è interlocutorio - e lo si capisce leggendola
-, tant'è che la risposta dell'Assessore è stata interlocutoria,
nel senso che non è che si possa venire qui in quest'aula a
disquisire su quella che è una situazione contabile aziendale,
perché si possono creare delle comprensibili turbative all'azienda
Feletti.
Tuttavia il problema non deve essere sottovalutato, e un
assessore all'industria che presiede questo dicastero deve porre la
massima attenzione sull'andamento complessivo della situazione
industriale valdostana.
Abbiamo appreso che domani dovrebbe esserci la presentazione di
un piano di risanamento più completo, cioè non solo un documento di
intenti come è stato presentato nel 1995, naturalmente ci poniamo,
come Consiglieri interroganti, nella posizione attendista e
chiediamo all'Assessore che ci riferisca, magari con un confronto
più approfondito anche in sede di IV Commissione, le risultanze di
questa impresa. Un'impresa che è interamente privata come proprietà
e come gestione, che non ha mai chiesto nulla alla Regione e questo
perlomeno la onora nell'ambito del settore industriale locale, e
che sta attraversando momenti di difficoltà legati al credito.
In attesa di ulteriori sviluppi di quelle che saranno le analisi
della Finaosta, ringrazio l'Assessore per la risposta fornita e mi
riserverò in futuro di avanzare altre iniziative.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK