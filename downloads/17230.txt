Consiglio Regionale della Valle d'Aosta - Oggetto del Consiglio n. 589 del 29 aprile 1999 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
CASA DA GIOCO
Precedente
Successivo
Resoconto integrale del dibattito dell'aula
Oggetto del Consiglio n. 589 del 29 aprile 1999 - Resoconto
SÉANCE DU 29 AVRIL 1999 (APRÈS-MIDI)
OGGETTO N. 589/XI Approvazione della bozza di disciplinare per
la gestione straordinaria della Casa da gioco di Saint-Vincent.
Deliberazione Il Consiglio
Richiamata la legge regionale 21 dicembre 1993, n. 88 recante
"Istituzione delle Gestione straordinaria per l'esercizio della
Casa da gioco di Saint-Vincent";
Considerato che l'art. 6 della legge suindicata, come sostituito
dall'art. 8 della legge regionale approvata con deliberazione del
Consiglio regionale n. 587/XI del 29 aprile 1999, stabilisce che la
Gestione straordinaria regionale esercita la relativa gestione
secondo le modalità specificate da apposito disciplinare
sottoscritto dal Presidente della Gestione straordinaria regionale
e dal Presidente della Giunta regionale, a ciò autorizzato dal
Consiglio regionale;
Ritenuto, pertanto, opportuno approvare la bozza di disciplinare
regolante le modalità di gestione della Casa da gioco da parte
della Gestione straordinaria della Casa da gioco di Saint-Vincent,
autorizzando contestualmente il Presidente della Giunta regionale
alla sua sottoscrizione;
Richiamata la deliberazione della Giunta regionale n. 2 in data
11 gennaio 1999 concernente l'approvazione del bilancio di gestione
per l'anno 1999 e per il triennio 1999/2001, con attribuzione alle
strutture dirigenziali di quote di bilancio e degli obiettivi
gestionali correlati e di disposizioni applicative, nonché la
circolare n. 4 in data 29 gennaio 1999;
Visto l'articolo 8 del decreto legislativo 22 aprile 1994, n.
320, come modificato dall'articolo 1 del decreto legislativo 16
febbraio 1998, n. 44, in ordine alla sottoposizione dell'atto a
controllo;
Visto il parere favorevole rilasciato dal Capo di Gabinetto, ai
sensi del combinato disposto degli articoli 13, comma 1, lettera e)
e 59, comma 2 della legge regionale 23 ottobre 1995, n. 45, sulla
legittimità della presente deliberazione;
Visto il parere della IV Commissione consiliare permanente;
Delibera
1) di approvare l'unita bozza di disciplinare per la gestione
straordinaria della Casa da gioco di Saint-Vincent, che costituisce
parte integrante del presente atto;
2) di autorizzare il Presidente della Giunta regionale a
sottoscrivere il disciplinare di cui al punto 1).
BOZZA DI DISCIPLINARE PER LA GESTIONE STRAORDINARIA DELLA CASA
DA GIOCO DI SAINT-VINCENT,
Articolo 1 (Oggetto)
In attuazione dell'art. 6 della legge regionale 21 dicembre
1993, n. 88 "Istituzione della Gestione straordinaria per
l'esercizio della Casa da gioco di Saint-Vincent e successive
modificazioni, il presente disciplinare regola i rapporti tra la
Regione Autonoma Valle d'Aosta (di seguito RAVA) e la Gestione
Straordinaria per l'esercizio della Casa da Gioco di Saint-Vincent
(di seguito GS), costituita e operante ai sensi della l.r. 88/93 e
successive modificazioni nonché della deliberazione del Consiglio
regionale n. 731/X del 2 giugno 1994, che agisce con la
denominazione "Casino de la Vallée Gestione Straordinaria".
Articolo 2 (Decorrenza)
Il presente disciplinare ha decorrenza dal giorno 1° luglio
1999.
Articolo 3 (Modalità di esercizio della Casa da Gioco e di
trasferimento dei beni)
L'esercizio dei giochi e delle attività collaterali continuerà
ad effettuarsi nei locali della Casa da Gioco, siti nel territorio
comunale di Saint-Vincent, nonché in eventuali pertinenze, di
proprietà o nella disponibilità della RAVA o della GS.
Le strutture, le attrezzature, i mobili, gli arredi e i
materiali concernenti le attività di gioco e tutte le attività ad
esse collaterali, di proprietà della RAVA, sono da questa concessi
in comodato alla GS.
La RAVA, in accordo con la GS, si riserva l'uso di locali
adeguati necessari ai propri servizi. Le spese vive relative
all'uso dei detti locali (telefono, energia, pulizia, manutenzioni
ordinarie) sono a carico della GS.
Articolo 4 (Beni immateriali)
Restano nella disponibilità della GS, che li riserva
esclusivamente alla gestione della Casa da Gioco, salvo specifica
autorizzazione della Giunta regionale, i marchi, il know-how, il
"software" (comprese le banche dati) e l'hardware specifico
elaborato per la gestione delle procedure di gioco e di controllo
della clientela, che sono e rimangono di esclusiva proprietà della
Regione,
Ferma restando l'esclusiva proprietà regionale delle
integrazioni o delle modifiche apportate, la GS, a proprie spese e
cura, provvede all'aggiornamento e all'inserimento dei dati
relativi al sistema informatico, nonché alla manutenzione ordinaria
e straordinaria dello stesso e ad eventuali modifiche di
sviluppo.
Articolo 5 (Gettoni)
Le dotazioni di gettoni di valore, di colore e delle slot in uso
presso la casa da Gioco sono fornite dalla RAVA che si riserva, in
relazione all'introduzione della moneta unica europea o per
sopravvenuti motivi tecnici, di sostituire la dotazione
medesime.
La GS si impegna a custodire e ad utilizzare esclusivamente i
gettoni di proprietà regionale e, al momento del suo scioglimento,
a restituire alla RAVA le dotazioni di gettoni complete oppure a
corrispondere il valore nominale dei pezzi eventualmente
mancanti
Articolo 6 (Investimenti)
La RAVA effettuerà gli opportuni investimenti, al fine di
assicurare la migliore funzionalità della gestione della Casa da
Gioco e di ottimizzarne la redditività.
I relativi interventi saranno realizzati a cura e a carico
dell'Amministrazione regionale.
La GS si impegna ad effettuare, con le modalità previste dal
successivo art. 11, investimenti per pubblicità e promozioni per un
totale annuo complessivo di Lire 3,5 miliardi.
Articolo 7 (Proventi trasferiti alla RAVA)
La GS versa alla tesoreria della RAVA, ai sensi dell'art. 8
della l.r. n. 88/1993 e successive modificazioni i proventi di
gioco, esclusi i proventi degli ingressi, delle mance, nonché delle
entrate per spettacoli e trattenimenti organizzati a spese della GS
all'interno o fuori della Casa da Gioco e delle altre attività
complementari ed accessorie, nelle seguenti percentuali:
a) sui proventi dei giochi francesi (Roulette francese, Fair
roulette, Trente/quarante, Chemin de fer, Poker... ) il 45 %;
b) sui proventi dei giochi americani (Roulette americana, black
jack... ) il 50 %;
c) sui proventi delle slots machines e degli altri giochi
elettronici il 70 %.
L'eventuale esercizio di nuovi giochi dovrà essere autorizzato
dalla RAVA. Agli effetti dell'applicazione delle percentuali, di
cui al presente articolo, i nuovi giochi saranno attribuiti, con
l'atto di autorizzazione, ai gruppi sopraindicati, in relazione
alla loro specifica classificazione.
Qualora le mance superino le percentuali sottoindicate dei
ricavi generati da ognuno dei medesimi giochi:
Roulettes francesi 60%;
Chemin de fer 30%;
Trente/Quarante 5%;
Poker 20%;
Craps e punto banco 10%;
Roulettes, americani, black jack 35%;
al termine di ciascun periodo semestrale dell'esercizio di GS,
quest'ultima nei 30 giorni successivi corrisponderà alla RAVA,
sulla parte eccedente di sua spettanza, le quote di ripartizione
previste nel presente articolo.
Le orfanelle, cioè vincite non ritirate dai giocatori, verranno
introitate, dopo annotazione su apposito registro, entrando così
nei proventi del tavolo.
La stessa procedura sarà seguita per le poussettes, puntate non
regolari effettuate dal giocatore dopo l'uscita del numero.
Articolo 8 (Affidamento di attività a terzi)
Le attività di gioco devono essere esercitate direttamente dalla
GS, che non può delegarle a terzi.
Le attività accessorie non collegate direttamente all'attività
produttiva e complementari all'attività di gioco concernenti
esercizi pubblici e commerciali o servizi al pubblico collaterali e
di supporto alla gestione della Casa da Gioco possono, anche se
svolte nei locali di pertinenza di quest'ultima, essere affidate a
terzi.
STV srl proseguirà la gestione dei bar, dei ristoranti, della
mensa aziendale secondo i contratti in essere. Ugualmente la
Cooperativa NOVE D. PICCOLA SOC. COOP. RESP. LIM. continuerà a
gestire il guardaroba della Casa da Gioco secondo i contratti in
essere.
Articolo 9 (Versamento)
Il versamento degli importi giornalieri, raggruppati per cinque
giorni, dovuti alla RAVA ai sensi dell'articolo 7 dovrà essere
effettuato entro e non oltre i cinque giorni successivi alla
scadenza del quinto giorno.
Nel caso di ritardo nei pagamenti, la GS sarà tenuta a
corrispondere alla RAVA, sugli importi pagati in ritardo, gli
interessi, in ragione annua, commisurati al tasso ufficiale di
sconto, maggiorato di 10 punti. Trascorso il termine di 30 giorni,
senza che si sia provveduto al versamento dell'importo dovuto, la
RAVA costituirà in mora la GS a mezzo di lettera raccomandata con
avviso di ricevimento e, in questo caso, si applicheranno
dall'inizio gli interessi moratori pari al tasso ufficiale di
sconto maggiorato di 15 punti.
I tassi di cui sopra saranno applicati con un limite massimo
pari al tasso effettivo globale medio rilevato trimestralmente
dalla Banca d'Italia su operazioni in conto corrente oltre i 10
milioni, maggiorato del 50%.
Articolo 10 (Cambio assegni)
Ai fini di incrementare la produttività della Casa da Gioco, la
GS continuerà, nel pieno rispetto delle leggi vigenti in materia, a
garantire, a proprio rischio, la provvista di gettoni di gioco
contro il rilascio di assegni di conto corrente, circolari, nonché
a procedere ai cosiddetti pagamenti di favore.
Le parti convengono sulla totale estraneità della RAVA ai rischi
e ai danni conseguenti a tali operazioni ed anche a quelli
derivanti da eventuali ammanchi di cassa o da qualsiasi altra causa
provocati, compresa la falsificazione dei gettoni. La RAVA verserà
alla GS, a titolo di contributo e di concorso forfetario,
comprendente anche gli oneri per gli eventuali cosiddetti pagamenti
di favore, una somma pari all'importo del 3? (tre per mille) da
calcolarsi sui proventi lordi di gioco, al netto degli ingressi e
delle mance, verificatisi nell'anno precedente.
La RAVA provvederà al pagamento della quota forfetaria in rate
trimestrali posticipate da effettuarsi entro 15 giorni dalla
scadenza di ogni trimestre.
In caso di ritardato pagamento, saranno corrisposti dalla
Regione gli interessi calcolati in ragione annua commisurati al
tasso ufficiale di sconto maggiorato di 10 punti, con il limite
massimo previsto dal 3° comma dell'art. 9.
Articolo 11 (Manifestazioni e promozione)
Al fine di promuovere le attività della Casa da Gioco, la GS si
impegna a costituire, entro 60 giorni dalla entrata in vigore del
presente disciplinare, un fondo di bilancio destinato a finanziare
il calendario di manifestazioni finalizzate ad incentivare le
presenze della clientela presso la Casa medesima e ad attivare
ritorni di immagine e ricadute promozionali su Saint-Vincent e
sulla Valle d'Aosta.
Il fondo è alimentato da una quota fissa a carico della GS di
lire 3,5 miliardi annui derivante dall'applicazione dell'art. 6 del
presente disciplinare, oltre ad un importo pari al 10% degli
introiti lordi di gioco dell'anno precedente, al netto dei proventi
derivanti dalla vendita dei biglietti d'ingresso, di cui il 50% a
carico della GS e il 50% a carico della RAVA.
La RAVA verserà al "fondo", entro il 10 di ogni mese, 1/12 della
quota a proprio carico.
Qualora il costo complessivo delle manifestazioni superi gli
stanziamenti del "fondo", l'eccedenza rimarrà a totale carico della
G.S.
Dopo la presentazione del consuntivo, qualora la somma spesa
annualmente per le manifestazioni sia inferiore allo stanziamento,
la differenza andrà ad incrementare il fondo per l'anno
successivo.
Il fondo prevederà le seguenti tipologie di manifestazioni:
manifestazioni di produzione diretta, a cui sarà destinato l'80%
dello stesso;
manifestazioni di produzione indiretta, a cui sarà destinato
l'8% dello stesso;
manifestazioni di prestigio, a cui sarà destinato il restante
12%.
Manifestazioni di produzione diretta
Rientrano in tale tipologia tutte le manifestazioni ed
iniziative finalizzate alla promozione delle attività di gioco che
si concretizzano, principalmente, nell'offerta di ospitalità alla
clientela della Casa da Gioco, nell'organizzazione di serate
gastronomiche, di spettacoli, di intrattenimenti vari e di gare
legate ai diversi giochi, nonché nella messa a disposizione di
servizi di trasporto (aerei, autobus e auto).
Le spese per ospitalità, relativamente a tali tipologie di
manifestazioni, non potranno essere inferiori al 50% dello
stanziamento previsto. Le stesse dovranno essere ulteriormente
destinate per non più dei 70% a favore della cosiddetta ospitalità
"interna" (Grand Hotel Billia, Bar e Ristoranti del Casinò).
In tale ambito, sempre con la finalità di promuovere e
pubblicizzare l'attività di gioco e di veicolare l'immagine della
Casa da gioco, la GS può attivare campagne pubblicitarie, attività
promozionali e attuare sponsorizzazioni per manifestazioni di
livello nazionale e internazionale che si svolgono in Valle d'Aosta
o per primarie Associazioni/Società sportive la cui attività
agonistica si svolge precipuamente al di fuori della Valle
d'Aosta.
Manifestazioni di produzione indiretta
Rientrano in tale tipologia le manifestazioni il cui riflesso
sulla promozione della Casa da Gioco è meno rilevante. Si tratta di
meetings, conventions e congressi che, ospitati a Saint-Vincent nei
giorni feriali - salvo casi eccezionali - attivano flussi turistici
qualificati con innegabili ricadute positive anche sulla comunità
locale oltre che sulla Casa da Gioco.
L'intervento a favore di tali manifestazioni si concretizza
nell'offerta di servizi alberghieri, essenzialmente camere e pasti
in strutture del comprensorio di Saint-Vincent e Châtillon
convenzionate con la Casa da Gioco. Rimangono a totale carico degli
organizzatori le altre spese, ivi comprese quelle relative al nolo
delle sale e dei servizi congressuali.
Salvo deroghe specifiche concesse dal "Comitato per la
promozione e le manifestazioni", agli ospiti della GS in occasione
di eventi di cui sopra verrà richiesto l'acquisto di un importo, da
determinare di volta in volta, in gettoni slot o fiches da spendere
nelle sale da gioco.
Manifestazioni di prestigio
Esse consistono in eventi speciali, la cui finalità è unicamente
la promozione dell'immagine della Valle d'Aosta, quali, a titolo
esemplificativo, i noti premi Saint-Vincent.
Il programma annuale delle manifestazioni, operativo ed
economico, è predisposto dalla GS di concerto con il "Comitato per
la promozione e le Manifestazioni", formato dal Presidente della
Giunta regionale o un suo delegato che lo presiede, da un dirigente
della GS e da un terzo componente in rappresentanza dei Comuni di
Châtillon e di Saint-Vincent.
La RAVA, attraverso il Servizio ispettivo regionale, verifica e
controlla l'effettuazione delle manifestazioni la cui gestione è
affidata alla GS.
Il programma annuale delle manifestazioni viene adottato dalla
Giunta regionale entro e non oltre il 15 dicembre dell'anno
precedente a quello di riferimento.
Il funzionamento del Comitato è regolamentato attraverso
apposito protocollo predisposto dal Comitato stesso entro 90 giorni
dall'entrata in vigore del presente disciplinare e approvato dal
Comitato di gestione della GS e dalla Giunta regionale.
Eventuali variazioni del programma comportanti il superamento
del preventivo di spesa complessivo dovranno essere sottoposte ad
approvazione con le medesime modalità previste per la redazione del
programma annuale. È concessa la compensazione delle spese tra le
varie manifestazioni unicamente all'interno della tipologia di
appartenenza.
Il presente articolo troverà prima applicazione per la
predisposizione del programma delle manifestazioni per l'anno
2000.
Per le manifestazioni e le promozioni del periodo 1.07.1999 -
31.12.1999 la RAVA parteciperà al finanziamento del programma sulla
base dei parametri previsti dal presente articolo.
Articolo 12 (Oneri fiscali)
Gli oneri tributari, direttamente o indirettamente derivanti dal
presente disciplinare, saranno a carico delle parti in conformità a
quanto previsto dalle disposizioni di legge.
Le spese di stipulazione del contratto, i diritti di segreteria,
le spese di bollo ed accessori presenti - e - future, relative al
presente disciplinare sono poste a carico della GS.
L'imposta di registro sarà a carico della GS, se dovuta in
misura fissa, a carico di entrambi i contraenti - in parti uguali -
se dovuta in percentuale.
Articolo 13 (Controlli)
La GS continuerà ad assicurare, con il più severo controllo, la
regolarità dei giochi e degli incassi relativi.
La RAVA avrà la facoltà di esercitare, a mezzo di servizio
ispettivo, qualsiasi forma di controllo, sia in modo continuativo e
sistematico, sia con interventi saltuari, sui giochi,
manifestazioni varie, ingressi, con possibilità di accesso diretto
e in tempo reale al sistema informatico della Casa da gioco con le
modalità previste dall'apposito regolamento che sarà approvato dal
Consiglio regionale entro 180 giorni dall'entrata in vigore del
presente disciplinare.
Pertanto la GS provvederà a fornire in tempo reale informazioni,
tabulati ed in particolare risultati di gestione, secondo le
richieste del Commissario regionale presso la Casa da Gioco o del
Direttore della Direzione regionale della Casa da gioco e
assicurando nel contempo la più completa disponibilità delle
strutture interne preposte al controllo di attività di gioco e al
controllo amministrativo.
Nessun tavolo o gioco può essere aperto o chiuso senza la
presenza di un rappresentante della Regione nominato dal Presidente
della Giunta regionale.
La GS si impegna inoltre a ottemperare ai seguenti
adempimenti:
a) trasmettere alla RAVA una sintesi trimestrale del reporting
di GS al fine di una completa conoscenza degli andamenti gestionali
della stessa;
b) utilizzare esclusivamente il sistema integrato di sicurezza
con particolare riferimento al controllo dei giochi, che le verrà
fornito dalla RAVA, la quale curerà anche i successivi
aggiornamenti. La GS terrà costantemente informato l'organo interno
di controllo regionale su eventuali anomalie o necessità di
integrazione del sistema integrato di controllo. A questo fine
saranno adottate le più moderne tecniche di comunicazione,
telecamere ed informatica di sicurezza reperibili sul mercato. Tale
realizzazione sarà messa in atto al solo fine di assicurare un
controllo della regolarità dei giochi e comunque con esclusione
della sorveglianza sull'attività del dipendente. Le modalità per
l'accesso e l'utilizzo delle strutture di sorveglianza (sala
monitor dei controlli di sicurezza) saranno regolate da apposito
disciplinare da approvarsi da parte della Giunta regionale,
concordato con la GS e sentiti l'Ispettorato del Lavoro e le
Organizzazioni sindacali di categoria. Il sistema integrato di
sicurezza ritornerà automaticamente nella disponibilità della
Regione al momento in cui cesserà la GS;
c) fornire quotidianamente, per tavolo o gioco, un'analitica
contabilità delle mance, consentendo all'Amministrazione
l'eventuale controllo, anche ai fini dell'applicazione del terzo
comma del precedente art. 7, contestuale al conteggio delle
stesse..
Articolo 14 (Manutenzione e assicurazioni)
La GS è tenuta a gestire la Casa da Gioco con decoro,
provvedendo a mantenere in costante e perfetta efficienza tutte le
attrezzature ed impianti e ad assicurare altresì le migliori
condizioni igieniche ed ambientali, sia per il pubblico che per il
personale dipendente.
L'onere della custodia e della manutenzione ordinaria saranno a
carico della GS, mentre quello della manutenzione straordinaria
sarà a carico della RAVA.. Sono considerati oneri di manutenzione
ordinaria tutte le spese di natura ricorrente che vengano sostenute
per pulizia, verniciatura, riparazione e sostituzione di parti
deteriorate dall'uso, nonché tutte le ulteriori spese che servano a
mantenere i cespiti in buono stato di funzionamento; Sono invece
considerati oneri di manutenzione straordinaria tutte le spese
relative ad interventi che comportino un aumento significativo e
tangibile di produttività o di vita utile del cespite.
La Regione si riserva inoltre il diritto di valutare, per
materiali ed arredi soggetti a deperimento le condizioni di usura e
di richiedere gli immediati interventi di sostituzione o di
manutenzione.
Gli oneri relativi, considerati spese per manutenzioni
ordinarie, rientrano tra quelli a carico della GS.
È a carico della RAVA la polizza globale fabbricati anche a
favore della GS e con rinuncia alla surroga. Sono a carico della GS
tutte le altre coperture assicurative connesse alla conduzione
della Casa da Gioco e di tutti i beni ad essa pertinenziali quali,
a titolo esemplificativo e non esaustivo: incendio, scoppi di gas,
furti e rapine, responsabilità terzi e danni di qualsiasi
natura.
Articolo 15 (Oneri di gestione straordinari ed impropri)
La GS continuerà, fino ad eventuale loro riduzione,
modificazione o risoluzione, ad onorare gli accordi con Saav del
27.12.96.
Articolo 16 (Disciplina del personale)
La GS è tenuta al rispetto delle leggi che regolano il rapporto
di lavoro e alla piena osservanza dei contratti di lavoro
stipulati.
La GS continuerà a mantenere in servizio tutto il personale
dipendente in forza al momento di entrata in vigore del presente
disciplinare, fatti salvi i casi di licenziamento per giusta causa
o giustificato motivo, di dimissioni, di risoluzioni consensuali o
di contratti di lavoro a tempo determinato.
Le nuove assunzioni saranno effettuate ai sensi della
"Regolamentazione delle assunzioni del personale presso il Casino
de la Vallée" approvata con deliberazione del Consiglio regionale
n. 2399/X del 5 febbraio 1997 o di quella vigente tempo per
tempo.
La GS si impegna a garantire che il personale addetto ai servizi
di sala e generali (valletti, portieri, eccetera.... ) sia
numericamente e qualitativamente rispondente alle esigenze del buon
andamento dei servizi stessi
La GS si impegna a non modificare l'organico dei dipendenti,
come risultante al momento dell'entrata in vigore del presente
disciplinare, se non a seguito di oggettive esigenze che potrebbero
scaturire dalla necessità di gestire nuovi giochi o spazi, oppure
dall'adesione a riduzioni di orari di lavoro contrattualmente
determinati.
Le variazioni all'organico dovranno essere preventivamente
assentite dalla RAVA. In particolare qualora la GS. intenda
procedere all'assunzione di nuovi dirigenti dovrà sottoporre
preventivamente alla RAVA il curriculum professionale e la
certificazione antimafia e riceverne preventivo nulla osta o
motivato rifiuto.
Articolo 17 (Forniture)
Per gli appalti di lavori e le forniture di beni e servizi la
GS, dovrà attenersi al proprio regolamento acquisti e dovrà, a
parità di qualità e condizioni, ove consentito dalle leggi in
materia, rivolgersi preferibilmente a imprese aventi sede in Valle
d'Aosta.
Articolo 18 (Finanziamento attività culturali)
A decorrere dall'1.1.2000, la GS verserà alla RAVA annualmente,
entro 15 giorni dalla chiusura dell'esercizio, un importo pari
all'1%° (uno per mille) degli introiti lordi dei giochi da
destinare al finanziamento di attività culturali.
In sede di prima applicazione del presente disciplinare, per
l'anno 1999 tale importo si intenderà ridotto in misura del
50%.
Articolo 19 (Ingressi)
Per l'ingresso nelle sale da gioco deve essere rilasciata una
speciale tessera o titolo della GS, la quale ha la facoltà di
ritirarlo o di negarlo, a suo insindacabile giudizio o su motivata
richiesta del Commissario Regionale presso la Casa da Gioco, del
Direttore della Direzione regionale della Casa da Gioco,
dell'Ufficio interno di P.S., delle Compagnie territoriali dei
Carabinieri e della Guardia di Finanza.
L'ingresso alle sale da gioco e ai locali utilizzati per le
operazioni comunque inerenti allo svolgimento delle attività di
gioco è vietato ai minorenni, ai militari in divisa, alle persone
dedite notoriamente all'esercizio professionale del gioco ed alle
persone che intendano svolgere operazioni di credito, fatta
eccezione per gli Istituti di credito autorizzati, convenzionati
con la GS per servizi all'interno della Casa da Gioco.
Per quanto concerne i residenti in Valle d'Aosta si applicano le
disposizioni assunte in merito dal Consiglio regionale.
Agli effetti della vigilanza delle Autorità governative, i
locali adibiti al gioco sono considerati come pubblici.
La GS è responsabile in via diretta ed esclusiva verso le
Autorità stesse di qualsiasi infrazione o irregolarità.
L'importo massimo del corrispettivo per l'ingresso alle sale da
gioco sarà autorizzato dalla Regione.
Alla GS compete la facoltà di rilasciare, anche su richiesta del
Commissario Regionale presso la Casa da Gioco o dei Dirigenti
regionali preposti al Servizio Ispettivo, biglietti di ingresso
omaggio a scopo promozionale.
Articolo 20 (Apertura e orari)
La Casa da Gioco deve essere tenuta aperta e funzionante per
tutto l'anno, fatta eccezione per il giorno di vigilia di
Natale.
L'orario di funzionamento delle sale da gioco e dei servizi
accessori è stabilito dalla GS con la piena osservanza delle
disposizioni impartite dalle competenti Autorità.
Presidente Anche per quest'atto la discussione generale è stata
svolta. Siamo in presenza di un emendamento presentato dai
Consiglieri Cerise e Praduroux di cui do lettura:
Emendamento All'art. 7 (Proventi trasferiti alla RAVA)
Il penultimo comma dell'art. 7 della Bozza di disciplinare per
la Gestione Straordinaria della Casa da Gioco di Saint-Vincent è
sostituito dal seguente:
(…(
Le orfanelle, cioè le vincite non ritirate dai giocatori,
verranno introitate, dopo annotazione su apposito registro, secondo
la consuetudini aziendali in atto: il 90% entrerà nei proventi del
tavolo, mentre il rimanente 10% verrà ripartito a titolo di
mancia.
(…(
La parola al Consigliere Praduroux.
Praduroux (UV) Quest'emendamento voleva solo andare a modificare
il penultimo comma dell'articolo 7 nel seguente modo: "Le
orfanelle, cioè le vincite non ritirate dai giocatori, verranno
introitate, dopo annotazione su apposito registro, secondo le
consuetudini aziendali in atto: il 90% entrerà nei proventi del
tavolo, mentre il rimanente 10% verrà ripartito a titolo di
mancia." Questo è un accordo sindacale vigente già dal 1984
all'epoca della Sitav.
Presidente La parola al Consigliere Beneforti.
Beneforti (PVA-cU) Solo un chiarimento ai proponenti
dell'emendamento: mentre il rimanente 10 percento va ripartito a
titolo di mancia, che poi diviene 50 e 50? Va ai croupiers o viene
50 e 50? Viene diviso? … Ho capito.
Si dà atto che il Consigliere Lanièce non partecipa alla
votazione.
Presidente Pongo in votazione l'emendamento presentato:
Consiglieri presenti: 30
Votanti: 29
Favorevoli: 26
Contrari: 3
Astenuti: 1 (Squarzino Secondina)
Il Consiglio approva.
La parola alla Consigliera Squarzino Secondina.
Squarzino (PVA-cU) Prima di votare, volevo chiedere
un'informazione per quanto riguarda l'articolo 6 sugli
investimenti. Poiché si dice che questo disciplinare ricalca in
parte quello che era stato predisposto quando si trattava di vedere
con Finoper le condizioni per la gestione, sugli investimenti,
vorrei capire cosa significa quest'affermazione molto vaga, cioè se
la RAVA ha in mente un programma di investimenti e se è a quel
programma di investimenti, quello di allargamento e di ampliamento
che ci si riferisce oppure se è semplicemente l'aménagement
ordinario. Se invece esiste un progetto ben preciso, vorrei sapere
qual è. A seconda della risposta voterò a favore o contro.
Presidente La parola al Presidente della Giunta, Viérin
Dino.
Viérin D. (UV) Nous avons inséré cet article concernant les
investissements pour affirmer que les investissements sont à la
charge de l'Administration régionale. C'est le principe qui est
affirmé dans cet article.
"Quels investissements?" nous demande Mme Squarzino; pour
l'instant le seul plan de développement de la maison de jeu est
celui qui a été approuvé par le Gouvernement en 1995 et qui n'a pas
été appliqué. Le Gouvernement en 1995 a voté un plan de
développement de la maison de jeu, le projet Casino 2000, mais
ensuite en considérant également les vicissitudes liées à la
définition du contentieux avec Finoper, il n'y a pas eu d'exécution
de ce même plan.
C'est le seul plan qui existe, tout autre plan devra être
discuté, voté et soumis à l'attention des organes concernés.
Il y a ensuite la possibilité d'intervenir par le biais de cet
article pour tous les autres investissements - je ne parle plus de
plan de développement - qui sont estimés nécessaires pour assurer
le meilleur fonctionnement de la gestion de la maison de jeu et à
en augmenter la rentabilité. Les deux aspects sont considérés dans
cet article et, concernant le plan de développement, le seul acte
officiel existant est celui de 1995.
Presidente Pongo in votazione l'atto 26.3 nel suo complesso così
come è stato emendato:
Consiglieri presenti: 30
Votanti: 28
Favorevoli: 22
Contrari: 6
Astenuti: 2 (Collé, Marguerettaz)
Il Consiglio approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK