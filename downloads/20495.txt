Consiglio Regionale della Valle d'Aosta - Oggetto del Consiglio n. 505 del 25 marzo 2004 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
DEMANIO E PATRIMONIO REGIONALE
INDUSTRIA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 505 del 25 marzo 2004 - Resoconto
OGGETTO N. 505/XII - Ridefinizione delle linee guida in materia
di utilizzo e cessione delle aree di proprietà regionale destinate
a fini produttivi. (Reiezione di mozione)
Mozione
Premesso
- che la Thermoplay, industria di Pont-Saint-Martin in forte
crescita, ha da tempo manifestato la necessità di espandere la
propria struttura per fare fronte alle nuove esigenze produttive,
ipotizzando la costruzione di un altro insediamento adiacente a
quello esistente;
- che, per capitalizzare l'investimento, i titolari
dell'azienda hanno chiesto di potere acquistare l'area (di
proprietà regionale) nella quale si prevede l'ubicazione del nuovo
insediamento, ma la Pubblica Amministrazione ha finora negato la
disponibilità a venderla;
- che tale assurdo diniego rischia di vanificare un
importante progetto di sviluppo di un'impresa in Valle d'Aosta,
impedendo un cospicuo investimento da parte di un operatore
economico privato nonché una prospettiva occupazionale per molti
residenti;
- che, sollecitato sull'argomento da un'interpellanza del
Gruppo La Casa delle Libertà, l'assessore delegato ha annunciato la
disponibilità a rivedere l'impostazione politica e legislativa
sinora adottata in merito al regime delle aree produttive di
proprietà regionale, con particolare riferimento al caso
Thermoplay;
- che, nonostante il tempo trascorso, non ci sono novità da
parte della Regione e il titolare della Thermoplay ha manifestato
la volontà di delocalizzare una parte della produzione al di fuori
della Valle d'Aosta;
ciò premesso, il Consiglio regionale
Impegna
la Giunta regionale a ridefinire sollecitamente le linee
guida in materia di utilizzo e di cessione delle aree di proprietà
regionale destinate a fini produttivi, predisponendo un disegno di
legge che innovi la disciplina contenuta nella Legge regionale
12/1997 e ne rimuova i limiti ostativi a una concreta politica di
sviluppo.
F.to: Tibaldi - Frassy
Presidente - La parola al Consigliere Tibaldi.
Tibaldi (CdL) - Anche questo è un tema che abbiamo già
affrontato con interpellanza nel settembre dello scorso anno,
un'interpellanza alla quale lo stesso Assessore diede alcune
risposte - che riprenderò nel corso dell'intervento -, riguardante
un aspetto importante di una politica industriale che noi stentiamo
a riconoscere in questa regione. Questo non perché abbiamo dei
pregiudizi particolari, ma perché quelle poche occasioni di
sviluppo che ci sono, ci sembra che vengano paradossalmente
sprecate!
Ritorniamo su tale problematica anche perché, se confidavamo in
un'intenzione manifestata da parte dello stesso Assessore lo scorso
settembre, oggi questa nostra fiducia, peraltro condizionata, è
stata assolutamente delusa da dichiarazioni pervenuteci da un
imprenditore, il titolare della "Thermoplay", che aveva fatto, a
suo tempo, richiesta di acquisire un'area adiacente al suo
stabilimento per ampliarlo e per potenziare la sua già fruttuosa
attività industriale e, naturalmente, dare occupazione aggiuntiva
in quell'area. Paradossalmente leggiamo sui giornali che
l'espansione dell'impresa è bloccata dall'incertezza, dall'assenza
di iniziative di scelte, di decisioni da parte della Giunta
regionale.
Il "caso Thermoplay" è un caso che urla vendetta nei confronti
di una politica regionale che non vuole dirimere le questioni
ostative allo sviluppo dell'azienda. Se qualche mese fa si diceva:
"delocalizzeremo in altre zone dell'Italia" - si prevedeva di
andare nel Veneto, nel motore industriale del paese -, adesso
leggiamo che addirittura le intenzioni sono quelle di andare
nell'est dell'Europa, se non addirittura a "Far East", perché ci
sono offerte e convenienze che qui, in Valle, vengono negate. Ecco
perché torniamo sull'argomento: non per essere ripetitivi, ma
perché siete voi, ripetitivi nelle vostre inefficienze, siete voi,
ripetitivi nell'assenza di comunicazione nei confronti di chi è qui
attivo, di chi è operativo per produrre ricchezza nella nostra
regione, di chi - nonostante le sue buone intenzioni - si trova
bloccato da questa inerzia dipendente esclusivamente dalla
burocrazia pubblica! Incertezza ed inefficienza sottolineata a più
riprese anche dal vertice dell'AVI, che non solo nell'articolo che
ho sotto mano, ma anche in altre dichiarazioni, evidenzia la
straordinaria disattenzione manifestata da parte dell'Assessorato,
della Giunta in generale, nei confronti di questo problema
fondamentale che è lo sviluppo!
Ricordo che anche lei, recentemente, rispondendo ad
interpellanze presentate da altri gruppi di opposizione nella
scorsa seduta, ha detto testualmente: "La Cina sta attraendo
interventi da Stati Uniti ed Europa"; questo è un dato di fatto, ma
è normale che la Cina attragga investimenti quando USA ed Europa,
in particolare Valle d'Aosta, non sono in grado di tutelare le
proprie imprese? È normale che lì, il polo di attrazione faccia da
catalizzatore nei confronti di quelle realtà che vengono trascurate
nel mondo occidentale? Ed è normale che lì, dove si sta generando
uno sviluppo virtuoso e, per certi versi, incontrollato, si vadano
ad insediare un domani anche realtà produttive che potrebbero
lavorare nella nostra regione? L'unico problema è che in questa
regione qualcuno fa le "orecchie da mercante"!
Vorremmo sapere quando e come pensate di intervenire in maniera
sinergica con le associazioni di categoria, per poter definire
delle formule di collaborazione che vadano ad implementare i
livelli di sviluppo, di occupazione e di ricchezza della nostra
regione. Non penso che possiamo permetterci di perdere imprese,
imprenditorialità e lavoro in questa Valle, anche se lei, con una
preoccupazione attenuata, diceva che i livelli di disoccupazione in
Valle sono inferiori alla media nazionale, sostenendo che nel 2003,
in fondo, solo 300 persone circa hanno perso il
lavoro… direi che non è un dato da
sottovalutare! Sono parole sue, che ho annotato quando lei
rispondeva ad alcune interpellanze sulla crisi del settore
industriale in Valle!
Fra i fattori di intervento da parte di un ente pubblico c'è
anche quello della gestione delle aree; se la strategia politica di
questa Giunta o della Giunta precedente era fondata sul vincolo
della proprietà delle aree e sul principio dell'intrasferibilità
delle medesime, oggi, per favorire la riconversione industriale
bisogna rivedere questo principio, cercando di soddisfare certe
esigenze che non sono assolutamente speculative. Questo anche
perché l'imprenditore, nella fattispecie, è pronto, soldi alla
mano, a pagare il "quantum" per acquistare l'area per ampliare il
proprio insediamento ove ospitare nuove tecnologie e nuova
occupazione, non chiede né sovvenzioni o contributi a fondo perso,
né finanziamenti a tasso agevolato. Innanzi a questa straordinaria
capacità di creare sviluppo nonostante la crisi del settore
industriale, corrisponde una straordinaria assenza di risposte,
un'ottusità della Giunta che dovrebbe, invece, provvedere in tempo
reale.
Assessore, nelle sue affermazioni in quest'aula, ha detto che
l'impostazione adottata fino ad oggi non deve considerarsi
necessariamente immutabile, che l'Amministrazione oggi è orientata
ad adottare i criteri che possono consentire in alcuni casi, come
quello di "Thermoplay", di giungere alla vendita dell'area. A
distanza di 6 mesi oggi questo traguardo non è stato ancora
raggiunto!
Con la mozione partiamo dal particolare per arrivare al
generale; è vero che denunciamo in premessa il "caso Thermoplay"
come caso emblematico di inefficienza della politica economica
regionale, ma chiediamo anche un impegno di ampio respiro, cioè di
ridefinire sollecitamente le linee guida in materia di utilizzo e
cessione delle aree di proprietà regionale, destinate a fini
produttivi, predisponendo gli strumenti legislativi necessari ad
innovare una disciplina, contenuta nella legge regionale n.
12/1997, che rimuova i limiti ostativi ad una concreta politica di
sviluppo.
Abbiamo, "in itinere", un piano industriale che dovrà essere
definito ai sensi della legge n. 6/2003, abbiamo "in itinere"
qualcosa per quanto riguarda la soluzione di problemi di questo
tipo; ci sembra, anche qui, iniquo che certe situazioni industriali
siano cullate e coccolate come quella di ieri della "Tecdis", e non
ci siamo soffermati sugli emolumenti, le provvidenze regionali che
dal 1987 ad oggi sono state erogate a favore di questa impresa,
perché l'elenco è chilometrico! Vorremmo sapere se questa
situazione di maggiore equità viene rivolta anche nei confronti di
chi, con iniziative proprie e, soprattutto, di tasca propria, vuole
solo esercitare un diritto: quello di espandere e far crescere la
propria attività produttiva. Un diritto che si traduce anche in un
beneficio inconfutabile a favore di altre persone e a favore di un
sistema economico, quello valdostano, che oggi ci sembra non goda
di particolare salute.
Ci riserviamo di intervenire in sede di replica, in attesa di
avere qualche risposta da parte dell'Assessore, una risposta che
abbia possibilmente qualche concretezza, qualche fatto.
Presidente - Dichiaro aperta la discussione generale. Se nessuno
chiede la parola, chiudo la discussione generale.
La parola all'Assessore alle attività produttive e politiche del
lavoro, Ferraris.
Ferraris (GV-DS-PSE) - Cercherò di essere concreto. La questione
della vendita delle aree industriali è stata oggetto di discussione
nella passata legislatura con l'Associazione industriali; il "caso
Thermoplay" ne è un esempio, ma non è il solo. Successivamente, la
nuova maggioranza che si è costituita lo scorso anno ha modificato
l'orientamento in materia, impegnandosi a fornire soluzioni
concrete e su questo tornerò dopo.
Sulla questione "Thermoplay" però vorrei dire che la questione
va vista nel suo complesso, perché la "Thermoplay", nell'area di
Pont-Saint-Martin, ha potuto - utilizzando le norme del diritto di
superficie - costituire uno stabilimento di circa 3 milioni di
euro, utilizzando una legge regionale che attualmente non è più
utilizzabile per vincoli comunitari: questo per dire che non c'è
stato un atteggiamento iniquo nei confronti di detta società. Tanto
che, scherzando con l'imprenditore nel corso di un incontro fra
l'AVI e la Giunta regionale, si è detto che il fatto che lui avesse
utilizzato questa norma per costruire lo stabilimento a
Pont-Saint-Martin lo aveva salvato dall'alluvione, perché questa
ditta si è trasferita nell'area di Pont-Saint-Martin nell'agosto
del 2000 e nell'ottobre è successo quanto è successo, per cui
l'azienda che occupava precedentemente è stata distrutta. Questo
con un contributo significativo da parte della Regione, perché la
legge n. 85 consentiva di dare un contributo del 35% a fondo perso
per la costruzione dello stabilimento.
Successivamente, l'azienda, a fronte di un positivo ampliamento
della propria attività, aveva fatto richiesta di avere un terreno a
fianco. Il 23 luglio 2001 la Giunta ha deliberato per concedere in
diritto di superficie il terreno adiacente alla "Thermoplay", cosa
che la società non ha inteso fare dicendo che per scelte proprie
chiedeva l'acquisto del terreno: questo per dire che se c'è un
atteggiamento di attenzione, viene rivolto verso tutti gli
imprenditori.
Non faccio commenti sulla questione della Cina, sono realtà con
cui bisogna fare i conti; i numeri che davo sulla riduzione dei
posti di lavoro non li davo per dire che la riduzione di 200 posti
di lavoro è un fatto positivo, ma, a fronte di scenari
apocalittici, davo la dimensione dei problemi. So che anche la
perdita di un solo posto di lavoro è un problema, ne sono convinto,
non intendo minimizzare le questioni, però non possiamo neanche
tracciare scenari che non siano corrispondenti alla realtà! Poi la
realtà può sempre peggiorare e, da questo punto di vista, le
Cassandre possono aver ragione, però giudico la realtà per quella
che è oggi.
Per venire alle risposte concrete, nella parte impegnativa della
mozione si impegna la Giunta regionale a ridefinire sollecitamente
le linee guida in materia di utilizzo e di cessione delle aree di
proprietà regionale destinate a fini produttivi, predisponendo un
disegno di legge che innovi la disciplina contenuta nella legge
regionale n. 12/1997 e ne rimuova i limiti ostativi a una concreta
politica di sviluppo. Qui non posso far altro che dire: "già
fatto", perché nella Giunta di lunedì scorso è stato presentato un
disegno di legge che titola "Interventi per il patrimonio
immobiliare regionale destinato ad attività produttive e
commerciali".
Lei, che è un sottile giurista, sa che la Giunta regionale non
può approvare la legge, può solo promuoverla al Consiglio, ma
questo compito è stato realizzato e il disegno di legge che
arriverà quanto prima in commissione prevede che venga costituita
una società di capitali a capitale regionale, per gestire il
patrimonio immobiliare destinato ad attività produttive e
commerciali; società che provvede, in particolare, ad acquisire in
proprietà il patrimonio immobiliare regionale destinato ad attività
produttive e commerciali, nonché gli impianti, le attrezzature
collegate, curandone la valorizzazione, la gestione e l'eventuale
alienazione.
Mi pare quindi di aver mantenuto le dichiarazioni e gli impegni
che abbiamo assunto; adesso la parola passa al Consiglio per una
valutazione della legge, eventuali integrazioni e miglioramenti.
Siamo disponibili su questo terreno, ma sulla base di questo atto
formale della Giunta, chiederei di ritirare la mozione, in quanto
questa è stata superata dai fatti.
Presidente - La parola al Consigliere Tibaldi.
Tibaldi (CdL) - È una risposta completamente insoddisfacente per
due ragioni: la prima, per quanto riguarda il "caso Thermoplay",
lei altro non ha fatto che riproporci la cronistoria sintetica di
una vicenda che già conosciamo.
La Regione ha offerto un diritto di superficie all'imprenditore,
che non interessa l'imprenditore, perché deve investire e lo vuole
fare su un terreno di sua proprietà; altrimenti come fa a
capitalizzare l'investimento? Con la legge nuova compera, lei dice,
ma per adesso non c'è una legge nuova e qui, dal particolare,
passiamo al generale!
Lei dice che la soluzione è contenuta in un disegno di legge
regionale, il n. 21 "Interventi per il patrimonio immobiliare
regionale destinato ad attività produttive e commerciali", ma non
c'è un cenno agli interventi per il patrimonio immobiliare che
volete fare in questa legge; semplicemente prevedete la
costituzione di una S.p.a. che dovrebbe diventare il contenitore di
un insieme di immobili, oggi destinati ad attività produttive. Non
si dice nulla, né come questa società viene governata, né quale
sarà il regime di utilizzo e di disponibilità dei beni a favore dei
privati, cioè lo sottraete ad una legge regionale, la n. 12/1997,
il regime e vorreste trasferirlo ad un patrimonio S.p.a. che, di
fatto, quale vantaggio procura? Procura semplicemente l'ennesimo
esautoramento del Consiglio regionale sul controllo degli immobili
di proprietà regionale!
Non ci sembra una soluzione, non ci sembra una scelta strategica
di politica industriale! Ci sembra, invece, un'operazione
"bislacca" per far sì che determinati immobili vengano congelati in
una situazione societaria che diventa gestibile e gestita solo da
alcune persone, a condizioni che non conosciamo, probabilmente con
criteri non di equità nei confronti dei diversi imprenditori. Ciò
contempla una soluzione che, secondo noi, non è di fine politica
industriale, ma è una soluzione che soddisfa probabilmente gli
interessi di qualche persona!
Abbiamo letto, nel novero delle deliberazioni di Giunta, che
siete inclini a dare numerose consulenze in questa fase, ne avete
date anche per la redazione del piano di sviluppo industriale e per
diverse altre situazioni (mi riferisco all'adattamento della scuola
valdostana alla "riforma Moratti"). Queste consulenze dovrebbero
però essere finalizzate allo studio di strategie innovative, non
alla creazione di un'ennesima S.p.a. che diventa il contenitore e
il luogo di gestione occulta - per quanto riguarda questo Consiglio
- di situazioni che invece devono essere gestite alla luce del
sole, perché il rapporto con chi produce e dà lavoro deve essere
gestito da parte di un ente pubblico, alla luce del sole!
Non consideriamo ragionevole un metodo di approccio di questo
tipo da parte sua e la cosa ci lascia stupiti, soprattutto da parte
di un assessore che, per cultura e formazione, dovrebbe essere
ancorato a metodologie di carattere pubblicistico nella gestione di
immobili, e non privatistiche come si vogliono creare!
Non ritiriamo questa mozione, perché riteniamo che quella
soluzione da lei definita con un "già fatta", non sia quella
idonea. La invitiamo ad affrontare in maniera diversa, con dei
piani strategici e linee di indirizzo chiare le situazioni di
deficit del nostro sistema economico locale, non con delle
soluzioni di comodo, che fanno comodo solo a qualcuno e che
indeboliscono la sua autorevolezza come tutore del dicastero
industriale valdostano! Penso che così non si renda un buon
servizio all'impresa locale indicando come soluzione il disegno di
legge n. 21 alla problematica che ho appena espresso. È piuttosto
un voler allontanare l'attenzione di tutti noi, pubblici
amministratori, dal problema reale che sta attanagliando l'economia
valdostana, un problema reale che non viene risolto con queste sue
soluzioni.
Esponiamo all'attenzione del Consiglio questa mozione e,
ovviamente, ne trarremo le dovute conclusioni.
Presidente - La parola all'Assessore alle attività produttive e
politiche del lavoro, Ferraris per dichiarazione di voto.
Ferraris (GV-DS-PSE) - Il nostro è un voto di astensione, però
qui vorrei fare alcune puntualizzazioni.
Anzitutto credo che non sia corretto fare un processo alle
intenzioni rispetto a una proposta della Giunta, dicendo che si
creano chissà quali sconquassi con la costituzione di una S.p.a.,
quando c'è un disegno di legge che viene proposto al Consiglio e il
Consiglio ha tutta la possibilità di intervenire in materia!
Confermo comunque che non c'è assolutamente la volontà da parte
della Giunta di fare una gestione particolare degli immobili
regionali, che non sia quella di consentire uno sviluppo delle
imprese, sapendo che le S.p.a. pubbliche - qui siamo nel campo di
una S.p.a. assolutamente pubblica, quindi non deroghiamo da una
forma pubblicistica della società - rispondono agli indirizzi che
vengono dati dal Consiglio e dalla Giunta.
Credo che con questo tipo di proposta abbiamo risposto alla
mozione, anche se è chiaro che c'è libertà del proponente di
mantenerla o meno; il disegno di legge verrà in aula e su questo
discuteremo, ma non si può negare che questo non rappresenti una
risposta concreta e puntuale ad un'esigenza, una risposta che
consente di rispondere al "caso Thermoplay" come a tutti gli altri
che sono a questo assimilabili, avendo uno strumento che oggi non
abbiamo.
Nel momento in cui il Consiglio approverà questa legge, potremo
finalmente vendere il terreno alla
"Thermoplay"… tutto il resto sono
chiacchiere!
Presidente - Pongo in votazione la mozione in oggetto:
Consiglieri presenti: 28
Votanti: 3
Favorevoli: 2
Contrari: 1
Astenuti: 25: (Borre, Cerise, Cesal, Charles Teresa, Comé,
Curtaz, Ferraris, Fey, Fiou, Fosson, Isabellon, Maquignaz,
Marguerettaz, Nicco, Pastoret, Perrin, Praduroux, Riccarand, Rini,
Salzone, Squarzino Secondina, Stacchetti, Vicquéry, Viérin Adriana,
Viérin Laurent)
Il Consiglio non approva.
Presidente - Concludiamo i lavori su questo punto.
La seduta è tolta.
---
L'adunanza termina alle ore 13,20.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK