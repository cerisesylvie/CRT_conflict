Consiglio Regionale della Valle d'Aosta - Oggetto del Consiglio n. 950 del 3 novembre 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CONSIGLIO REGIONALE
Attività consiliare d'aula
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 950 del 3 novembre 2021 - Resoconto
OBJET N° 950/XVI - Communications du Président du
Conseil.
Bertin (Presidente) -
Alla presenza di 35 Consiglieri,
possiamo dare inizio ai lavori della giornata di oggi.
Punto n. 1 all'ordine del giorno. Vi comunico che il 21 ottobre
la Giunta regionale ha depositato il disegno di legge concernente
gli interventi a sostegno degli investimenti nel settore degli
impianti a fune. Il testo è stato assegnato alla II
Commissione.
Il 26 ottobre sempre la Giunta ha depositato il bilancio
consolidato della Regione per l'anno finanziario 2020 ed è stato
assegnato alla II Commissione.
Giovedì 28 ottobre ho partecipato in videoconferenza
all'Assemblea plenaria della conferenza dei Presidenti delle
assemblee legislative. È stata l'occasione per fare il punto su
vari progetti, in particolare sul progetto "Capire" del quale sono
coordinatore, il progetto per le valutazioni delle politiche
pubbliche.
L'assemblea si è inoltre focalizzata sull'attuazione del PNRR,
evidenziando ancora una volta il poco coinvolgimento della Regione
e delle politiche di attuazione, con il rischio che queste non si
concretizzino realmente nei territori coinvolti; in questa
occasione ho anche rinnovato la richiesta di un maggiore
coinvolgimento delle Regioni da parte del Governo.
Nella riunione di ieri la conferenza dei capigruppo ha deciso di
accorpare la trattazione dei seguenti punti all'ordine del giorno:
n. 5 e 6; n 7 e 8; n. 9, 9.01 e 9.02. Il punto n. 10 sarà
affrontato con il punto n. 64 e saranno trattati in concomitanza
con il punto n. 10 all'ordine del giorno.
La conferenza dei capigruppo ha anche deciso il calendario delle
adunanze consiliari fino a settembre 2022. La programmazione in
questione è stata inviata a tutti i Consiglieri tramite posta
elettronica.
Lo scorso 28 ottobre i consiglieri Cretier, Padovani, Malacrinò,
Jean-Pierre Guichardaz e Bertin hanno costituito il gruppo
consiliare "Federalisti Progressisti-Partito Democratico".
Capogruppo è stato designato Paolo Cretier, vice capogruppo Andrea
Padovani.
Il 29 le consigliere Erika Guichardaz e Minelli hanno comunicato
di essere rispettivamente capo e vice capogruppo del Progetto
Civico Progettista.
Ieri, martedì 2 novembre, i consiglieri Marquis e Marzi hanno
costituito il gruppo Stella Alpina, di cui Marquis è il capogruppo
e Marzi vice.
Sempre ieri i consiglieri Chatrian e Bertschy hanno costituito
il gruppo Alliance Valdôtaine, di cui Chatrian è il capogruppo e
Bertschy il vice.
Il gruppo Alliance Valdôtaine e Stella Alpina risulta così
cessato.
Inoltre il gruppo VdA Unie ha designato il consigliere Caveri
vice capogruppo.
Nella giornata di ieri ho anche proceduto alla ricostituzione
della Commissione regolamento che risulta oggi composta di nove
Consiglieri: Baccega, Chatrian, Erika Guichardaz, Jordan, Manfrin,
Marguerettaz, Marquis, Padovani e Restano.
Il 14 novembre ricorre la giornata mondiale del diabete. Per
tutto il mese l'Associazione Diabetici Valle d'Aosta, con il
sostegno del Consiglio, propone la campagna di sensibilizzazione
"Diabete Presidi, a ognuno il suo" con l'obiettivo di promuovere la
conoscenza sulle diverse tecnologie di monitoraggio e cura di
questa malattia cronica.
L'Associazione ha distribuito la spilla da indossare in segno di
adesione alla campagna: il cerchio blu sulla spilla rappresenta il
simbolo mondiale del diabete.
Consigliere Marquis ne ha facoltà.
Marquis (SA) -
È doveroso intervenire nelle comunicazioni
a seguito e a corredo dell'informazione che è stata testé resa dal
presidente Bertin circa la riproposizione del gruppo consiliare di
Stella Alpina, già presente in Consiglio regionale dalla sua
fondazione, ovvero dal 2001.
Ho parlato di riproposizione forse impropriamente, in quanto il
gruppo era già presente con la sigla AV-SA.
Con gli amici di Alliance abbiamo condiviso la proposta
elettorale - che peraltro è stata apprezzata - alle ultime elezioni
regionali e abbiamo contribuito a formare e a sostenere il Governo
Lavevaz, al quale rinnoviamo la nostra fiducia nella nuova
dimensione che assumiamo da qui in avanti.
L'esperienza con i colleghi Bertschy e Chatrian è stata positiva
e intendiamo continuare a mantenere con loro, così come con gli
altri partner della maggioranza, un rapporto politico di fattiva
collaborazione.
Ciò nonostante, in un contesto nazionale in cui è in continuo
aumento la disaffezione dei cittadini alla politica e in cui
assistiamo anche a un processo di personalizzazione della stessa
offerta politica con il rapido superamento di sigle che non fanno
che disorientare la comunità, gli organi dirigenti di Stella Alpina
hanno avviato una riflessione e hanno chiesto a noi rappresentanti
in Consiglio regionale un'azione di coraggio e di generosità, di
dare un contributo a favore del rilancio identitario del movimento,
quindi anche, indirettamente, della politica in senso più generale,
di cui si sente anche una profonda necessità in Valle d'Aosta.
In questi anni le difficoltà che ha vissuto la nostra Regione
sono state attribuite spesso all'instabilità ma l'instabilità si
origina anche dalla perdita di consenso e di peso specifico dei
partiti, dei movimenti, dei corpi intermedi quali luogo di
confronto e di dibattito, di gestazione e di formazione delle
istanze della comunità.
Abbiamo assistito alla demonizzazione dello
status quo
e
della politica, soprattutto con l'avvento del "grillismo", che è
stato encomiabile sotto il profilo demolitivo, oggi però si
raccolgono i cocci. Troppo facile è stato scagliarsi contro una
classe dirigente con il solo intento di sostituirsi alla medesima,
ma poi i risultati sono sotto gli occhi di tutti, anche a livello
nazionale.
Allora in questo contesto noi contribuiremo e agiremo per
contribuire alla riaffermazione della politica, innanzitutto in
stretta collaborazione con i movimenti autonomisti di riferimento
dalla maggioranza regionale - ma anche con un'attività politica
volta ad aggregare le forze politiche, i movimenti con cui si
condividono affinità culturali e valoriali e di pensiero - e con
coloro che hanno a cuore il futuro della nostra comunità.
La buona amministrazione è condizione necessaria ma non
sufficiente per affrontare le grandi sfide che abbiamo di fronte
per riposizionare la Valle d'Aosta in un contesto globale
caratterizzato da una grande dinamicità, per questo
riposizionamento le sfide da affrontare sono molte: innanzitutto
credo che dobbiamo uscire da questa esperienza difficile e triste
del Covid, ma poi da qui in avanti incomberanno anche tante
riforme, occorrerà confrontarsi su il ruolo della pubblica
Amministrazione, il rafforzamento del tessuto economico, la
questione demografica, di cui spesso si parla anche in quest'aula,
tutte le questioni legate all'inclusione sociale, la transizione
energetica e la sostenibilità, i grandi temi.
Tutti argomenti che richiedono sicuramente competenze, cuore e
grande progettualità, ma soprattutto processi partecipati, perché
senza processi partecipati non possono affrontarsi delle questioni
di così grande importanza e sarà da parte nostra con questo
spirito, con questa consapevolezza, che parteciperemo attivamente
al sostegno del Governo e collaboreremo con chi condividerà questo
confronto e le battaglie sui temi che ho richiamato piuttosto che
il confronto su sterili questioni ideologiche, tutto questo con la
finalità di restituire il benessere tanto atteso alla nostra
comunità.
Presidente -
Vi sono altre richieste d'intervento? Non
vedo altre prenotazioni.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK