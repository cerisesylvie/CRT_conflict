Consiglio Regionale della Valle d'Aosta - Oggetto del Consiglio n. 3069 del 5 dicembre 2017 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
EDILIZIA
Edilizia pubblica
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3069 del 5 dicembre 2017 - Resoconto
OGGETTO N. 3069/XIV - Interpellanza: "Utilizzo di
finanziamenti ministeriali per interventi su un edificio di
edilizia residenziale pubblica per il quale è prevista la
demolizione".
Morelli (Président) -
Point n° 27 à l'ordre du jour. Pour
l'illustration a demandé la parole le conseiller Borrello.
Borrello (AC-SA-PNV) -
La tematica è molto tecnica,
sicuramente importante per definire lo sviluppo urbanistico di un
quartiere della città di Aosta, il quartiere Cogne che, dal punto
di vista della superficie rappresenta un quarto del sedime della
città capoluogo di regione, con tutti gli aspetti inerenti alle
ripercussioni dal punto di vista del settore dell'edilizia
residenziale pubblica, le cosiddette "case popolari".
Riconosco al collega Baccega di aver già analizzato questa
tematica e di avere conoscenza della problematica in senso stretto,
tant'è che nel momento in cui ho avuto l'onore d'interpretare il
ruolo assessorile, ho dovuto ereditare questo tipo di
dossier
. L'interpellanza che noi oggi produciamo non ha
alcun tipo di spirito polemico, è più che altro per avere un
aggiornamento rispetto a questo
dossier
, a questa
evoluzione, tenendo conto che, nel momento in cui ho avuto modo di
analizzare e di approfondire le tematiche all'interno di questo
fascicolo, era emersa tutta una serie di dubbi, di problematiche
che io ho provato a sintetizzare con una lettera al Comune di Aosta
e all'Azienda edilizia residenziale pubblica nel luglio 2017.
Cerco di inquadrare la problematica in maniera molto veloce e
sintetica: stiamo parlando dei cosiddetti "grattacieli", il
grattacielo alto e il grattacielo basso che - da Piano regolatore
della città di Aosta, che è uno degli strumenti fondamentali per
quanto riguarda l'amministrazione pubblica (uno è il bilancio,
l'altro è la pianificazione territoriale) - risultano essere
definiti come "edifici da abbattere". A seguito di un decreto del
Ministero, del MIT, c'è un programma di recupero e
razionalizzazione degli immobili per quanto riguarda il grattacielo
basso. Quindi il grattacielo alto e il grattacielo basso sono
destinati all'abbattimento, si è cercato con un progetto di
recuperare il grattacielo basso per cercare di fruire il più
possibile della potenzialità che questo poteva dare alla soluzione
delle problematiche dell'edilizia residenziale pubblica. Ovviamente
ci sono degli elementi di contrasto rispetto al Piano regolatore e
ricordiamo che il finanziamento pubblico era di 900 mila euro, a
fronte di una spesa di 1,5 milioni.
Nel momento in cui ho avuto l'onore d'interpretare il ruolo
assessorile, mi sono posto la domanda se fosse opportuno spendere
1,5 milioni per un edificio, che doveva essere abbattuto. Detto
questo, ho provato a credere chiedere degli approfondimenti. Non
entro, collega Baccega, nella differenziazione ventiquattro/trenta
alloggi, perché entriamo troppo nel tecnico, ho chiesto al
consiglio d'amministrazione dell'ARER e al Comune di Aosta di darmi
delle rassicurazioni, in virtù del fatto che è l'Amministrazione
regionale che deve rendicontare al Ministero degli interni delle
opere e dei denari che vengono spesi per determinati tipi di
opere.
Ovviamente noi chiediamo all'Assessore quali sono gli
intendimenti suoi, della Giunta al governo, per sapere ovviamente
se sono stati fatti tutti gli approfondimenti del caso per quanto
riguarda gli elementi di contrasto con il Piano regolatore vigente
che prevede l'abbattimento e, di conseguenza, per sapere della
potenziale problematica di spendere 1,5 milioni di euro su un
edificio destinato all'abbattimento, inoltre chiediamo se il Comune
di Aosta ha risposto alla lettera che avevamo mandato, come
Assessorato, a luglio del 2017 per avere rassicurazioni sulle
procedure in atto.
Président -
Pour la réponse la parole à l'assesseur
Baccega.
Baccega (EPAV) -
Grazie, collega Borrello, così riusciamo
a illustrare meglio in Consiglio regionale questa tematica che è
stata parecchio dibattuta in questi mesi. Dobbiamo partire da un
assunto, noi abbiamo in mano un'autorizzazione ministeriale - che
viene fuori dalla lettera del Sindaco della città di Aosta e dal
presidente dell'ARER - che chiede di rimodulare il "contratto di
Quartiere 1"; chiede il cambio di destinazione da centro sociale a
sede dell'Azienda regionale dell'edilizia residenziale; chiede di
non realizzare la sala polivalente e chiede di non demolire uno dei
due grattacieli. La scrivente direzione generale del Ministero
delle infrastrutture e dei trasporti, tenuto conto
dell'orientamento espresso dalla Regione Valle d'Aosta, ritiene
ammissibile la proposta di rimodulazione in argomento.
Sulla base di questa nota, vado a ripercorrere le considerazioni
fatte nell'interpellanza rispetto alle perplessità che ci sono
state nel consiglio d'amministrazione dell'ARER, nate da una
relazione tecnica peritale, redatta in quattro giorni, sulla
compatibilità economica dell'intervento. Questa compatibilità
economica dell'intervento dice che l'intervento non è
economicamente vantaggioso nella misura in cui il grattacielo venga
abbattuto il giorno dopo. Bisogna tenere conto che
l'Amministrazione comunale non ha un euro per abbattere il
grattacielo e che si stima che per abbattere i due grattacieli
almeno 2 milioni, 2,2 milioni possono essere spesi, ma non sono a
bilancio da nessuna parte! Ma questo è un aspetto secondario
rispetto alle considerazioni che possiamo fare. Quella perizia non
tiene conto della sostenibilità sociale dell'intervento e dei
canoni. Quindi devo dire che va rivista quella posizione- lei l'ha
citata - quella nota del Ministero che ci permetteva d'investire il
famoso milione e mezzo sulla linea A e sulla linea B: nella linea A
ci ha permesso di ristrutturare dieci alloggi, che sono già stati
assegnati; per la linea B, dove l'importo è di 938 mila euro, ci
consente di ristrutturare quegli alloggi del grattacielo. Quindi ci
permetteva di spendere 50 mila euro ad alloggio, perché questo
diceva la linea B: bisogna spendere 50 mila euro ad alloggio.
Quindi 50 mila euro per trenta alloggi, che si volevano realizzare
al nuovo, comprese le verifiche sismiche, avevano una loro logica.
Non c'era neanche bisogno di fare delle perizie tecniche, perché
già il Ministero dava degli indirizzi in questo senso: voi potete
spendere 50 mila euro ad alloggio, è una considerazione della quale
dobbiamo tenere conto tutti.
Lei dice che ci sono una serie di alloggi al quartiere che
necessitano d'interventi. Lei era con me in Comune, quando
decidemmo di fare ventinove più ventinove più ventidue alloggi
(Magnetti eccetera), tutti interventi che si facevano a spot nei
vari edifici e che drammaticamente, dopo cinque o sei anni, sono
interventi da rifare, perché tutti i muri sono in fiore, sono tutti
ammuffiti. Soprattutto al piano terra, al primo piano e talvolta
anche al secondo piano. Quindi quegli interventi si stanno
rivelando inutili e non realizzabili in questo momento. Ha più
senso fare un ragionamento di tipo complessivo. E qui entro nel
merito degli incontri che si sono avuti in questi giorni, perché
soltanto il giorno 23 novembre abbiamo convocato politicamente la
Giunta comunale, con i suoi Assessori competenti, per capire quali
potevano essere gli intendimenti; immediatamente la settimana dopo
(il 29 novembre) abbiamo fatto una riunione plenaria, erano
presenti il sindaco Centoz, gli assessori Sorbara, Donzel e
Lancerotto, con tutti i tecnici (Framarin, Pisani, Pasquale,
Lanato), il sottoscritto, la dottoressa Trèves, Réan e Fea e per
l'ARER c'era la presidente Diemoz. Siamo entrati nel vivo di queste
considerazioni, dove ovviamente nulla è cambiato rispetto alla
delibera di Giunta che noi approvammo nel 2017, quella che dava un
indirizzo ben chiaro all'ARER: intervenire a ristrutturare i
ventiquattro alloggi, non più i trenta, perché si era già
modificato un passaggio, proprio perché si teneva conto di quella
problematica urbanistica. In questo periodo nel quale ho assunto
questo onere, ho cercato di portare avanti la situazione. Nella
riunione che si è svolta mercoledì scorso, si è evidenziato da
tutti e due i tecnici dell'Urbanistica che sarebbe stata possibile
l'adozione di una variante al piano con una semplice modifica
dell'accordo di programma - che comunque va fatta perché ci sono
delle cose da modificare - che avrebbe superato qualsiasi
problematica di carattere urbanistico perché una variante al piano
sarebbe stata molto più lunga, lei lo sa meglio di me. E questo
avrebbe anche potuto portare a ritornare all'intervento iniziale,
quello del recupero dei trenta alloggi. Si è fatto un
approfondimento con il Sindaco, con gli Assessori, con il
presidente dell'ARER, e la scelta puntuale, che è stata ritenuta
percorribile, è quella di ristrutturare i ventiquattro alloggi
(quelli esistenti), perché comunque non sarebbero immediatamente
assegnabili: ci sono tutti gli impianti da fare - impianti
elettrici e impianti idraulici - e ci sono i serramenti che cadono
a pezzi. Quindi il tavolo di approfondimento ha deciso di rivedere
quella progettazione, di progettare i ventiquattro alloggi anche
dal punto di vista sismico, con la possibilità di cambiare i
serramenti. Non si potrà fare il cappotto, va be', pazienza, vorrà
dire che quello non si può fare perché rientra in una
ristrutturazione straordinaria e non ordinaria. Quindi prima che si
vada a confermare realmente l'abbattimento del grattacielo basso -
non so quanti anni passeranno - sarebbe davvero brutto vederlo in
piedi inutilizzato, quindi la scelta è di andare in quella
direzione è proprio quella di ristrutturare con quelle risorse che
lo Stato ci ha assegnato, ci assegna e continua ad assegnarci,
perché abbiamo approfondito anche con Roma questa possibilità,
quindi andremo a realizzare velocemente questo intervento, anche
cercando di cantierarlo a lotti, a piani, in modo da avere una
possibilità di assegnare anche in modo veloce. Per questi motivi, è
stato richiesto all'ARER di riesaminare il proprio progetto,
concordando con gli uffici tecnici comunali le modalità di
presentazione della SCIA necessaria, e d'individuare
contemporaneamente, qualora ci siano risorse in più, altri
interventi.
Però la logica è un'altra. La logica è quella dell'abbattere e
di ricostruire a nuovo. L'obiettivo è - ma sono sicuro che lei è
d'accordo con me in questo senso, perché ne abbiamo parlato più
volte - Fresia basse e Gazzera da abbattere per cominciare una
prima parte del quinto lotto. Questo è l'obiettivo. Case nuove,
perché se non sono coibentate da sotto, l'umidità salirà
sempre.
Président -
Pour la réplique, la parole au conseiller
Borrello.
Borrello (AC-SA-PNV) -
Grazie Assessore. Non avevo dubbi
sul fatto che lei avrebbe approfondito la tematica. Come detto
prima nell'illustrazione, l'interpellanza non ha uno scopo
polemico, era più che altro per avere un aggiornamento. Ma la
ringrazio soprattutto perché lei, con queste parole, ha avvalorato
l'attività svolta dal precedente governo, il quale si è posto un
quesito sulla legittimità del percorso intrapreso. Forse anche la
mia precedente esperienza assessorile al Comune di Aosta ha
permesso di aumentare il dettaglio di analisi rispetto a questa
tematica e di aumentare i requisiti affinché si facesse un
procedimento a tutti gli effetti consono e nel rispetto della
legge.
Dico anche questo, perché ad aprile, verso maggio, c'erano state
delle dichiarazioni del presidente dell'ARER (anche interviste alla
RAI) in cui aveva già dato tutto per scontato. Ben venga l'attività
che abbiamo svolto come governo (il Governo Marquis con la delega
assegnata al sottoscritto) nell'andare ad approfondire delle
tematiche, perché lei ha confermato - e la ringrazio perché lei
effettivamente ha dato una risposta chiara sugli intendimenti - di
dover rimodulare un intervento che era stato definito e finanziato
con dei fondi ministeriali su un edificio a tutti gli effetti
destinato alla demolizione.
Detto questo, convengo con lei sulla necessità di fare il prima
possibile gli interventi nelle modalità tecniche più consone sui
ventiquattro alloggi affinché si possano fare dei lotti, in modo
tale da poterli assegnare, perché c'è un'altissima pressione per
quanto riguarda le necessità abitative. Ma parallelamente le
ricordo, lei lo sa benissimo, che al quartiere Cogne ci sono ad
oggi più di cento alloggi che sono chiusi - poiché necessitano di
interventi a volte minimali dal punto di vista igienico sanitario
(la caldaia), che potrebbero essere ultimati con poco - e che
potrebbero essere messi a disposizione nel contesto delle politiche
abitative.
Con questo la ringrazio di quanto ci ha esposto e aspetteremo
nuove evoluzioni. Sono sicuro che ci renderà edotti.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK