Consiglio Regionale della Valle d'Aosta - Oggetto del Consiglio n. 2023 del 28 maggio 1986 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2023 del 28 maggio 1986 - Resoconto
OGGETTO N. 2023/VIII - POTENZIAMENTO DELL'UFFICIO ADDETTO
ALLE PERIZIE TECNICHE PER L'ATTRIBUZIONE DEI MUTUI REGIONALI PER LA
CASA. (Interpellanza)
PRESIDENTE:
Do lettura dell'interpellanza presentata dai
Consiglieri Tonino e Bajocco:
INTERPELLANZA
Ricordato
che in risposta ad una recente
interrogazione del gruppo comunista si era appreso che nel corso
del 1985 erano state ammesse nelle graduatorie definitive oltre 600
domande di mutui per la casa, previsti dalla legge 76/84;
Avuta notizia
che a tutt'oggi sarebbero state
eseguite dai tecnici dell'Assessorato ai Lavori Pubblici circa 250
perizie relative alle domande da finanziare, mentre circa 400
domande resterebbero in attesa di perizia;
Nel sottolineare
le difficoltà ed i ritardi che
la lunga fase peritale comporta per i cittadini in attesa dei mutui
regionali;
i sottoscritti Consiglieri regionali
INTERPELLANO
l'Assessore ai Lavori Pubblici per sapere:
1)
se è intenzione della Giunta regionale procedere ad
un potenziamento dell'Ufficio addetto alle perizie relative alla
legge 76/84 (che attualmente può avvalersi dell'opera di due soli
tecnici);
2)
quali altri provvedimenti intende prendere
l'esecutivo regionale per accelerare le procedure peritali, che
oggi rappresentano una vera e propria strozzatura nella già lunga
istruttoria precedente l'effettiva erogazione dei mutui.
PRESIDENTE
: Ha chiesto di illustrare l'interpellanza il
Consigliere Tonino, ne ha facoltà.
TONINO (P.C.I.):
L'argomento è conosciuto e già discusso
in altre occasioni. Da notizie che abbiamo appreso pare che gli
uffici siano in grado di fare due perizie al giorno, con un lavoro
anche sostenuto da parte dei pochi addetti. Ora, con la decisione
di finanziare tutte le domande presentate nel 1985, domanda più
domanda meno, dovrebbero essere circa 400 le domande lì giacenti e
pronte per essere finanziate; se è vero che si fanno due perizie al
giorno ci vuole un anno per poter peritare le richieste presentate
nel 1985.
Nel frattempo c'è il primo trimestre del 1986, fra poco scade il
secondo trimestre del 1986, a noi pare di dover sottolineare che la
carenza da parte dell'Amministrazione esiste, e una legge che ha
tentato di ridurre al minimo i passaggi burocratici per arrivare ad
acquistare il mutuo è abbastanza singolare che si fermi di fronte a
questo momento della perizia, per cui si fa tutto in trenta giorni,
la graduatoria provvisoria, si dà soltanto un mese di tempo ai
singoli per presentare la documentazione compromesso e via, e poi
si rischia di ritardare dei mesi durante la fase delle perizie.
Tutto questo mi sembra davvero un controsenso di fronte alla
volontà che tutti avevamo espresso di accelerare al massimo le
procedure.
Quindi il problema mi sembra chiaro: vogliamo conoscere dalla
Giunta regionale quali sono le intenzioni in proposito.
PRESIDENTE
: Ha chiesto di parlare l'Assessore ai Lavori
Pubblici Fosson, ne ha facoltà.
FOSSON (D.C.):
I temi esposti dal Consigliere Tonino
hanno già fatto parte di alcune discussioni in questo Consiglio e
le ragioni che egli adduce sono valide, condividiamo appieno tutte
le sue motivazioni.
Di fatto ci sono state alcune difficoltà proprio perchè
l'organico dei Lavori Pubblici è completo, salvo due posti di
geometra per i quali non ci sono al momento graduatorie
disponibili. È vero che è stato bandito un concorso interno per
geometri, ma questo in ogni caso farà sì che personale del 5°-6°
livello si sposterà al 7° e non maggiorerà il numero di
persone.
Era stata valutata, insieme all'ufficio competente, l'ipotesi di
fare eseguire perizie da liberi professionisti, ma abbiamo visto
che l'accelerazione delle perizie sarebbe stata insufficiente se
non addirittura insignificante. Provvederemo comunque a risolvere
il problema spostando temporaneamente del personale da altri
uffici, tenendo conto che anche altri hanno le loro esigenze e non
possiamo, per favorire, come è giusto, la velocità delle perizie
bloccare poi il lavoro che si svolge in altri settori. Abbiamo
trovato il modo di spostare temporaneamente del personale perlomeno
per sbloccare il grosso lavoro, che nasce dal finanziamento che si
è deciso di dare a tutte le perizie dell'anno 1985.
Penso che data la risposta alla prima ondata di domande
presentate nell'anno 1985, la situazione dovrebbe poi stabilizzarsi
su valori normali. In fondo dal 1986 in avanti dovrà esserci una
richiesta normale, ordinaria, quella del 1985 teneva conto di tutta
una serie di richieste che si sono sommate a causa di un vuoto di
leggi. Quindi intendiamo risolverlo in questo modo.
PRESIDENTE
: Ha chiesto di parlare il Consigliere Tonino
per la replica, ne ha facoltà.
TONINO (P.C.I.):
Non siamo soddisfatti della risposta
dell'Assessore ed avremmo preferito che ci dicesse in Consiglio che
alla situazione straordinaria, perchè nel 1985 la mole di domande è
stata quella che è stata ed i finanziamenti anche, si farà fronte
in un mese o in due mesi, spostandone due, tre, quattro.
Avremmo quindi preferito una precisazione di questo tipo anzichè
un impegno generico a cercare di risolvere la situazione. L'invito
che facciamo alla Giunta è allora di individuare subito il
personale da trasferire per far fronte ad una situazione che è vero
che è straordinaria, ma che non è detto che non rimanga tale, visto
il successo che questa legge ha in generale, che dimostra che è una
legge che tiene conto di alcuni bisogni effettivi che esistono
nella nostra società.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK