Consiglio Regionale della Valle d'Aosta - Oggetto del Consiglio n. 789 del 4 agosto 2004 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
FINANZA REGIONALE E LOCALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 789 del 4 agosto 2004 - Resoconto
OGGETTO N. 789/XII - Inizio della discussione del disegno di
legge: "Disposizioni in materia di opere di rilevante interesse
regionale, disciplina del Fondo per speciali programmi di
investimento e istituzione del Nucleo di valutazione e verifica
degli investimenti pubblici (NUVV). Modificazioni alla legge
regionale 20 novembre 1995, n. 48 (Interventi regionali in materia
di finanza locale), da ultimo modificata dalla legge regionale 28
aprile 2003, n. 13".
Président - La parole au rapporteur, le Conseiller
Isabellon.
Isabellon (UV) - "Disposizioni in materia di opere di rilevante
interesse regionale, disciplina del Fondo per speciali programmi di
investimento e istituzione del Nucleo di valutazione e verifica
degli investimenti pubblici (NUVV). Modificazioni alla legge
regionale 20 novembre 1995, n.48 (Interventi regionali in materia
di finanza locale), da ultimo modificata dalla legge regionale 28
aprile 2003, n. 13". La relazione che vi vado a presentare è stata
predisposta congiuntamente dalle due commissioni e parlerò anche a
nome del relatore della II Commissione Praduroux.
Il disegno di legge in oggetto riguarda l'individuazione, la
programmazione e la successiva realizzazione di opere di rilevante
interesse regionale, l'aggiornamento della normativa in materia di
Fondo per speciali programmi di investimento per la realizzazione
di investimenti (FOSPI) e l'istituzione del Nucleo di valutazione e
verifica degli investimenti pubblici (NUVV).
Le Commissioni consiliari - II e III - preposte ad esprimere il
parere in merito al presente disegno di legge hanno lavorato
congiuntamente. Durante i lavori si è proceduto all'esame del
disegno di legge approvato dalla Giunta regionale avvalendosi di
alcune audizioni cui hanno partecipato l'Assessore competente con i
responsabili degli uffici interessati e i rappresentanti del
Comitato permanente degli enti locali della Valle d'Aosta (CPEL).
Sono stati proposti in sede di commissione alcuni emendamenti che
in seguito andrò ad illustrare.
Il primo settore che questo provvedimento va ad interessare è
quello relativo alle opere di rilevante interesse regionale (capo
II). L'esperienza maturata negli ultimi anni ha messo in luce
l'esigenza di porsi come obiettivo di avviare e di completare le
opere pubbliche che presentano importanti costi di investimento,
nel rispetto di una tempistica contenuta nel breve e medio termine.
Nel contempo vi è l'esigenza parallela e coerente con quella appena
indicata, di evitare tempistiche differenziate, finanziamenti
parziali e interventi per stralci: situazioni queste che comportano
il posticipo dei benefici potenziali prodotti dalla realizzazione
dell'opera e che possono condurre anche a possibili aumenti di
costo complessivo dell'intervento. Qui un esempio che possiamo
produrre è un'opera che si protrae nel tempo: il trenino
Pila-Cogne; con questi nuovi sistemi di intervenire non avremo più
una situazione di tempi indefiniti, perché l'obiettivo di questa
legge è quello di andare ad individuare in tempi ragionevoli
l'inizio e il completamento di un'opera, una volta individuata la
sua programmazione e la sua importanza. Per questo motivo il
presente disegno di legge individua una serie di norme di tipo
procedurale che consentono una corretta programmazione delle opere;
quindi uno degli obiettivi è di evitare una "navigazione a vista",
che purtroppo può provocare gli inconvenienti di cui sopra.
In sintesi si segnala che il punto di partenza è fissato dalla
ricognizione delle esigenze da soddisfare e dalla preliminare
individuazione di interventi che hanno come presupposto la
realizzazione di opere pubbliche. Segue poi la fase successiva
dell'analisi, svolta attraverso specifici studi di fattibilità -
poi tornerò sull'argomento, perché è un passaggio importante -,
delle soluzioni più adeguate agli obiettivi perseguiti.
L'istruttoria sugli studi di fattibilità è compito della struttura
regionale competente con il Nucleo di valutazione e verifica degli
investimenti di cui all'articolo 16 della presente legge, e di qui
il concatenamento con la seconda parte, concatenamento che in
commissione è stato deciso di mantenere con quanto riguarda le
modifiche della legge del "FOSPI", perché subentra nell'ambito di
questa legge un continuo rapportarsi fra la prima parte e la
seconda, che era anche oggetto di una richiesta specifica di
sdoppiamento. In ogni caso, a prescindere dalle interpretazioni che
possono anche essere differenziate, questo è un segno comunque che
non tutti possono vedere allo stesso modo. Tale istruttoria è
finalizzata ad accertare l'effettiva fattibilità tecnica ed
economica e la conformità dell'opera proposta. La fase
programmatoria ha termine con la definizione dei programmi
operativi per l'individuazione sia delle opere, sia delle risorse
necessarie all'attuazione; quindi si introduce con questa nuova
forma di organizzazione dei programmi di lavori pubblici,
soprattutto per opere di una certa entità, un modo diverso di
gestire il settore.
Qui vorrei richiamare un argomento emerso nei mesi scorsi che ha
assunto anche il peso di uno "slogan" per certe sottolineature
effettuate dalla stampa: la famosa circonvallazione di
Valtournenche... che è nata da una richiesta avanzata nel corso di
un Consiglio regionale dalla "Casa delle Libertà", successivamente
oggetto di una risoluzione per un intendimento di inserimento nel
tempo di tale opera. Quest'opera rientra in una logica di grandi
opere nell'interpretazione che si può dare a detto tipo di
intervento, solo che con il modo di fare abituale si partiva dalla
soluzione, nel senso che la circonvallazione di Valtournenche non è
l'evidenziazione di un bisogno, ma è una soluzione... invece qui
l'impostazione che l'Assessore Cerise ha voluto dare con il suo
Assessorato a questa problematica è di tipo diverso, nel senso che,
come abbiamo visto in commissione, si deve partire da un'indagine
sui bisogni, che deve essere chiaramente rivolta a tutto il
territorio della nostra regione e nel caso specifico anche alla
situazione della viabilità della Valtournenche; però, tornando a
questo esempio, il bisogno qual è? Il bisogno è costituito dai
problemi legati al congestionamento del traffico per tutto l'asse
della Valtournenche, che negli anni erano già stati affrontati
quando sono stati fatti gli studi di bacino di traffico, dove si
erano già considerate delle altre ipotesi. Sono a conoscenza -
perché all'epoca ero in comunità montana ed ero Amministratore del
Comune di Saint-Vincent - di soluzioni che prendevano sì in
considerazione il congestionamento del traffico in corrispondenza
del Comune di Valtournenche, ma il tutto era già emerso in
correlazione con le altre problematiche della gestione di tutto
quel flusso concentrato di turismo domenicale, cioè un turismo
legato a delle grosse concentrazioni quando vi sono i fruitori
delle piste di sci, che deve tener conto non solo del
congestionamento del Paese di Valtournenche, ma anche dello
smaltimento di questo traffico, quindi del congestionamento in
seconda battuta dell'abitato di Châtillon e anche l'immissione
regolamentata in autostrada. All'epoca, insieme all'ipotesi di un
by-pass sull'abitato di Valtournenche, era stata anche considerata
un'eventuale gestione di questo flusso che arriva dall'alta
Valtournenche verso l'abitato di Châtillon... e il problema
dell'immissione in autostrada, sappiamo che essa ha degli ingressi
regolamentati, perché ha una portata che è regolamentata tramite
gli accessi nei vari caselli, quindi non è che più arrivano
macchine, più ne fanno entrare in autostrada, perché quest'ultima,
quando arriva alla sua portata massima, non può essere
sovraccaricata. All'epoca si era parlato addirittura di un piazzale
nella zona di Pontey con un by-pass nell'abitato di Châtillon per
un'immissione in autostrada regolamentata, di una galleria che
andava a considerare tutta la collina di Châtillon. Vi era uno
studio "Sina", addirittura, che andava a porre un'altra
alternativa: quella che prevedeva la realizzazione di un sistema di
collegamento fra l'uscita dell'autostrada, il Comune di
Saint-Vincent, la realizzazione di un trenino in quota che andava a
toccare La Magdeleine, Promiod, Chamois e Cheneil per arrivare al
Breuil. Negli obiettivi di questo studio vi era addirittura la
possibilità di andare a decongestionare il traffico nell'abitato di
Valtournenche. Solo da questo si deve che molto spesso "partire"
sull'idea è forse troppo semplicistico rispetto all'impostazione
che adesso si vuole dare.
Lo studio di fattibilità è strutturato in modo tale che contiene
diversi punti e il primo riguarda l'analisi propedeutica di
alternative di progetto; cosa significa? Significa che, quando si
individua un bisogno, si deve impostare uno studio che tenga conto
di tutte le altre problematiche, quindi adottare una programmazione
che sia attenta a tutti gli altri risvolti, che non sia quello
semplicistico di "partire in quarta" sulla realizzazione di
un'opera non inserendola in un contesto, oppure inserendola in un
contesto senza approfondimenti... può portare a degli errori e
anche a delle valutazioni a volte superficiali, cosa che con tale
impostazione del disegno di legge si vuole cercare di evitare. Ho
fatto questo esempio, a cui personalmente tengo perché provengo da
una zona dove tale problema è molto sentito e ben venga
l'istituzione di una programmazione che vada a dare delle risposte
in questa direzione.
Tornando alla relazione, l'importanza del contenimento e del
rispetto dei tempi di avvio delle procedure d'appalto è prevista
nella fase di realizzazione delle opere. Considerazione che vale
anche per la fase dell'acquisizione dei pareri, autorizzazioni e
deroghe eventuali. La disciplina della conferenza dei servizi,
oltre alla valutazione di impatto ambientale ove richiesta, è
appunto indirizzata a favorire il contestuale esame del progetto
preliminare da parte delle diverse amministrazioni interessate per
le eventuali deroghe alla legge regionale n. 11/1998 e alle
determinazioni del PTP. Al termine la procedura si conclude con
un'unica deliberazione della Giunta regionale anche nei casi in cui
il soggetto attuatore non dovesse essere la Regione (cosa che è
possibile). È inoltre previsto che l'amministrazione procedente
possa assumere la determinazione di conclusione del procedimento in
base alla maggioranza delle posizioni espresse in sede di
conferenza dei servizi e questo è un punto importante. Molto
importante è l'inserimento dell'obbligo di dover motivare un
eventuale dissenso da parte del rappresentante interessato con la
contemporanea necessità di indicare le modifiche necessarie ai fini
del possibile assenso. Ho avuto modo di partecipare anche nel
periodo dell'alluvione ad alcune conferenze di servizi e ritengo
che questo sia un modo di procedere che razionalizza molto il
lavoro dell'amministrazione... appunto l'utilizzo di questi
strumenti, dove partecipano tutti i soggetti che devono esprimere
dei pareri in contemporanea... quindi non si ha uno stillicidio di
pareri che fra di loro non sono confrontati; in più il fatto di
andare ad introdurre il concetto di maggioranza e anche di
motivazione dell'eventuale dissenso mi sembra un passaggio di
maggiore semplificazione delle procedure. Questo non significa
by-passare eventuali dissensi, ma fare in modo che vi sia
un'assunzione di responsabilità da parte di chi dissente e questo
credo sia un segno di maturità che è stato introdotto all'interno
del lavoro delle amministrazioni, perché a volte una certa dose di
soggettività può intervenire, quindi il dover motivare un eventuale
parere è a garanzia di chi all'esterno valuta il lavoro
dell'amministrazione.
Lo stato di attuazione delle opere è infine oggetto di
monitoraggio da parte della Giunta regionale. I risultati emersi
dovranno essere forniti al Consiglio regionale per mezzo di
apposite comunicazioni annuali. È evidente che rimane sempre
centrale il ruolo del Consiglio, perché questo continuo
monitoraggio permette a tutti i consiglieri di avere un quadro
della prosecuzione dei lavori sempre aggiornato.
Durante la fase di esame in commissione sono stati proposti ed
approvati alcuni emendamenti riguardanti il capo II, tra questi si
segnalano quello al comma 2 dell'articolo 3, con il quale si
stabilisce che, in caso di integrazioni o modifiche, quando devono
essere fatte correzioni o aggiunte ad interventi già previsti e
approvati, la Giunta regionale deve sottoporre queste novità al
Consiglio regionale dopo aver sentito il Comitato permanente degli
enti locali. Altro emendamento significativo che contribuisce a
ribadire il ruolo centrale del Consiglio regionale è quello sempre
al comma 5 dell'articolo 3, che prevede che gli studi di
fattibilità con istruttoria positiva già inseriti nel programma
delle opere devono essere sottoposti all'approvazione del Consiglio
regionale nel rispetto del ruolo che questi deve svolgere. Nel
testo originario così come pervenuto all'esame della commissione
non era prevista questa approvazione da parte dell'Assemblea
regionale in quanto era direttamente la Giunta ad approvare. Altri
emendamenti dal carattere tecnico sono stati proposti nel corso
dell'audizione dell'Assessore competente ed approvati in
commissione. Gli argomenti riguardano in sintesi gli articoli 2, 3,
5 e all'articolo 19 la dichiarazione d'urgenza. Sul testo corretto
del disegno di legge, sulla bozza del nuovo testo queste correzioni
sono riportate.
Il secondo ambito in cui interviene il disegno di legge è quello
relativo all'aggiornamento della normativa in materia di Fondo per
speciali programmi di investimento per la realizzazione di
investimenti (FOSPI) e l'istituzione del Nucleo di valutazione e
verifica degli investimenti pubblici (NUVV) (capo III). La legge
regionale n. 48 del 1995 aveva introdotto la normativa riguardante
i fondi per speciali programmi di investimento a valere sulla
finanza locale. Dall'esperienza di applicazione della normativa
regionale maturata in questi anni si sono avvertite diverse e nuove
esigenze manifestate dagli enti locali, ma anche da competenze che
sono cambiate in riferimento ai vari soggetti preposti alla
programmazione degli interventi, in particolare per quanto attiene
gli aspetti dei lavori pubblici. Il legislatore regionale
interviene oggi con questa nuova disciplina per apportare una
revisione opportuna che tocca gli articoli della legge n. 48 del
1995 nella parte concernente il "FOSPI".
Tra le novità da segnalare vi è l'istituzione del Nucleo di
valutazione e verifica degli investimenti pubblici (NUVV). Nuove
sono le funzioni assegnate a questo soggetto, tra queste
l'assistenza e il supporto tecnico per le fasi di programmazione,
per la valutazione dei documenti, per l'analisi degli studi di
fattibilità per quanto riguarda la parte sulle opere di importanza
regionale. Anche la gestione del sistema di monitoraggio degli
investimenti pubblici rientra tra le sue competenze, così come
l'attività destinata alla graduale estensione delle tecniche dei
fondi strutturali comunitari all'insieme dei programmi e dei
progetti attuati a livello regionale con riferimento alle fasi di
programmazione.
Nell'ambito delle novità della nuova disciplina introdotte da
questo disegno di legge si segnala la riduzione ad un unico
programma del meccanismo che fino ad oggi prevede due momenti
separati di programmazione: quello preliminare e quello definitivo.
Si rinviano alla competenza e alla responsabilità dei coordinatori
del ciclo le verifiche sulla completezza della documentazione
richiesta. Le richieste di finanziamento relative alle tipologie di
intervento possono essere presentate indifferentemente dai comuni,
dalle comunità montane e dalle associazioni di comuni. La quota da
destinare al "FOSPI" è fissata in un importo non inferiore al 20%
delle risorse della finanza locale - 95% del gettito dell'IRPEF
spettanti alla Regione -, anche questo era stato oggetto di una
richiesta di emendamento. Vorrei qui far notare che nel 20% sono
ancora inseriti i pregressi e quindi le rate di ammortamento a
copertura della legge n. 21/1994, che era una legge di settore
attualmente non più finanziata, ma i cui effetti finanziari
permangono; quindi 2,5 milioni di euro sono già destinati lì,
perché nella programmazione pluriennale di questo bisogna tener
conto... il discorso che anche l'Assessore aveva introdotto durante
i lavori della commissione quindi era che, se andiamo a proporre
una programmazione che dia delle garanzie, dobbiamo garantire un
sufficiente apporto finanziario. Il fatto di andare a fissare un
importo non inferiore al 20% va a tutela degli enti che poi devono
fare delle proposte e il tutto è anche correlato con il "trend"
riferito al numero di proposte che negli ultimi anni sono state
fatte, al fine di non scendere al di sotto di una certa percentuale
rispetto alle domande che tutti gli anni pervengono. Evidentemente
le domande pervengono dagli enti, di conseguenza a loro volta
avranno valutato l'importanza di questi investimenti sul
territorio, la necessità e l'urgenza che questi vengano realizzati
in tempi ragionevoli.
La quota di partecipazione finanziaria a carico degli enti
proponenti è modificata e passa ad un'aliquota uguale per tutti,
che viene determinata per scaglioni di spesa. Prima vi era una
differenziazione fra comuni e comunità montane, adesso vi è una
modifica per quel che riguarda la quota di partecipazione. Non
entro nel merito, perché tutto è contenuto nel progetto di legge.
Un nuovo criterio di priorità basato sulla capacità di spesa e di
rispetto dei tempi di esecuzione delle opere, sulla tipologia delle
opere, sulla qualità tecnica delle soluzioni progettuali viene
inserito in sostituzione di quello che invece faceva riferimento
agli obiettivi programmatici. In questo discorso bisogna fare
"classifica" e per far "classifica" bisogna avere il più possibile
degli elementi oggettivi di riferimento che permettano di avere
delle classifiche che siano nel limite del possibile più attente
alle esigenze di tutti; è poi stabilito un vincolo di destinazione
ventennale per le opere finanziate dal fondo.
Un discorso a parte merita l'esame del parere CPEL pervenuto
formalmente durante l'ultima seduta congiunta delle Commissioni II
e III, dico "formalmente" perché precedentemente avevamo dibattuto
nel corso delle audizioni gli stessi punti, che sono quelli che
nella trasmissione formale del documento sono richiamati senza
alcuna modifica. Dico questo, perché, in sede di lavori di
commissione, qualche perplessità era nata sul fatto che formalmente
arrivava il documento cioè, se vogliamo fare un discorso di tipo
formale, è una cosa, se vogliamo fare un discorso pragmatico di
sostanza, diciamo che i punti li avevamo esaminati durante i lavori
in commissione. Bisogna premettere che gli enti locali erano stati
adeguatamente coinvolti avendo essi fatto parte, per mezzo di
alcuni rappresentanti, al gruppo di lavoro che si era occupato
della stesura del disegno di legge in collaborazione con gli uffici
preposti dell'Assessorato. Nel parere in questione compaiono -
proprio alla luce di questo lavoro congiunto che era stato fatto
precedentemente - alcune richieste di completamento ritenute non
sostanziali, risultando lo stesso comunque favorevole. Dopo un
esame congiunto da parte delle commissioni con la presenza
dell'Assessore Cerise, si è convenuto di non modificare il testo
proposto e si è preso atto dell'intendimento dello stesso di
procedere ad un approfondimento con gli uffici dell'Assessorato per
il punto che riguarda il comma 3 dell'articolo 14.
L'approfondimento riguarda la possibilità per gli enti locali
interessati di poter accedere a sostegni finanziari per gestire le
eventuali difficoltà di cassa. Gli enti locali avevano sollevato
questo problema e in particolare il comma 3 dell'articolo 14, dove
si dice che il 50% della quota di finanziamento di competenza del
proponente è erogato alla Regione ad avvenuta consegna dei lavori
all'appaltatore; questo in fase di intervento successivo credo che,
dalle verifiche che ho fatto durante la predisposizione della
relazione sia con l'Assessore che con gli uffici preposti, sarà
oggetto di comunicazione in sede di intervento da parte
dell'Assessore, quindi non entro di più nel merito; con questo ho
concluso.
Si dà atto che dalle ore 12,04 presiede il Vicepresidente
Lanièce.
Presidente - La parola al relatore, Consigliere Praduroux.
Praduroux (UV) - Ritengo di dover aggiungere solo alcune brevi
riflessioni alla relazione che ho redatto con il collega Isabellon.
Il disegno di legge regionale n. 27 presenta caratteristiche
rilevanti se si considerano i settori nei quali interviene. Appare
evidente l'opportunità messa in campo da questo "pacchetto
normativo" per lo sviluppo socio-economico dell'intera comunità
regionale. La disciplina contenuta riguarda opere che, in ragione
dei costi di investimento, devono essere oggetto di un'accurata
valutazione e di una puntuale azione di programmazione. Proprio la
rilevanza finanziaria degli impegni messi in atto ha indotto il
legislatore regionale a prevedere un'attenta selezione preventiva
dei bisogni espressi dalle diverse realtà in vista di una loro
soddisfazione secondo un percorso coordinato. L'intervento dei vari
soggetti chiamati a contribuire alla programmazione, progettazione
e alle successive fasi realizzative è una materia che troviamo ben
definita nel disegno di legge.
L'obiettivo fissato è quello di integrare le fasi preparatorie e
programmatorie con strumenti adeguati e flessibili che possano
ridurre rallentamenti di tipo burocratico per procedere
speditamente verso l'avvio, la realizzazione e il completamento
delle opere messe in programma. Tra i punti qualificanti che
presentano caratteristiche innovative e di snellimento burocratico
va sottolineato senz'altro il contenimento dei tempi, specie nella
delicata fase dell'acquisizione dei pareri e autorizzazioni anche
attraverso lo strumento della Conferenza dei servizi; altro
elemento qualificante è la coerenza tra scelte progettuali, analisi
di fattibilità, esigenze di tutela ambientale, qualità delle
soluzioni tecniche adottate e tipologia delle opere. Va poi
sottolineato che dalle riunioni delle commissioni consiliari è
stato concretamente ribadito il ruolo dell'Assemblea regionale;
opportunità che si è concretizzata, rispetto al testo originario
pervenuto all'attenzione dei commissari, nel ritorno in aula
consiliare delle eventuali modifiche e aggiunte apportate agli
interventi già approvati. È stato inoltre ribadito il ruolo del
Consiglio regionale nel prevedere che gli studi di fattibilità con
istruttoria già inserita nel programma delle opere debbano ricevere
l'approvazione del massimo organo legislativo, anziché, come era
previsto in origine, di quello esecutivo. In tal modo si contempera
l'esigenza di assicurare la massima attenzione alle necessità
maturate sul territorio al servizio della popolazione valdostana
con quella di garantire condizioni favorevoli per ridurre i tempi
che intercorrono tra l'avvio delle fasi procedurali e quelle di
concreta realizzazione delle opere. Si può quindi considerare il
complesso normativo che stiamo analizzando come un passo in avanti
che consentirà di non rinviare, rispetto alle scelte approvate a
livello politico e alle successive fasi operative, i benefici
attesi in termini di migliori condizioni di vita in montagna e di
maggiori condizioni di sicurezza e compatibilità ambientale.
La positiva esperienza finora maturata nell'ambito di
applicazione della legge regionale che disciplina dal 1995 i fondi
per gli speciali programmi di investimento sulla finanza locale
trova in tale provvedimento una conferma e un valido adeguamento
rispetto alle verifiche svolte sul campo in questi anni, ma anche
alle esigenze avvertite dal comparto degli enti locali. Le
osservazioni espresse dai rappresentanti degli enti locali durante
l'audizione nelle commissioni consiliari troveranno la giusta
considerazione da parte degli organismi regionali competenti, in
particolare per quanto attiene le modifiche intercorse sul versante
dei finanziamenti delle opere da realizzare e sulle soluzioni più
efficaci per sopperire ad eventuali difficoltà di cassa da parte
degli enti locali e alla possibilità di poter contare su dotazioni
finanziarie adeguate ai fabbisogni.
Presidente - Dichiaro aperta la discussione generale.
La parola al Consigliere Tibaldi.
Tibaldi (CdL) - Indubbiamente le esigenze che hanno animato la
presentazione di questo disegno di legge sono anche condivisibili;
è inevitabile che determinate opere di carattere infrastrutturale
debbano essere realizzate nella nostra Regione, che, per la loro
rilevanza sia da un punto di vista dell'obiettivo che dell'entità
delle spese, necessitano di percorsi facilitati, in modo da
percorrere il completamento dell'opera entro dei termini di
ragionevolezza. Queste esigenze fondamentali che sottendono a tale
disegno di legge non ci vedono estranei, anzi ben volentieri noi
condividiamo queste iniziative, ma sulla base di atti
amministrativi che siano chiari.
Ci fa piacere che si mutui dall'esperienza nazionale del
"Governo Berlusconi" la predisposizione di un'iniziativa
legislativa di questo tipo. Il disegno di legge n. 27 vuole essere
una fotocopia di quella legge obiettivo che vide la luce nel
dicembre 2001: la legge n. 443, predisposta dal Ministro Lunardi e
votata dal "Governo Berlusconi", che però ha qualche differenza
fondamentale con questo provvedimento (e poi la vedremo). Abbiamo
già notato che in altri settori la "Giunta Perrin" ha -
permettetemi la frase - scimmiottato il "Governo Berlusconi": in
fase finanziaria con il PREFIN l'Assessore Marguerettaz ha copiato
sommariamente la traccia del DPEF, approvato nei giorni scorsi a
Roma; oggi l'Assessore Cerise ci propone una fotocopia della legge
obiettivo, che è diventata con gli interventi ministeriali
successivi, in particolare del CIPE, la legge delle grandi
opere.
Rispetto alla legge delle grandi opere questo provvedimento
regionale ha delle differenze che sono sostanziali: la prima, lo
dice la parola, la legge obiettivo nazionale si prefigge degli
obiettivi molto chiari, che sono stati fin dall'inizio definiti
nella loro totalità. L'obiettivo qual è nella legge nazionale?
L'ampliamento infrastrutturale del Paese attraverso un nuovo
sistema di strade, autostrade, ferrovie, ponti, metropolitane,
impianti portuali, cioè la "legge Lunardi" aveva stabilito
chiaramente all'epoca e nelle sue fasi di completamento
successivamente quali erano le ragioni dell'intervento legislativo
e questo è un aspetto che non sembra assolutamente ravvisarsi in
tale disegno di legge regionale, dove gli interventi hanno una
connotazione estremamente generica o, meglio, gli obiettivi hanno i
"contorni" molto sfumati, perché? Perché l'articolo 2 dice che le
opere di rilevante interesse regionale sono quelle che hanno una
coerenza con il Piano territoriale paesistico, quindi definizione
di principio per cui devono essere coerenti con il PTP. In secondo
luogo, devono avere rilevanza regionale, ma anche questo è un
concetto estremamente soggettivo: "rilevanza regionale" per
qualcuno di noi può essere l'ammodernamento delle infrastrutture
aeroportuali, per qualcun altro può essere la realizzazione di un
campo di golf con le relative strutture correlate, quindi i
"confini" di questa "rilevanza regionale" sono tutti da
stabilire.
Il terzo criterio stabilisce che possono essere localizzate nel
territorio di un singolo comune e allora qui la "rilevanza
regionale" rischia di ridursi notevolmente. L'unico aspetto che
connota questa definizione "di rilevante interesse regionale" è
l'aspetto quantistico, ovvero l'investimento non deve essere
inferiore a 10.000,00 euro; quindi, argomentando a contrario,
qualunque investimento superiore a 10.000,00 euro è suscettibile di
essere definito come... mi correggo, 10 milioni di euro... è
suscettibile di essere considerato "opera di rilevante interesse
regionale"; allora, prima differenza sostanziale con la legge
nazionale: non vi è un obiettivo chiaramente definito, ma neppure a
grandi linee. Il relatore, il Consigliere Isabellon, diceva prima
che noi definiamo la legge e poi verranno individuati i bisogni, ma
avete invertito il principio: prima devono essere individuati i
bisogni, poi si fa la legge su misura. Normalmente si cerca di
individuare le esigenze della comunità, poi, sulla base delle
necessità, si costruisce una legge. Qui si è fatto un percorso
inverso, sinceramente non abbiamo capito il perché sia stata scelta
questa strada ma, a nostro avviso, stride con le regole della
logica.
La prima critica che facciamo, lo ribadisco, è l'assenza di
contenuto, questa legge ha contenuto indefinito; ma vi è un altro
aspetto che è tutt'altro che di secondaria importanza, e anche
questo differisce con la normativa nazionale: non vi è alcuna
previsione finanziaria. Se avete in testa qualche grande opera da
realizzare sul territorio regionale, dovete anche individuare
contestualmente quali sono le fonti dalle quali volete attingere le
risorse per poterle realizzare. Qui la norma finanziaria non
esiste, è tutto rinviato alle future pianificazioni finanziarie
nell'ambito del bilancio o del piano triennale regolarmente
presentato ai sensi della legge n. 12/1996. Mancano i due pilastri
fondanti di una legge, che già solo dal titolo appare ambiziosa, e
- ripeto - questa ambizione è condivisibile perché l'esigenza
esiste, ma è un'esigenza che non può essere soddisfatta, perché il
contenuto è molto fumoso o è tutto da interpretare e l'aspetto
finanziario è completamente inesistente.
Come più volte abbiamo sottolineato, riteniamo vi siano delle
opere infrastrutturali da realizzare; prima fra tutte,
l'ammodernamento e l'ampliamento dell'aeroporto, e qui non sappiamo
se rientrerà o meno in questa previsione di legge o se vi sarà una
legge ad hoc perché le esigenze non sono ancora state definite. Il
relatore Isabellon ha fatto un esempio infelice: quello del trenino
di Cogne, perché quel trenino è un'odissea, è da anni che si
prevede di realizzarlo, sembrava un'opera avveniristica, in realtà,
con il passare del tempo, molti si sono resi conti che è un'opera
solo molto costosa che adesso si è costretti a condurre a termine,
anche perché l'intervento finanziario per il trenino è qualcosa di
"mostruoso". Ci auguriamo che esempi di questo tipo non vengano
replicati, che il trenino di Cogne sia un episodio da concludere
lì, perché, più che un tunnel, è un "pozzo di San Patrizio" che ha
assorbito un'ingente quantità di danaro...
(interruzione del Consigliere Isabellon, fuori
microfono)
... ho ascoltato quello che lei ha detto, forse ho capito al
contrario, le sue parole si collegavano come esempio a un discorso
che non può essere additato come buona amministrazione, buona
conduzione di opere pubbliche e i lavori da effettuare nella nostra
regione. Vi sono senz'altro altre opere da fare e lei ne ha citata
un'altra e l'ha menzionata anche qui come "slogan", Consigliere
Isabellon; non è uno "slogan", quella è un'esigenza! Forse lei l'ha
ridotta al concetto di "slogan", perché non è promanata dalla sua
forza politica, ma la circonvallazione di Valtournenche o altre
varianti stradali che devono essere realizzate in assi vallivi
paralleli, come la Valle di Gressoney, sono di importanza notevole!
Quelle quindi non possono essere classificate come "slogan", sono
esigenze primarie, che devono essere affrontate! Non vedo in questo
disegno di legge delle indicazioni precise in tal senso, perché
questo provvedimento alla fine, invece di abbreviare i percorsi, li
va ad appesantire, perché prima prevede un'indicazione di massima
da parte della Giunta che dovrà essere sottoposta all'approvazione
del Consiglio - un'indicazione di massima di quel piano di
interventi che devono essere poi valutati ed approvati dal
Consiglio -, segue un'istruttoria sugli studi di fattibilità fatta
da una struttura regionale competente in materia di opere pubbliche
e, infine, si ritorna in aula con l'inserimento dei vari progetti
con le opere principali e le opere correlate, che vengono inserite
nel Programma triennale di previsione dei lavori pubblici di cui
alla legge n. 12/1996. È una procedura che ci sembra faticosa, che
si aggiunge a quelle procedure tutt'altro che celeri previste dalla
stessa legge n. 12/1996, quella sì che avrebbe bisogno di una
revisione complessiva, da anni richiesta da più parti, una
revisione complessiva che però non vediamo; peraltro, l'Assessore
lo sa, anche il Programma triennale dei lavori pubblici che ci è
stato sottoposto in aprile scorso è un programma già superato,
obsoleto rispetto ai tempi di approvazione, perché è un programma
redatto dalle strutture competenti prima della fine dell'anno
precedente, con delle variazioni che sono state segnalate dallo
stesso Assessore, cito quella di Châtillon della confluenza del
Marmore, che deve essere ancora risistemata.
Come consiglieri, quindi, siamo chiamati ad approvare un atto
già antiquato che prevede delle previsioni di spesa nel triennio
che spesso sono solo virtuali e degli interventi di spesa che
vengono sovente modificati, perché vi sono delle dilazioni nei
tempi di esecuzione, quindi una sostanziale "fisionomia" della
conduzione dei lavori pubblici che va avanti in maniera confusa.
Non dico che la colpa sia imputabile ad un Assessore, piuttosto che
ad una struttura, ma è un sistema che necessita di modificazioni
che dal 1996 ad oggi non sono intervenute. Sappiamo che la legge
regionale in materia di lavori pubblici ha complicato anche le
assegnazioni dei lavori stessi tramite gli appalti, che le stesse
categorie produttive nel settore edile, quelle locali, più volte
hanno sollecitato degli interventi normativi in materia.
Prima di inventarsi una legge sulle opere di rilevante interesse
regionale come questa - un provvedimento che sembra più soddisfare
gli "appetiti" di qualche vostro consigliere che ha bisogno di dire
alla propria comunità che ha fatto qualcosa -, allora è forse più
opportuno intervenire organicamente su una legge come la n. 12/1996
per snellire alcune procedure, anche perché non vi sono in questo
articolato delle procedure di alleggerimento, peraltro vorrei
soffermarmi su una in particolare. La conferenza dei servizi è
quell'organismo che è stato istituito... quando più enti sono
chiamati ad esprimersi su un'opera di rilevante interesse, in caso
di dissenso qualcuno deve decidere. Se il motivato dissenso è
espresso da un'amministrazione o da una struttura preposta alla
tutela ambientale, paesaggistico-territoriale, del patrimonio
storico, artistico o tutela della salute, o pubblica incolumità, la
decisione è rimessa al Consiglio dei ministri, cioè l'organo
decisore è il Consiglio dei ministri. Qualora l'amministrazione
dissenziente sia invece un ente locale, o un ente che è soggetto
alla subordinazione gerarchica della Regione, la competenza è della
Giunta regionale. Il comma V dell''articolo 6 dice che la decisione
di questi organi, siano il Consiglio dei ministri o la Giunta
regionale, è assunta entro 30 giorni, ma come si fa con legge
regionale ad obbligare il Consiglio dei ministri a decidere entro
30 giorni? Forse vi è il rischio di esorbitare dalle nostre potestà
legislative. Questa posizione, a nostro avviso, stride anche con
l'impostazione che voi dite essere più rispondente ai principi di
buona tecnica legislativa: qui la tecnica legislativa è stata
completamente dimenticata, sicuramente per errore, non pensiamo vi
sia una volontà precisa nello stabilire un articolo che non può
esistere, anzi questo comma rischia di portare ad una censura di
legittimità da parte degli organi competenti. Quando il Consiglio
dei ministri, che ha la potestà di impugnare una legge regionale
nell'arco di 60 giorni, una legge che ha un vincolo di questo
tipo... si chiederà: "ma la Regione Valle d'Aosta fino a che punto
crede di legiferare?". Qui avete straripato completamente nella
competenza, non so se lo avete sottovalutato, perché io in
commissione non c'ero, perché non sono membro della III
Commissione, ma la buona tecnica legislativa, che è esortata a
pagina 3 della vostra relazione, non la trovo, anzi questo
passaggio è censurabile sotto il profilo della legittimità. Magari
l'Assessore potrà darci risposte più convincenti però, se la legge
non è un'opinione e si fa leggere ed interpretare, qui vi è
qualcosa che non funziona, anche da un punto di vista
lessicale.
Veniamo a un altro aspetto che è stato sottolineato anche
"dall'Arcobaleno": questa legge è una sommatoria di interventi e
tutta la parte sul "FOSPI" poteva essere anche trattata in maniera
organica con un altro provvedimento. Se la legge sulle grandi opere
ha una sua importanza sostanziale, portatela completa in tutti i
suoi aspetti, quello del contenuto e quello finanziario, che sono:
il primo vago, il secondo completamente assente, ma non mescolatela
con altri provvedimenti o altre norme che vanno a modificare o ad
aggiungere norme pre-esistenti la legge n. 48/1995. Sarebbe quindi
stato opportuno - ma so che vi saranno emendamenti in questo senso
da parte dei colleghi "dell'Arcobaleno" - scindere le due cose in
maniera netta.
Come anche il Nucleo di verifica e di valutazione degli
investimenti sembra sia un'invenzione coraggiosa del legislatore,
ma questo strumento avrebbe dovuto essere introdotto dal 1999, anno
in cui entrò in vigore una legge statale che, con la finalità di
monitorare gli investimenti pubblici, individuò la necessità di far
sì che anche le amministrazioni regionali costituissero propri
nuclei di valutazione e verifica degli investimenti stessi, quindi
non è una novità rispetto al passato, anzi è l'applicazione della
legge n. 144/1999, che arriva con un congruo ritardo nella nostra
Regione. Anche qui è auspicabile che effettivamente si verifichi
questo monitoraggio delle opere pubbliche più volte invocato,
perché quante volte abbiamo assistito ad iniziative ispettive
dell'opposizione in quest'aula sull'esecuzione tardiva, sulla
progettazione difettosa, sulle variazioni in corso d'opera, sulle
perizie suppletive, che hanno appesantito il completamento di
lavori pubblici e hanno "dissanguato" le casse della Regione? E
questo per il fatto che interventi aggiuntivi e modificativi alla
fine costano. Piuttosto, oltre a recepire la legge statale del 1999
ed istituire il Nucleo di verifica e di valutazione degli
investimenti, introducete un principio che è sempre stato richiesto
da più parti in quest'aula, ma mai codificato: il principio di
responsabilità di chi progetta, di chi esegue le opere, di chi le
collauda. Questo è un principio che, è vero, esiste a livello
civilistico, ma la Regione non l'ha mai applicato, perché vi sono
opere, come il palazzetto dello sport di Châtillon che, rispetto ad
una previsione iniziale - a tale riguardo citavo ieri l'esempio
della pista Leonardo David -, sono costate il doppio e a lavori
ultimati hanno visto dei difetti costruttivi che meritavano
"l'esercizio" della responsabilità nei confronti di un progettista
o di un esecutore dei lavori; questi ultimi, "strangolati" da
regole di mercato o da procedure di ribasso, fanno i lavori "alla
carlona".
Se volete dare un "cambio di pagina" a un sistema dei lavori
pubblici che - ripeto - è "ingolfato", fatelo con una legge che sia
organica, innovativa; modificate prima la n. 12/1996, non
sovrapponete a tale provvedimento e al suo piano triennale un'altra
legge come questa, di ampio respiro, sì, ma dove si "respira" solo
e alla fine non si costruisce niente! È una legge che non porta
nulla di innovativo, sono alcuni articoli che non definiscono
neppure l'indirizzo politico dell'intervento. Quali tipi di
infrastrutture pensate di realizzare voi che avete la
responsabilità di governo della Regione: infrastrutture che costano
più di 10 milioni di euro? Infrastrutture che siano coerenti con il
PTP? Infrastrutture di rilevante interesse regionale? Questa è una
definizione che dice tutto e dice niente, perché sulla rilevanza vi
sarà una decisione pressoché insindacabile dell'Esecutivo
regionale. Forse un "cahier d'exigences" lo avete già, avete già un
elenco di esigenze di cui necessita la nostra Regione:
proponetecelo o dovete fare un'ulteriore ricognizione che va a
rallentare?
Così impostata questa legge sembra più rivolta a soddisfare
esigenze personali o, meglio, è un "taccone", si è creato un
"buco", nel senso di dire: "se hai fatto quella promessa, in
qualche maniera la manterremo", ma la manteniamo con questo
"taccone" - il provvedimento in oggetto - che è virtuale, ma così
scritta questa legge rischia di rimanere una "legge parcheggio",
che verrà unita ad un'altra serie di "monumenti" legislativi che
sono nei cassetti (ma che in parte sono già stati delegificati
nella scorsa legislatura, devo riconoscere che vi è stato un
passaggio positivo in questo senso). Qui abbiamo invertito la
tendenza: abbiamo sintetizzato in testi unici più leggi regionali
che si sono costruire nel corso degli anni, questa legge invece
sembra che vada in controtendenza rispetto a un indirizzo politico
che negli anni scorsi ha prodotto uno snellimento della produzione
legislativa, perché è burocratizzante, non è finalizzata, non è
finanziata.
Consigliere Isabellon, le sue parole hanno "ricamato" bene
l'articolato della legge, ma è un "ricamo" che rischia di rimanere
sulla carta, perché non avete idee su cui poter costruire qualcosa,
avete fatto un insieme di norme, ma che è fine a sé stesso. A
nostro avviso, tale legge difetta di tutti i suoi presupposti
sostanziali e su questo argomento torneremo non appena avremo
sentito le motivazioni da parte dell'Assessore, con preghiera di
darci anche una spiegazione puntuale a quel quesito giuridico da
noi postovi, che è costituito dal 5° comma dell'articolo 6. Quella
norma non sta in piedi e, se volete mantenerla così, rischia di
inficiare la legittimità di tutto l'impianto normativo.
Presidente - La parola al Consigliere Curtaz.
Curtaz (Arc-VA) - Per quanto riguarda l'intervento circa il
punto all'ordine del giorno, mi riservo di farlo all'inizio del
pomeriggio, vista l'ora tarda. Approfitto del fatto che il
Presidente mi ha dato la parola per una mozione d'ordine. Il nostro
gruppo deposita una risoluzione sul tema delle riforme
istituzionali, in ordine al quale è già stata depositata altra
iniziativa a cura del Presidente della I Commissione, Cesal, e di
altri membri della commissione.
Presidente - Vista l'ora, dichiaro conclusi per questa mattina i
lavori dell'odierna adunanza del Consiglio regionale. I lavori
riprenderanno nel pomeriggio alle ore 15,30 per continuare la
discussione sul disegno di legge n. 27 e dei restanti punti
all'ordine del giorno.
La seduta è tolta.
---
La séance se termine à 13 heures 3.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK