Consiglio Regionale della Valle d'Aosta - Oggetto del Consiglio n. 835 del 23 settembre 1999 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
FORMAZIONE PROFESSIONALE
SPORT E TEMPO LIBERO
Sport invernali
Precedente
Successivo
Resoconto integrale del dibattito dell'aula
Oggetto del Consiglio n. 835 del 23 settembre 1999 - Resoconto
OGGETTO N. 835/XI Intendimenti in merito alla programmazione
dei corsi di abilitazione per i "pisteurs-secouristes" e i
"direttori delle piste", in applicazione della l.r. 15/1997 in
materia di soccorso sulle piste di sci. (Interpellanza)
Interpellanza Richiamata la legge regionale n. 15 del 15/01/97
che disciplina il soccorso sulle piste di sci della Regione;
Rilevato il grave ritardo dell’Amministrazione
regionale nell’applicazione della legge, vedi D.G.
n. 2218 del 5/7/99;
Rilevato che l’organizzazione dei corsi di
abilitazione definita in pochi giorni e alle porte della stagione
sciistica 1999-2000 non ha tenuto conto né delle difficoltà
obiettive che sarebbero sorte per i soggetti interessati a tali
corsi né delle eventuali difficoltà amministrative sia per gli
stessi soggetti che per le società degli impianti di risalita;
Rilevato il forte disagio arrecato, a quasi tutti i soggetti che
da molti anni svolgono incarichi di direttori delle piste o
funzioni corrispondenti a quelle di pisteurs-secouristes, dal
calendario dei corsi di abilitazione ed relativi esami;
Rilevato che all’art. 5 della legge è previsto
che il conseguimento dell’abilitazione di "Direttore
delle Piste" è subordinato al possesso
dell’abilitazione professionale di
pisteurs-secouristes;
i sottoscritti Consiglieri regionali
Interpellano
la Giunta per conoscere:
1. quali sono stati i motivi del grave ritardo
nell’applicazione delle legge n. 15 del
15/01/1997;
2. se si ritenga logico che i corsi proseguano come programmati
o quali correttivi si pensa di apportare;
3. se si ritiene possibile che un soggetto
nell’arco di 60 giorni circa possa essere abilitato
prima alla professione di "pisteurs-secouristes" e subito dopo a
quella di "direttore delle piste".
F.to: Viérin M. - Marguerettaz - Comé
Président
Il y a, d'après ce que j'ai cru comprendre, une
requête des Conseillers qui ont posé les questions et
interpellations dont aux points n° 4 et n° 22 de les reporter à la
fin de l'examen des interpellations. Est-ce que cela correspond à
vos désirs? J'ai reçu une indication dans ce sens de la part du
Vice-président La Torre qui présidait tantôt l'Assemblée, par
conséquent j'ai cru comprendre qu'une décision a été arrêtée dans
ce sens. Je vous prie de passer à l'examen du point n° 23.
Monsieur le Chef de groupe, le Règlement peut être appliqué
durement et rudement, je n'ai qu'à le faire.
Je rappelle simplement qu'une décision m'avait été indiquée dans
ce sens.
La parole au Conseiller Cottino pour motion d'ordre.
Cottino (UV)
Seulement pour dire que, compte tenu du fait
qu'on a une mentalité qui est un peu différente vis-à-vis de
quelqu'un, on peut tout de même accepter cette requête, mais qu'il
soit clair quant à cet agrément que les forces de minorité souvent
ne sont pas présentes pour des choses qui ne leur intéressent pas,
tandis que de la part de la majorité on doit toujours accepter
certaines positions.
Président
Est-ce qu'il a des oppositions formelles à ce
que cette décision soit prise? Point n° 23.
La parole au Vice-président Viérin Marco.
Viérin M. (Aut)
Le normative in merito alla figura del
pisteur-secouriste e del direttore di pista sono già state viste in
quest'aula in due puntate, esattamente nel 1992 e nel
1996-1997.
Abbiamo presentato quest'interpellanza perché abbiamo avuto
notizie da varie fonti e da varie persone, sulle quali abbiamo
potuto fare dei ragionamenti che collimavano con gli stessi
ragionamenti fattici dalle persone che ci hanno informato.
Quali sono questi ragionamenti? Ormai sono quasi tre anni che si
è regolata la disciplina del servizio di soccorso sulle piste di
sci della Regione con la legge n. 2/97 che faceva riferimento a
quella legge più datata, la legge n. 9/92, a seguito di tali
normative si doveva arrivare secondo noi molto prima,
all'organizzazione dei corsi, corsi che non sono stati fatti né nel
1997, né nel 1998 arrivando nel 1999 all'ultimo termine utile, per
così dire, perché la legge prevede che nella stagione del 1999-2000
ci sia poi da parte delle società di gestione la comunicazione
sulla nomina di un direttore per il servizio di soccorso, quindi è
chiaro che si devono avere queste figure prima dell'inizio della
stagione 1999-2000.
Vorremmo sapere le motivazioni di questo grave ritardo, ritardo
che sta portando alcune conseguenze proprio per i tempi stretti che
la Giunta ha dato approvando una delibera, la n. 2218 in data 5
luglio, con cui ha dato mandato alla Fondazione per la formazione
professionale turistica di effettuare i corsi specificando come gli
stessi dovevano avvenire, dando inizio a un'iter che si doveva fare
da parecchio tempo, ma dove stanno i problemi che sono sorti a
causa di questo ritardo? I problemi sono sorti innanzitutto per chi
deve fare i corsi perché queste persone sono state avvisate solo
alcuni giorni prima per l'iscrizione ai corsi che sono stati
programmati con decorrenza inizio settembre. Morale della favola, i
corsi sono iniziati ai primi di settembre, quindi ci sono stati
solo trenta giorni e queste persone hanno avuto problemi
innanzitutto per i tempi di conoscenza della notizia e poi problemi
per chiedere il permesso al loro datore di lavoro per frequentare i
corsi visto che la gran parte di queste persone svolgevano e
svolgeranno questa attività solo come volontariato!
Perché poi chi ha organizzato il corso ha detto:
"Sì va bene
che viene il primo corso, il secondo e il terzo rispetto anche alle
esigenze lavorative di ognuno"
, ma alla fine è successo che
sono stati chiamati ad un corso non prescelto e quindi si sono
ritrovati a non poter frequentare il corso proprio perché non
potevano abbandonare il loro posto di lavoro.
C'è stato anche un iter che non si capisce in merito alle spese,
alla persona che fa volontariato gli si è chiesto di fare la visita
medica prima di fare il corso, pertanto chi fa volontariato ha
speso dalle 300.000 alle 500.000 lire per fare le visite mediche e
pagando di tasca propria, prima ancora di fare il corso; anche
questi episodi hanno creato incertezza e stupore da parte di coloro
che fanno volontariato che in questo settore dovrebbero essere
circa il 50 percento delle persone, su 350 persone circa il 50
percento sono individuate come volontari.
Questo grave ritardo pone altri problemi. La legge n. 9 del 17
marzo 1992 obbliga le società di gestione entro il 30 settembre di
ogni anno a comunicare i nominativi dei direttori di pista,
leggendo la tabella dei corsi - tanto per far capire ai colleghi -
i corsi per i direttori di pista sono stati fatti ad inizio di
questo mese, poi inizieranno i corsi per il discorso dei
pisteurs-secouristes e così via, il fatto è che l'esame per i
direttori di pista avviene a fine novembre, quindi mi chiedo come
le società potranno comunicare i nominativi dei direttori di pista
entro la data prefissata dalla normativa in essere e cioè in merito
alla legge n. 9.
Inoltre, richiamando anche la legge n. 2 del 15 gennaio 1997 che
deve disciplinare il servizio di soccorso sulle piste di sci della
Regione, la stessa normativa che ho menzionato poc'anzi
all'articolo 6, comma 3, dice espressamente che il gestore
determina annualmente l'organico del servizio di soccorso, quindi
anche il discorso dei pisteurs-secouristes del proprio comprensorio
di competenza dandone comunicazione scritta entro il 30 settembre
di ogni anno alla struttura regionale competente in materia di
piste di sci.
Vorrei capire come faranno a dare questa comunicazione scritta
alla Regione se non ci sono ancora persone abilitate con il
relativo patentino, quindi sono impossibilitati a farlo!
Altra cosa, Assessore, che invece nei corsi sta emergendo in
maniera grave - non so se lei ne è a conoscenza - sono le prove
pratiche e nella delibera di Giunta che avete fatto a luglio si
precisa che la prova pratica dell'esame finale avrà luogo durante
il corso quindi durante il corso che queste persone faranno o hanno
già fatto devono sostenere la prova pratica. A noi risulta che
prove pratiche non sono state fatte, allora chiedo all'Assessore di
darmi ragguagli anche su questo, se per caso c'è stata
un'incomprensione e se si vuole veramente pretendere che le prove
pratiche vengano fatte come previsto dalla delibera di Giunta
perché la prova pratica è più importante secondo noi della prova,
chiamiamola così, teorica.
La questione su cui abbiamo invece dei forti dubbi è riportata
al punto 3 della nostra interpellanza dove si chiede se si ritiene
possibile che un soggetto nell'arco di 60 giorni circa possa essere
abilitato prima alla professione di pisteur-secouriste e subito
dopo a quella di direttore delle piste e mi spiego: nella vostra
delibera di Giunta, al comma a) del punto 2, descrizione dei corsi,
numero di allievi e ore di formazione, si dice:
"corso per
pisteurs-secouristes?"
, cioè primo passaggio nella scaletta,
"? allievi 50, ore 60"
.
Questi sono i corsi per persone che non hanno fatto i
pisteurs-secouristes per più di tre anni, cioè persone nuove che
iniziano a fare quest'attività e gli si fa fare 60 ore anziché le
40 che si fanno fare invece a quelli che hanno già esercitato
quest'attività di volontariato o di lavoro diretto presso le
società.
Questi, dopo il corso di 60 ore, diventano pisteurs-secouristes,
però vedo che anche il corso di direttori di piste è scisso in due
parti: chi lo ha già fatto fa meno ore, chi non lo ha mai fatto fa
più ore. Chi non lo ha mai fatto deve essere pisteur, quindi
ipoteticamente chi è appena diventato pisteur può fare il corso per
direttore di pista; si prevedono 90 ore per le persone che non lo
abbiano mai fatto e 18 posti.
Questo è nella delibera, Assessore, allora uno potrebbe dire:
"I pretendenti a direttore di pista potrebbero farlo dal
prossimo anno o più in là"
, ma a me viene un dubbio perché,
quando guardo il calendario, vedo che è stato ipotizzato in modo
tale da permettere che questo avvenga da subito e qui voglio
mettere le mani avanti perché se un domani risultasse che qualcuno
che non era neanche pisteur, ha fatto il corso da pisteur, ha fatto
il corso da direttore ed è stato nominato direttore, a quel punto
dico subito che sarebbe una cosa gravissima perché vuol dire
mettere direttore delle piste delle persone che non hanno avuto
nessuna esperienza pratica ma solo teorica.
Le cose che mi pongono questo dubbio sono due. La prima è che
sulla normativa, richiamando la legge n. 2/97, all'articolo 6,
comma 2, si dice che il gestore può individuare nell'ambito del
proprio comprensorio uno o più pisteurs - si parla di pisteur come
la figura più di basso profilo - con esperienza non inferiore a tre
anni a cui affidare funzione di coordinamento e di capo pattuglia;
quindi se noi abbiamo messo nella legge che per fare il capo
pattuglia dei pisteurs-secouristes bisogna avere almeno tre anni di
esperienza pratica, sarebbe grave se qualcuno nell'arco di solo 150
ore o di due mesi riuscisse a diventare direttore di pista, in quel
caso non si capirebbe perché si è messa questa pretesa per poter
fare i capi pattuglia e sul direttore delle piste non si è prevista
nessuna condizione.
La seconda cosa che mi conferma questo dubbio, e spero che
l'Assessore mi dimostri il contrario, è il calendario perché il
calendario prevede ad inizio settembre le abilitazioni per i nuovi
pisteurs-secouristes, cioè per coloro che vogliono iniziare
quest'attività e poi prevede i corsi di 90 ore per l'abilitazione a
direttore delle piste ad inizio novembre quando coloro che hanno
fatto il corso da pisteurs-secouristes hanno già dato l'esame che è
fissato per fine ottobre, pertanto se a fine ottobre uno è
pisteur-secouriste perché ha superato l'esame, può iniziare a fare
il corso di direttore delle piste.
Assessore, vogliamo sapere se questi dubbi sussistono o se lei
ci conferma che non si verificheranno situazioni del genere in
futuro oltre che conoscere la ragione di questo grave ritardo
sull'applicazione delle leggi n. 9 e n. 2.
Président
La parole à l'Assesseur au tourisme, aux sports,
au commerce et aux transports, Lavoyer.
Lavoyer (FA)
Qui cadiamo proprio nel paradosso perché non
ho capito bene se coloro che hanno consigliato al Vicepresidente
Viérin di fare quest'interpellanza gli hanno preparato il compitino
pensando che questi corsi dei pisteurs-secouristes non venissero
poi effettivamente realizzati.
Quanto al fatto poi di mettere le mani avanti su cosa potrà
succedere, io sono tranquillissimo, però consiglio anche al
Vicepresidente Viérin di andarsi a leggere meglio la legge, in
particolare andarsi a leggere bene l'articolo 10 delle disposizioni
transitorie perché chi gli ha preparato il compitino gli ha fatto
una lezione un po' incompleta.
Per quanto attiene i disagi, mi chiedo in che periodo dovevamo
fare i corsi dei pisteurs-secouristes, forse nel periodo della
stagione invernale quando sono tutti impegnati negli impianti di
risalita, quindi penso che nel fondo di questo problema ci sia per
certi versi una volontà di sollevare una problematica che è stata
superata con l'inizio di questi corsi.
Sul primo quesito dei gravi ritardi, ma i gravi ritardi sono
soggettivi, se li è inventati il Vicepresidente del Consiglio, la
legge dava dei tempi precisi per poter effettuare questi corsi e
nei tempi e nei termini sono stati effettuati, allora io non
citerei solo l'ultima delibera, caro Vicepresidente Viérin, ma
citerei tutti i passaggi se vogliamo informare il Consiglio.
A luglio del 1998, immediatamente dopo le elezioni, perché non
potevamo nel mese di maggio durante le elezioni fare queste cose,
venne organizzata la riunione a cui parteciparono i rappresentanti
della Protezione civile, dell'Assessorato del turismo, dell'Agenzia
del lavoro, dell'Associazione valdostana impianti a fune, del
Servizio 118 e del soccorso alpino valdostano durante la quale si
decise che i corsi dovevano trovare collocazione nel piano di
formazione professionale regionale con richiesta di finanziamento
al Fondo sociale europeo. Perché uno deve anche cercare di capire
quali sono gli iter, dove prendiamo i soldi per fare questi corsi
perché in Valle d'Aosta deve pagare tutto l'ente pubblico, poi l'ho
già detto prima in via riservata al Consigliere Viérin che fra
coloro che hanno partecipato a quest'incontro, vi sono
probabilmente delle associazioni che non avevano nessun interesse a
che questi corsi venissero realizzati, tanto per essere chiari. Non
vorrei che gli stessi fossero i suggeritori del Vicepresidente
Viérin per fare l'interpellanza.
A tale scopo, entro il mese di ottobre venne elaborato e
trasmesso all'Agenzia del lavoro il progetto delle attività
formative in modo da poter attingere al Fondo sociale europeo. Il
piano di formazione professionale regionale per l'anno 1999 è stato
approvato con delibera di Giunta del 19 aprile 1999 - come vede,
caro Vicepresidente Viérin, non abbiamo dormito su quest'argomento
- ed è stato successivamente ratificato dal Consiglio. Per quanto
riguarda il periodo, c'è stato l'accordo con tutti i rappresentanti
e le categorie interessate di fare questi corsi in questo
periodo.
Il calendario dei corsi, che è iniziato appunto il 30 agosto
1999, è stato studiato in modo da consentire la partecipazione al
personale che già opera nei comprensori sciistici ed è impegnato
nell'attività fino alla chiusura degli impianti.
Su questo non vedo nessun tipo di problema perché se i corsi
venivano fatti nel 1997 o nel 1996, in che periodo venivano fatti:
nel mese di dicembre e gennaio quando sono tutti impegnati? No,
venivano fatti in questo periodo, cioè non appena finisce il mese
di agosto quando la gente normalmente è difficilmente reperibile
tra la fine delle vacanze e l'inizio dell'attività degli impianti,
quindi rinvio al mittente i gravi ritardi; qua non ci sono ritardi,
c'è il rispetto di quelle che sono le previsioni della legge.
Al punto 2 si chiede se si ritenga logico che i corsi proseguano
come programmati o quali correttivi si pensa di apportare; noi non
riteniamo assolutamente che si debbano apportare correttivi allo
svolgimento dei corsi così come programmati.
Agli uffici competenti non è pervenuto nessun reclamo e nessuna
lamentela se non attinente a limitati casi individuali che possono
succedere visto il numero consistente di partecipanti al corso.
L'unica eccezione, ed era l'unica cosa sulla quale al limite il
Vicepresidente Viérin poteva sollecitare la Giunta a prendere
provvedimenti, è costituita dall'istanza alla quale stiamo cercando
di dare seguito come struttura competente per un'eventuale piccola
integrazione alla legge ed è l'istanza presentata dall'Associazione
dei gestori delle piste di sci di fondo per motivi di
organizzazione interna ed è l'unico piccolo problema che si può
presentare e sul quale stiamo ponendo mano, eventualmente facendo
una piccola modifica alla legge con una deroga.
L'elaborazione del programma di svolgimento dei corsi è avvenuta
in collaborazione con l'associazione di categoria e con tutti gli
organismi interessati, quindi è inutile che chi ha concordato con
noi le modalità poi vada a suggerire situazioni che sono per lo più
inesistenti e fantasiose.
Tutto ciò che attiene allo svolgimento dei corsi e degli esami
in questione è già stato oggetto di deliberazione di Giunta e di
ampia diffusione tramite affissione agli albi pretori e
comunicazioni scritte ai partecipanti.
Sul punto 3: se si ritiene possibile che un soggetto
nell’arco di 60 giorni circa possa essere abilitato
prima alla professione di pisteur-secouriste e subito dopo a quella
di direttore delle piste, sottolineando ancora la premessa che il
Vicepresidente Viérin si deve andare a studiare bene la legge, in
particolare l'articolo 10, disposizioni transitorie, comma 3,
l'applicazione delle norme della presente legge decorre
dall'espletamento di quanto previsto al comma 1, fatta questa
premessa, in primo luogo?
(interruzione del Vicepresidente Viérin Marco, fuori
microfono)
? è chiaro, è molto chiaro.
Quanto ho evidenziato nel quesito sopra risulta possibile per i
seguenti motivi di ordine formale e sostanziale: in primo luogo
tale prassi risulta compatibile con quanto disposto dalla legge; in
secondo luogo in sede di prima applicazione della legge in
questione si è scelto di consentire a chi conseguirà l'abilitazione
di pisteur-secouriste di partecipare ai corsi per conseguire
l'abilitazione di direttore di pista al fine di garantire ai
gestori delle piste di sci la disponibilità di un sufficiente
numero di direttori delle piste per assicurare il servizio di
soccorso.
Président
La parole au Vice-président Viérin Marco.
Viérin M. (Aut)
Più che un compitino che qualcuno
dovrebbe, a detta dell'Assessore, avermi preparato, mi sembra che
qualcuno lo abbia preparato all'Assessore il compitino perché
onestamente l'Assessore ha preso uno schema e ha dovuto leggerselo.
Io chiaramente ho un linguaggio meno corretto, però dico quello che
sento dentro e quello che penso di aver capito su un problema,
mentre l'Assessore, quando si trova in queste situazioni, ha uno
schema ben definito da leggere in progressione e quindi si trova
anche in difficoltà quando deve rispondere a una nostra domanda che
non è stata inserita direttamente nell'interpellanza, mentre
Assessore, in maniera altrettanto schietta, io le rispondo
tranquillamente a braccio sugli argomenti che lei ha cercato di
utilizzare per spiegarmi che tutto è a posto, che tutto va bene,
che ritardi non ci sono stati.
Il paradosso, Assessore, forse dovrei sollevarlo io perché,
quando lei mi dice che non ci sono stati ritardi, le ricordo che
c'è una legge di 3 anni fa, l'ultima, non parlo della prima, non ho
sollevato l'assenza legislativa dal 1992 al 1997, anzi al 1996
perché la legge è stata approvata in Consiglio ancora nel 1996,
quindi abbiamo passato tutto il 1997, tutto il 1998 e siamo
arrivati al 1999, tre anni e lei mi dice non c'è stato ritardo
perché nell'ottobre 1998 dovrei sapere che ci sono i corsi di
formazione finanziati dalla Comunità europea, lo so, Assessore, ma
giustamente lei si è dato come si suol dire la zappa sui piedi.
Non mi può dire che non c'è stato ritardo quando lei parte ad
ottobre 1998, due anni dopo, a predisporre i corsi finanziati dalla
Comunità europea, ripeto: due anni dopo perché le date le ha lette
lei, cioè ottobre 1998, primo pezzo dell'iter, aprile 1999, secondo
pezzo dell'iter, e l'ultimo è questo dei corsi, quindi sono due
anni di ritardo.
Lei mi ha detto di non aver avuto nessuna lamentela ad eccezione
di alcuni casi, fra virgolette, chiaro atteggiamento di chi non
vuol essere smentito in futuro.
C'è poi una cosa gravissima, Assessore, che lei ha detto da
quello che ho capito. Mi pare che, secondo lei, le società di
gestione degli impianti abbiano detto a qualcuno della Giunta o a
lei stesso che non volevano l'applicazione delle normative e quindi
al far fare i corsi, questo mi sembra che sia grave.
Dopodiché, Assessore, lei ha richiamato l'articolo 10 per
rispondere al mio ultimo quesito che le rileggo così se lo ricorda
meglio e cioè
"se si ritiene possibile che un soggetto
nell’arco di 60 giorni circa possa essere abilitato
prima alla professione di pisteur-secouriste e subito dopo a quella
di direttore delle piste"
, lei mi ha invitato a rileggermi
l'articolo 10, ma alla fine - per salvarsi in calcio d'angolo - mi
ha detto che comunque il tutto è per dare più possibilità alle
società nell'avere maggiori scelte nell'individuare le figure di
direttori.
Allora, Assessore, questi corsi sono stati strutturati in questa
maniera - e lei ha risposto al mio quesito, anzi ha risposto a uno
dei miei dubbi - confermando che certe strade privilegiate
potrebbero verificarsi. Io le dico chiaramente che questa è
un'altra cosa grave, e lo verificheremo, perché conosciamo nome e
cognome di tutti i direttori attuali e come saranno definiti nel
futuro, per cui verificheremo tutto, Assessore, però lei oggi ha
ammesso che questa strada è percorribile ed è una cosa grave
perché, quando noi sulla legge abbiamo messo che per fare il capo
pattuglia dei pisteurs, deve avere comunque fatto tre anni di
pratica e lasciamo invece questa via di fuga per fare il direttore
delle piste, questo significa che chi ha avvitato bulloni fino a
ieri può arrivare a fare il direttore delle piste già a partire da
questa stagione?
(interruzione dell'Assessore Vallet, fuori microfono)
? Caro Assessore Vallet la differenza è che comunque è il
direttore, e uno che deve essere il direttore degli altri, dovrebbe
sapere qualcosa di più a livello pratico rispetto alla sua
teoria!
Questa è una situazione che ha una sua gravità e, quando lei mi
dice, Assessore, che non ha niente da verificare sui corsi, le
ribadisco che nei primi corsi effettuati dei pisteurs le prove
pratiche, come previsto dalla vostra delibera di Giunta, non sono
state fatte e, quando nella delibera di Giunta si dice che la prova
pratica deve essere fatta nell'espletamento del corso, deve essere
fatta perché a fine ottobre con l'esame sarà effettuata solo quella
teorica. Assessore, anche questo è grave ed è ancora più grave
perché è già successo e lei mi dice che va tutto bene e non c'è
bisogno di modificare niente. Chiaramente mi ritengo veramente non
soddisfatto perché si poteva ammettere che c'erano stati dei
problemi, invece mi sembra che la posizione della Giunta sia quella
del tutto va bene, "madama la marchisa", anche di fronte ai fatti.
Per quanto riguarda il periodo più opportuno per fare i corsi,
Assessore, lo sanno tutti, non lo sa solo Marco Viérin, la cosa
migliore era anticiparli un po' e farli a fine stagione, da metà
aprile a metà giugno.
Quello era il periodo migliore perché la gente era subito
informata in quanto nei mesi di febbraio e marzo stava già
lavorando sulle piste e poteva essere subito informata di come
erano stati impostati i corsi e poi perché non appena finita la
stagione si facevano i corsi e si aveva tutta l'estate per mettersi
a posto! Quindi il periodo più idoneo lo sanno tutti; tutti quelli
che hanno già fatto attività non teorica, ma pratica sui campi di
sci!
Si dà atto che dalle ore 12,50 presiede il Vicepresidente La
Torre.
Presidente
Sono le ore 13,00, come concordato il Consiglio
viene sospeso, riprenderà alle ore 15,30.
Ricordo solo all'Ufficio di Presidenza che la convocazione è
alle 14,30 per l'Ufficio di Presidenza. Alle 15,30 riprende il
Consiglio.
La seduta è tolta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK