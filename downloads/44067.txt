Consiglio Regionale della Valle d'Aosta - Oggetto del Consiglio n. 1133 del 12 gennaio 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
GIUNTA REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1133 del 12 gennaio 2022 - Resoconto
OGGETTO N. 1133/XVI - Interrogazione a risposta immediata:
"Assenza di un Assessore durante la quarta ondata
pandemica".
Bertin (Presidente) -
Punto n. 6.01. Per l'illustrazione,
il consigliere Lavy.
Lavy (LEGA VDA) -
A proposito di moralità, in questi
giorni stiamo vedendo che qualcuno in quest'aula ce l'ha, altri no.
A conferma di questo fatto, ieri ho partecipato a una conferenza
sul futuro dell'Europa e l'Assessore presente, che poi è oggetto di
questa question time, si è pure lasciato scappare una battuta
riferendosi a questa question time; c'era anche lei, presidente
Bertin, e lo avrà sicuramente sentito ma su questo la perdono,
perché con l'esperienza imparerà.
La questione qual è? In questi giorni è venuto fuori il fatto
che siano state organizzate da parte di un Assessore della Giunta
alcune vacanze alle isole Seychelles. Per carità, il diritto di
fare le ferie è di ognuno, ognuno è libero di fare ciò che vuole,
ma è opportuno che in questo momento di crisi pandemica in Valle
d'Aosta, in cui fino all'altro giorno non si sapeva neanche se le
scuole si sarebbero riaperte o meno dopo le vacanze natalizie, un
Assessore all'istruzione, che dovrebbe decidere certe questioni se
ne vada in vacanza? Non lo so, non lo so. Magari l'Assessore
potrebbe considerarci tutti dei brutti invidiosi perché noi non
possiamo andare in vacanza alle isole Seychelles però io mi
immagino magari colui che ha un albergo che non ha più persone
perché non ha più prenotazioni, un commerciante che vede turismo
zero, un allevatore che si alza alle quattro del mattino per andare
a mungere che legge il giornale, vede tutte le criticità in questo
momento pandemico, va sul blog dell'Assessore o sul suo profilo
Twitter e vede l'Assessore in mezzo alle palme, ai cocchi e alle
tartarughe.
Non so quanto questo sia del tutto condivisibile, o meno, e
opportuno. Spero che lei, Assessore, non ci sia andato in
elicottero alle Seychelles perché è un pochino lontano e sapendo di
alcuni suoi trascorsi...
Chiedo a lei Presidente della Regione - perché vorrei salvare in
corner l'Assessore - considerando la grande attenzione
dell'Assessore verso le minoranze linguistiche - e si vedono i
risultati- se alle isole Seychelles esiste una minoranza
linguistica a cui l'Assessore ha portato magari dei saluti. Inoltre
le chiedo se, secondo lei, è stato opportuno o meno che l'Assessore
all'istruzione sia andato in vacanza in questo momento.
Presidente -
Per la risposta, il presidente della Regione
Lavevaz.
Lavevaz (UV) -
Molto brevemente, senza entrare nel merito
delle condizioni e delle considerazioni a contorno di questa
interrogazione, dove si chiede a me sostanzialmente se ritengo
opportuno che un Assessore vada in vacanza.
Io credo che le questioni che afferiscono alle opportunità e
alla vita privata di ognuno, ovviamente riguardano la sfera
personale, nella quale io non voglio in nessun modo entrare. Quello
che posso dire è che, in questo periodo in cui l'Assessore non era
presente a Palazzo, io ho continuato ad avere dei rapporti
quotidiani - come sempre avviene, con l'Assessore come con gli
altri componenti della Giunta e della maggioranza - su tutte le
questioni che erano e sono aperte in questi giorni e ho sempre
avuto le risposte che ho chiesto all'Assessore, come se fosse nel
suo ufficio al piano di sopra. Da questo punto di vista non ho
altre considerazioni da fare sull'opportunità o meno di andare in
vacanza.
Presidente -
Per la replica, il consigliere Lavy.
Lavy (LEGA VDA) -
Non mi ha risposto alla prima domanda,
quindi presumo che non esista una minoranza francofona sull'isola
delle Seychelles. Volevo salvarla in corner, Assessore, purtroppo
il suo Presidente non me l'ha permesso.
Comunque un Assessore è un personaggio politico, pubblico,
ognuno è libero di fare ciò che vuole, ma in questo momento di
crisi un personaggio che ha scelto di fare l'Assessore, nessuno lo
ha obbligato, deve comportarsi in una certa maniera, eticamente, o
almeno non ostentare certe questioni. Potrebbe andare in vacanza
quando vuole ma ostentare e mostrare quasi una sorta anche di presa
in giro, di schiaffo verso i Valdostani che magari le vacanze non
se le possono neanche permettere, è proprio qualcosa di cattivo
gusto.
Poi se le cose sono andate avanti, bene! Potremmo organizzare
una bellissima colletta in cui si manda perennemente qualche
Assessore in vacanza così almeno magari certi danni verrebbero
evitati.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK