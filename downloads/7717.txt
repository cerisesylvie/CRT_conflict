Consiglio Regionale della Valle d'Aosta - Oggetto del Consiglio n. 2097 del 25 giugno 1986 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2097 del 25 giugno 1986 - Resoconto
OGGETTO N. 2097/VIII - SVILUPPI GIUDIZIARI, FINANZIARI,
PRODUTTIVI E OCCUPAZIONALI DELLA MULTIBOX S.p.A.
(Interrogazione).
PRESIDENTE:
Do lettura dell'interrogazione presentata dai
Consiglieri Mafrica e Millet:
INTERROGAZIONE
Ricordato che la Giunta, pur in assenza di esplicite
deliberazioni formali, si era impegnata a riferire in Consiglio
regionale, entro la fine di giugno, sull'andamento della vicenda
MULTIBOX;
i sottoscritti Consiglieri regionali
Interrogano
l'Assessore all'Industria, Commercio, Artigianato e Trasporti
per conoscere gli ultimi sviluppi giudiziari, finanziari,
produttivi e occupazionali della MULTIBOX S.p.A..
PRESIDENTE:
Ha chiesto di parlare l'Assessore
all'Industria, Commercio, Artigianato e Trasporti Lanivi, ne ha
facoltà.
LANIVI (A.D.P.):
Riconfermo quanto viene detto nella
premessa dell'interrogazione stessa, e cioè l'impegno della Giunta
di comunicare, appena ne sarà in possesso, tutte le notizie che
possono in maniera corretta e seria dare un quadro preciso alla
situazione e alla evoluzione della vicenda MULTIBOX; in questo
momento do quelle notizie di cui sono in possesso.
Le prime domande riguardano gli sviluppi giudiziari. La
Magistratura prosegue nelle indagini che sono coperte da segreto
istruttorio, quindi l'Amministrazione allo stato attuale non ha
ulteriori notizie se non quelle conosciute tramite la stampa e che
sono credo a conoscenza dei singoli Consiglieri. Negli articoli
apparsi sulla stampa e quindi facendo questa premessa, viene
affermato che la prosecuzione dell'istruttoria è passata alla
Procura della Repubblica in quanto la Pretura ha individuato reati
che sono al di fuori della sua competenza; sempre rispetto alle
informazioni fornite da quell'organo di stampa, sarebbero state
incarcerate altre persone di cui una di Aosta e due di Milano,
mentre altre due persone di Milano sono state incriminate per reati
di truffa. Per quanto riguarda invece gli aspetti finanziari, la
FINAOSTA ha provveduto ad incaricare due professionisti di Aosta,
affinchè effettuino una verifica contabile per accertare la
situazione amministrativa e finanziaria.
In questo momento questo incarico non può essere espletato
perchè i documenti della società Multibox sono sotto sequestro.
Voglio ricordare che l'assemblea della società si riunirà il 30
c.m. in prima convocazione per l'approvazione del bilancio.
Per quanto riguarda gli aspetti produttivi e occupazionali nei
limiti delle possibilità operative, in seguito all'arresto dei soci
di maggioranza, la società sta ricercando le forme possibili di
cessione o affitto dell'azienda; queste operazioni sono di
difficile attuazione stante la situazione di incarcerazione dei
soci di maggioranza. L'attività produttiva è cessata il 16 maggio e
con tale ricorrenza è stata richiesta la cassa integrazione per i
22 dipendenti di Pollein. Vi sono numerose richieste di
insediamento di altre aziende, che svolgono attività produttive
analoghe a quelle della MULTI-BOX, e sono in corso da parte della
FINAOSTA valutazioni su queste richieste. Il loro accoglimento però
è subordinato alla possibilità di disporre delle attrezzature e
dello stabilimento di Pollein.
Questo è quanto sono in grado oggi di dire, riconfermando che
non appena avremo dati sufficientemente certi, questi verranno
comunicati direttamente al Consiglio, oppure tramite le Commissioni
consiliari competenti.
PRESIDENTE:
Ha chiesto di parlare il Consigliere Mafrica,
ne ha facoltà.
MAFRICA (P.C.I.):
L'Assessore Lanivi si è tenuto molto
abbottonato ed in realtà non ha fornito alcuna sostanziale
risposta, neppure a livello politico, all'interrogazione fatta.
Prima questione: l'impegno che la Giunta aveva preso nonostante
non fosse poi stata votata la mozione o l'ordine del giorno che
chiedevano una Commissione di indagine sulla MULTIBOX. La III^
Commissione - si era detto allora - verrà comunque riunita per
esaminare la documentazione; intanto è passato un mese e la III^
Commissione non è mai stata riunita per esaminare questo argomento.
Infatti ci sono degli atti che possono essere esaminati prima
ancora che sia completato l'iter della Magistratura, che d'altra
parte abbiamo visto essere a volte abbastanza lungo. Ci sono
relazioni, lettere, atti ufficiali fra Regione e FINAOSTA, che
possono essere portati a conoscenza della Commissione prima ancora
che si sia conclusa la vicenda; quindi sollecitiamo la Giunta e il
Presidente della Commissione a riunire la Commissione stessa.
Seconda questione: l'atteggiamento di tipo amministrativo e
politico al di là delle vicende giudiziarie. C'è qui la pagina
regionale de "La Stampa" che dice: "la truffa secondo gli
inquirenti sarebbe stata organizzata dai fratelli Moruzzi e dal
Monfrini con il concorso di Giudici, Galli, Abati, ma sono emerse
responsabilità - ha detto Luigi Lombardo - a carico di un
funzionario della FINAOSTA". Il nome è taciuto per non intralciare
l'inchiesta. Il funzionario della FINAOSTA, è scritto sulla "La
Stampa", era a conoscenza di fatture e bolle di consegna false per
i tre macchinari.
L'Assessore non ha detto niente a questo proposito, per cui mi
chiedo se queste notizie riferite dal giornale hanno preoccupato la
Giunta regionale e la FINAOSTA: non ho visto nessuna smentita da
parte di quest'ultima, e nè dalle parole dell'Assessore non emerge
nessun dato rispetto alle necessità di verificare almeno la falsità
di questa notizia e di intraprendere da parte della Giunta
iniziative di tipo cautelare.
Altra questione: sul giornale "La Vallée" si dicono cose molto
precise; l'Assessore Lanivi dice di non sapere niente perchè c'è il
segreto istruttorio, ma evidentemente i giornalisti de "La Stampa"
e di "La Vallée" riescono ad avere notizie, perchè qui si dice non
che i tre avrebbero ricevuto, ma che i tre hanno ricevuto dalla
MULTIBOX, fra assegni e contante, circa 150 milioni quale
provvigione per la mediazione che era servita a far concedere i
finanziamenti da parte della FINAOSTA. Millantando conoscenze fra
gli Amministratori regionali e nel Consiglio di Amministrazione
della FINAOSTA, Rattazzi, Giudici e Galli avevano pattuito con la
MULTIBOX una percentuale del 10% sull'ammontare dei finanziamenti.
Sembra che nel corso degli interrogatori i tre abbiano detto che
parte del denaro percepito sia servito a finanziare la campagna
elettorale per le comunali dello scorso anno, versando cifre
consistenti a personaggi di primo piano nella vita politica
valdostana.
Anche rispetto a questo indicativo, e non a questo condizionale,
l'Assessore non ci ha detto nulla. Da una parte abbiamo la
sensazione che queste notizie abbiano creato nella pubblica
opinione un certo disorientamento riguardo al quale l'Assessore
poteva dare a mio giudizio qualche forma di risposta, che invece
non c'è stata. Tali notizie creano in noi preoccupazione, perchè si
parla di tangenti date per ottenere dei finanziamenti che la
FINAOSTA deve dare in base a convenzioni esistenti, ma neppure
rispetto a questo abbiamo avuto alcun elemento che ci
tranquillizzi.
Quindi ribadiamo la richiesta che venga riunita la Commissione
competente e che l'atteggiamento della Giunta regionale e della
FINAOSTA su questa vicenda diventi più chiaro e più trasparente
altrimenti continueranno a circolare i sospetti che gravano anche
su questa Amministrazione regionale.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK