Consiglio Regionale della Valle d'Aosta - Oggetto del Consiglio n. 3731 del 6 maggio 1988 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 3731 del 6 maggio 1988 - Resoconto
OGGETTO N. 3731/VIII - SITUAZIONE DELL'OSPEDALE BEAUREGARD
(Interrogazione e interpellanza).
PRESIDENTE:
Do lettura dell'interrogazione in oggetto,
presentata dal Consigliere Baldassarre:
INTERROGAZIONE
VENUTO A CONOSCENZA, da una televisione privata, di una grave
situazione di disagio esistente presso l'Ospedale Beauregard di
Aosta dovuta ad infiltrazioni di materiale fognario e a cavi
elettrici pericolanti;
CONSIDERATO che la struttura ospedaliera è costata tra
appalto, variante e perizie suppletive svariati miliardi, soldi dei
cittadini valdostani;
Il sottoscritto Consigliere regionale
INTERROGA
l'Assessore alla Sanità ed Assistenza Sociale per sapere la
reale situazione della struttura ospedaliera e se ritiene chiamare
in causa la ditta appaltatrice per i danni subiti dalla
struttura.
PRESIDENTE:
Do lettura dell'interpellanza in oggetto,
presentata dai Consiglieri Bajocco e Millet:
INTERPELLANZA
Sono trascorsi tre anni da quando è stata inaugurata la sede
ospedaliera di Beauregard, struttura la cui costruzione si è
trascinata per decenni tra molte polemiche e con la spesa di alcune
decine di miliardi.
Occorre con amarezza constatare che i lavori eseguiti sono
tutt'altro che soddisfacenti e nuove spese che si renderanno
necessarie.
Basta infatti recarsi al Beauregard per essere colpiti da
sgradevoli e penetranti odori di fogna, presenti non solo
nell'atrio, ma anche nel reparto maternità.
Ciò premesso i sottoscritti Consiglieri regionali del Gruppo
comunista
INTERPELLANO
l'Assessore alla Sanità ed Assistenza Sociale per
sapere:
1)
se gli impianti idrosanitari del Beauregard sono
stati sottoposti a collaudo;
2)
quali sono le cause dell'attuale insostenibile
situazione, la cui antigienicità è ancor più pericolosa in un
ospedale;
3)
quali sono le intenzioni della Giunta rispetto ai
provvedimenti da prendere per risolvere rapidamente il problema
suesposto.
PRESIDENTE:
Ha chiesto la parola il Consigliere Bajocco;
ne ha facoltà.
BAJOCCO (P.C.I.):
Dal giorno dell'inaugurazione del
"Beauregard" il sottoscritto non aveva più avuto modo di recarsi a
visitare quell'ospedale. E' bene stare lontani, nei limiti del
possibile, dal cimitero e dall'ospedale, ma a volte siamo costretti
ad andarci ed anch'io, per esigenze di famiglia, mi ci sono
recato.
Ci sono due ordini di problemi. Personalmente mi sono accorto
che, per la carenza o addirittura per l'assenza dei servizi di
trasporto, è stato un grande errore installare un ospedale nella
zona di Beauregard. Sarebbe bene tenere in considerazione anche
questo aspetto. Giorni fa, entrando in quell'ospedale, mi sono
meravigliato per certi odori piuttosto sgradevoli. Ho pensato che
ci fosse qualche rottura, come succede in tutte le abitazioni.
Nella camera n. 7 c'erano due o tre deodoranti, perché, essendoci
due pazienti, non si riusciva a sopportare lo sgradevole odore.
Mi ci sono recato diverse volte, ma quell'odore è rimasto per
più di dieci giorni, anzi è addirittura aumentato e non era
presente solo all'interno delle camere. Nell'atrio, per esempio,
dove si era ancora vicini all'aria esterna, si respirava lo stesso
odore che si respira in un macello civico, quando si ammazzano
delle bestie.
Noi riteniamo che negli ospedali debba essere garantito al
massimo il controllo sanitario. Mi ha lasciato veramente perplesso
il fatto che le partorienti fossero costrette a respirare
quell'odore di fogna. Ho chiesto spiegazioni alle inservienti ed
alle infermiere presenti, che mi hanno risposto: "Questo odore non
c'è solo da oggi
,
ma da diverso tempo. Vi sono già state
delle lamentele, ma nessuno viene a risolvere il problema".
Ho rivolto l'interpellanza all'Assessore competente, perché
intervenga nel più breve tempo possibile per risolvere questo grave
inconveniente.
PRESIDENTE:
Ha chiesto la parola l'Assessore alla Sanità
ed Assistenza Sociale, Voyat; ne ha facoltà.
VOYAT (U.V.):
Nella parte interrata e non accessibile
della struttura del "Beauregard" ci sono state delle perdite di
liquame che hanno emanato cattivi odori che si sono diffusi per
tutta la struttura ospedaliera e l'U.S.L., già intorno al 20
aprile, ha avviato dei lavori per accertarne l'origine.
La loro origine non è ancora stata ben individuata, perché,
almeno fino a tre giorni fa, non è stato ancora possibile accedere
al tunnel sottostante l'ospedale. Dai primi accertamenti sembra che
si sia rotta una conduttura fognaria, che ha fatto impregnare il
tunnel ed il vespaio sottostante di liquami maleodoranti. Si è
iniziato a forare il muro esterno del tunnel per cercare di
asportare il liquame, nei limiti del possibile.
Solo quando si potrà accedere al tunnel sarà possibile
verificare se si tratti solo della rottura di una conduttura oppure
di lavori mal eseguiti o addirittura non eseguiti dall'impresa
costruttrice. Comunque, noi abbiamo già provveduto a chiedere
all'Assessorato ai Lavori Pubblici di controllare se sussistano
responsabilità a carico dell'impresa costruttrice ed ora sta
effettuando dei sopralluoghi, insieme a dei tecnici
dell'U.S.L..
Rispondendo al primo punto dell'interpellanza devo confermare
che il collaudo è stato fatto e gli atti, dei quali io ho una
copia, sono depositati presso l'Assessorato dei Lavori Pubblici;
tuttavia, per conoscere la vera causa dell'inconveniente e gli
interventi da effettuare per ripristinare il corretto funzionamento
delle fognature, dovremo attendere ancora qualche giorno e cioè
sino a quando ci sarà possibile accedere al tunnel in cui si è
verificato il guasto.
La situazione, in ogni caso, è leggermente migliorata, perché
questi primi interventi hanno già ovviato, almeno in parte, alle
conseguenze del danno e, come già dicevo, confermo che l'U.S.L.,
insieme all'Assessorato ai Lavori Pubblici, sta seguendo i lavori
che si stanno eseguendo.
PRESIDENTE:
Ha chiesto la parola il Consigliere Bajocco;
ne ha facoltà.
BAJOCCO (P.C.I.):
Innanzitutto mi meraviglio che sia
stato fatto il collaudo; non è possibile, infatti, che in una
costruzione nuova, inaugurata da appena tre anni, si verifichi un
inconveniente così grave. Posso capire che una cosa del genere si
possa verificare a casa mia, ma non in un ambiente sanitario.
Voglio veramente sperare che, quando si appalta un lavoro, non
si stia a guardare al costo, ma ci si preoccupi solo di realizzare
una struttura ben fatta.
L'Assessore mi dice: "Stanno lavorando, stanno vedendo....
Stiamo controllando il tunnel...": il vero problema è che
l'Assessore alla Sanità ed alla Assistenza Sociale è responsabile
della sicurezza della sanità in Valle d'Aosta. A mio avviso, egli
deve intervenire immediatamente, anche con altre soluzioni
provvisorie: mettere dei ventilatori, fornire dei respiratori...
oppure deve prendere in affitto un albergo nel quale ospitare tutti
gli ammalati, che, altrimenti, quanto prima saranno affetti dal
tifo e, magari, allora l'Assessore ci verrà a dire: "Stiamo
lavorando nel tunnel del Beauregard...".
Mi auguro che, quando andremo a battezzare il figlio del
Presidente Rollandin, questo problema sanitario sia definitivamente
risolto, altrimenti, appena messo piede all'interno di
quell'ospedale, egli prenderebbe la moglie e se la porterebbe
immediatamente a Torino.
Pertanto, mi dichiaro insoddisfatto della risposta.
PRESIDENTE:
Ha chiesto la parola il Consigliere
Baldassarre; ne ha facoltà.
BALDASSARRE (P.S.D.I.):
Dopo il brillante intervento del
Consigliere Bajocco, non c'è molto da replicare: prendo atto delle
affermazioni dell'Assessore, anche se non posso dichiararmi
soddisfatto.
PRESIDENTE:
Si procede, ora, alla discussione congiunta
degli oggetti iscritti ai punti 13 e 19 dell'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK