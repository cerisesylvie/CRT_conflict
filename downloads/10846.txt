Consiglio Regionale della Valle d'Aosta - Oggetto del Consiglio n. 1839 del 14 febbraio 1991 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 1839 del 14 febbraio 1991 - Resoconto
OGGETTO N. 1839/IX - Riordino delle USL e nomina del comitato
dei garanti e del commissario.
(Interpellanza)
Presidente: Do lettura dell’interpellanza
presentata dal Consigliere Maquignaz ed iscritta al punto 11
dell’ordine del giorno.
INTERPELLANZA
Come è noto, dal prossimo primo marzo, tutte le Unità Sanitarie
Locali d’Italia avranno un nuovo commissario-manager
che dovrebbe sostituire gli attuali comitati di gestione.
Si tratta di un primo provvedimento in attesa del più ampio
riordino del servizio sanitario nazionale che dovrà essere definito
entro il 31 dicembre 1991.
L’attuale decreto ha vigore dalla data stessa di
pubblicazione sulla Gazzetta Ufficiale (1° dicembre scorso) e fissa
in novanta giorni il tempo utile per la sostituzione dei vertici
politici delle USL.
I disciolti comitati di gestione, come è stato riportato anche
sulle pagine regionali de La Stampa, saranno sostituiti da un
"comitato di garanti" di pari numero, nominato dagli enti locali di
riferimento territoriale.
I poteri di gestione, tuttavia, competeranno soltanto al
commissario nominato dal Presidente della Giunta regionale e scelto
tra persone in possesso del diploma di laurea e di specifici
requisiti di qualificata attività professionale.
Alla luce di quanto sopra il sottoscritto Consigliere
interpella
la Giunta regionale per sapere:
1) in che modo si sta attivando, attualmente,
l’amministrazione regionale per prepararsi alla
scadenza del prossimo primo marzo;
2) se e quali disposizioni sono state impartite agli enti locali
relativamente alle modalità di nomina del "comitato di garanti" e
come mai non è stato avviato un ampio confronto consiliare
sull’argomento;
3) come intende procedere per l’individuazione
del "commissario" visto che il decreto fissa alcune linee generali,
ma lascia poi ampia discrezionalità in materia al Presidente della
Giunta regionale;
4) se non sia il caso, approfittando
dell’occasione, di rivedere la ripartizione di
alcune competenze attualmente assegnate in materia sanitaria e
socio-assistenziale agli uffici dell’USL e/o
dell’amministrazione regionale.
Presidente: Ha chiesto la parola il Consigliere Maquignaz; ne
ha facoltà.
Maquignaz (Indipendente):
Ho chiesto la parola perché
sono necessari alcuni aggiornamenti
all’interpellanza, visto che dalla sua presentazione
ad oggi sono sopravvenute alcune modifiche, la più importante delle
quali concerne la reiterazione del decreto legge n. 355, scaduto il
29 gennaio. Con il nuovo decreto, il commissario ed i garanti non
devono più essere nominati entro il 1° marzo, ma entro il 31
marzo.
Nella sostanza, però, il problema non cambia, perché a partire
dal 31 marzo tutte le USL dovranno avere un nuovo
commissario-manager, in sostituzione degli attuali comitati di
gestione, i quali dovranno essere sostituiti da un comitato di
garanti che verranno nominati dagli enti territoriali di
riferimento, quindi dai comuni. I problemi di gestione saranno di
competenza del commissario, che verrà nominato dal Presidente della
Giunta.
Detto questo, desidero sapere in che modo
l’amministrazione regionale ed in particolare la
Giunta e l’assessore competente, si stanno attivando
per prepararsi alla scadenza del 31 marzo, se sono state impartite
particolari disposizioni ai comuni per la nomina del comitato dei
garanti ed infine come si intende procedere alla nomina del nuovo
commissario-manager, visto che il decreto fissa alcune linee
generali, ma nella sostanza lascia ampia discrezionalità al
Presidente della Giunta.
L’argomento è d’attualità, perché
anche questa mattina, come è stato detto dal Presidente del
Consiglio, il presidente del sindacato dei medici ha inviato una
lettera alla regione per chiedere che la nomina del commissario sia
ispirata a criteri di managerialità e capacità e non a criteri
politici.
Presidente:
Ha chiesto la parola
l’Assessore alla Sanità ed Assistenza sociale,
Beneforti; ne ha facoltà.
Beneforti (DC):
In base al decreto legge 1° dicembre 1990
n. 355, al quale fa riferimento l’interpellanza, la
Giunta regionale, avvalendosi delle leggi 22 gennaio 1980 n. 2 e 8
aprile 1986 n. 14, aveva avviato un provvedimento per il rinnovo
dell’assemblea dell’associazione dei
comuni della Valle d’Aosta, quale adempimento
preliminare per la nomina dei nuovi organi, previsti dalla citata
normativa. In applicazione di tale provvedimento, era stato
predisposto il decreto del Presidente della Giunta regionale 3
gennaio 1991 relativo al suddetto rinnovo. A seguito della
decadenza del decreto legge n. 355, la Giunta, con deliberazione 1°
febbraio 1991 n. 867, ha revocato il provvedimento, in quanto non
più supportato dalla normativa statale di riferimento.
Poiché è stato emanato un nuovo decreto legge in materia, la
Giunta, sulla base delle disposizioni stabilite, procederà
all’attuazione, nei tempi previsti, di quanto è
fissato dallo stesso decreto, in attesa della riforma del servizio
sanitario in discussione al Parlamento e precisamente alla
commissione sanità del Senato. E’ importante,
infatti, procedere alla riforma, onde realizzare gli obiettivi che
stavano e stanno alla base della stessa.
Il nuovo decreto, a cui ci atterremo, prevede determinate
decisioni. Per quanto ci riguarda, ne rispetteremo lo spirito,
riconoscendo ai comuni il ruolo loro assegnato, ma senza rinunciare
alle competenze che ci spettano come regione.
In tal senso, le scelte che siamo chiamati a fare, devono
rispondere sia ai motivi per cui la sanità nel nostro Paese fu
ordinata, con la legge n. 833, come sistema pubblico e non affidata
al libero mercato e alla sovranità delle sue regole, sia ai punti
qualificanti, che intendiamo recepire, del decreto legge
attualmente in vigore.
Per quanto riguarda il punto 3
dell’interpellanza, assicuro
l’interpellante che si procederà
all’individuazione del commissario, tenendo presenti
gli obiettivi che ho richiamato ed i contenuti del decreto legge 6
febbraio 1991 n. 35.
Per quanto attiene, infine, l’ultimo punto
dell’interpellanza, concernente la revisione delle
competenze in materia socio-sanitaria tra l’USL e
l’amministrazione regionale, tengo a precisare che
l’argomento potrà essere preso in considerazione nel
momento in cui sarà realizzata la nuova riforma sanitaria ed in
occasione dell’elaborazione del nuovo piano
socio-sanitario regionale, che intendiamo realizzare in tempi
brevi.
Presidente:
Ha chiesto la parola il Consigliere
Maquignaz; ne ha facoltà.
Maquignaz (Indipendente):
Ringrazio
l’Assessore competente per la risposta che mi ha
dato, che mi è parsa articolata e puntuale. Vedremo comunque nei
prossimi mesi quale sarà l’evoluzione delle cose
anche alla luce della nuova normativa.
Oggi mi preme sottolineare ed auspicare che tutte le decisioni
in questa materia, che è molto delicata, siano assunte con la
partecipazione ed il coinvolgimento delle organizzazioni sindacali,
delle forze e delle persone interessate ed in specie degli enti
locali, del consiglio regionale e degli organi consiliari
competenti.
***
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK