Consiglio Regionale della Valle d'Aosta - Oggetto del Consiglio n. 1442 del 24 settembre 2015 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
FORMAZIONE PROFESSIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1442 del 24 settembre 2015 - Resoconto
OGGETTO N. 1442/XIV - Interpellanza: "Predisposizione di un
nuovo piano di formazione per la valorizzazione dell'offerta
formativa delle scuole valdostane".
Presidente -
Per l'illustrazione, chiede la parola la
Consigliera Certan; ne ha facoltà.
Certan (ALPE)
- Merci Monsieur le Président.
Come possiamo fare noi, come pubblico, per contrastare la
disoccupazione? Questa è una delle domande che nel corso di questo
Consiglio forse ci siamo anche posti di più, sia come Consiglieri
di minoranza, che - e lo spero anche - come Governo. Questa nostra
interpellanza nasce proprio dal dibattito avviato a livello europeo
sull'
éducation duale
e sulle scuole professionali, a cui
abbiamo anche partecipato come
membres de l'APF
e come
membres du Comité mixte
della Cooperazione interparlamentare
tra la Valle d'Aosta, il Cantone del Jura e della Belgique,
dibattito a cui lei, Assessore, ha partecipato, quando faceva parte
del
Comité mixte
. Mi sembrava che lei fosse molto
interessato a questo aspetto sulle
écoles professionnelles
,
e mi pare che il punto sul quale era intervenuto anche lei, in
Consiglio, fosse proprio che anche in Valle d'Aosta si potesse far
funzionare, meglio, questo sistema di formazione e che nelle nostre
scuole potesse funzionare, meglio ancora, l'alternanza
scuola-lavoro. Ora lasciamo perdere le piroette estive, è cambiato
tutto.
Noi non siamo più sicuri, Assessore, di aver mai capito bene che
cosa lei intendesse per "alternativa", che cosa lei intendesse per
"programmazione", per "competitività", per "collaborazione", però
vogliamo chiederle oggi, attraverso questa interpellanza, quali
sono le sue intenzioni riguardo alle scuole professionali dal punto
di vista della programmazione futura. Sappiamo, per quanto riguarda
le scuole professionali, che questo è un settore in cui lei ha la
delega, divide la delega insieme all'Assessore all'istruzione, e
riteniamo che l'offerta formativa valdostana delle scuole
professionali valdostane, di quelle paritarie, ma anche di quelle
pubbliche, sia già medio-alta. Crediamo che quello che offrono sia
comunque un'offerta formativa di tutto rispetto, però le riteniamo
completamente abbandonate a loro stesse. Non ne conosciamo le
motivazioni, ma nel settore per il quale la Valle d'Aosta, noi,
come Consiglio regionale, abbiamo competenza primaria, nel quale
potremmo legiferare, negli ultimi anni non è stato fatto nulla,
nulla! Mi permetto di dire: nulla in progettualità e in
prospettiva, soprattutto da parte delle istituzioni. Ripeto:
ritengo che ogni Collegio docenti di queste scuole ha fatto e
stabilito, soprattutto da un punto di vista pedagogico e didattico,
quanto credeva il meglio e il più giusto, però senza indicazioni,
obiettivi precisi e chiari, anzitutto per quanto riguardava il
futuro, gli obiettivi a lungo termine...ecco, mi pare che in questo
settore si agisca sempre con degli obiettivi a breve, brevissimo
termine.
Noi oggi vogliamo capire quali sono gli obiettivi che lei, come
Assessore, che detiene appunto le deleghe alla formazione
professionale - lo abbiamo visto anche alla firma dell'accordo con
il Ministro Giannini, questo accordo riguardante una concertazione
per quanto riguarda l'adattamento della legge sulla "buona scuola"
- ha posto per il prossimo anno scolastico, che ormai è iniziato, e
per i futuri anni scolastici. Porto al dibattito alcuni passaggi
che il Presidente del Consiglio, che credo sia il suo
leader
politico in questo momento di riferimento, ha proprio enunciato e
ripetutamente sottolineato nei principi della legge sulla "buona
scuola". In Italia abbiamo 700 mila disoccupati tra i 15 e i 24
anni e 4 milioni di ragazzi che non studiano, non lavorano, non
sono in formazione, in grossa parte alimentati da una dispersione
scolastica tra le più alte d'Europa. Questi sono dati che prendo e
lui dice: "
Dobbiamo rendere la scuola la più efficace politica
strutturale a nostra disposizione contro la disoccupazione,
rispondendo all'urgenza e dando prospettiva al tempo stesso. La
scuola deve essere al lavoro
"... e dice anche: "
La scuola
deve formare buoni cittadini che abbiano i mezzi, le conoscenze e
le competenze per vivere da protagonisti il mondo del lavoro, per
fare in modo che la nostra educazione renda giustizia al primo
articolo della Costituzione italiana che è fondata sul lavoro, ma
per davvero
"; infine dice: "
I giovani sono disaffezionati da
una scuola che non riesce a tenerli a sé e non riesce a
motivarli
". Chiediamo ad esempio quali sono gli obiettivi e che
cosa state facendo come Assessorati per l'alternanza obbligatoria,
per l'impresa didattica, per la bottega scuola, per l'apprendistato
sperimentale, tutti passaggi che sono citati nella "buona scuola",
principi enunciati.
E poi, come non sottolineare e mettere in evidenza il fatto che
in Italia il numero di laureati in materie scientifiche, che quindi
possono avere più sbocco nel settore imprenditoriale, è al di sotto
della media europea...come facciamo, quindi? E poi l'ultimo punto:
saper fare. C'è un luogo dove la formazione e la progettualità si
incontrano in maniera naturale, dove la lotta alla dispersione
scolastica è la più efficace, dove si costruisce il futuro
lavorativo dei nostri ragazzi e quello produttivo della nostra
economia: sono i laboratori che caratterizzano in particolare i
nostri istituti tecnici professionali. Ecco, io ripeto: sappiamo
che in Valle d'Aosta le scuole professionali paritarie - parlo
soprattutto dell'
Institut agricole
, alberghiero, ma anche il
Don Bosco - si stanno veramente impegnando tantissimo, con degli
enormi problemi, molto diversi fra loro, perché per quanto riguarda
le scuole paritarie è leggermente diverso il discorso, ma per
quanto riguarda l'IPR, sappiamo di un corpo docente che si sta
veramente impegnando tanto per cercare proprio di evitare la
dispersione scolastica, per evitare problemi sociali, eccetera.
Siamo quindi sicuramente riconoscenti a queste scuole del lavoro,
ma chiediamo veramente che adesso questo di più che noi potremmo
fare, noi come legislatori, venga fatto.
La disoccupazione giovanile in Valle d'Aosta è la più alta del
resto d'Italia, l'abbandono scolastico è il più alto d'Italia e
d'Europa, la collaborazione con il tessuto imprenditoriale è
pressoché inesistente, non solo dovuto al fatto che abbiamo una
micro-imprenditoria, però è anche dovuto al fatto che non ci sono
ponti, ci sono pochi ponti, una rete labilissima. Non voglio fare
paragoni con la vicina Svizzera, che ormai è da 30 anni e più che
veramente si occupa, diciamo in modo quasi primario,
dell'
éducation duale
, è leader europea realmente nel
concreto in questo settore, però lei sarà a conoscenza che nella
Confederazione elvetica l'alternanza scuola/lavoro è stata
sostenuta inizialmente tantissimo dal pubblico e ora è anche
sostenuta dall'imprenditoria privata, che investe, perché ha avuto
un grandissimo ritorno e il ritorno si vede da pochissimi dati
(basta incrociare alcuni dati). "
Quelles sont les
caractéristiques du système suisse et les points forts? Il propose
250 formations différentes avec des débauchés importants, il permet
un accès à la formation professionnelle supérieure, inclus un
maximum de jeunes, assure la relève professionnelle et réduit
fortement le taux de chômage des jeunes
". Questi sono quattro
obiettivi che si sono posti e che hanno già raggiunto. La Svizzera,
nel combattere i tassi di disoccupazione, è la seconda, ha una
disoccupazione solo superiore ai Paesi Bassi, comunque è una dei
primi veramente nella lotta al
chômage
(noi siamo 31esimi su
36 Paesi, per darle un'idea di dove siamo). Pertanto come Valle
d'Aosta possiamo fare di più e chiediamo quali sono questi
obiettivi che lei pensa di poter porre. Grazie.
Presidente -
Per la risposta ha chiesto la parola
l'Assessore Donzel; ne ha facoltà.
Donzel (PD-SIN.VDA) -
Grazie Presidente. Ringrazio
davvero la Consigliera Certan che, riprendendo una sua
interpellanza di qualche mese fa, del 6 maggio, riporta in aula il
tema dell'alternanza scuola/lavoro e, in generale, dei rapporti tra
scuola e formazione professionale. La ringrazio perché in qualche
modo ci consente di restituire a lei, visto che parliamo tra
insegnanti, i "compiti dell'estate".
Per quanto mi riguarda, mi fa piacere che lei riconfermi questo
suo atteggiamento favorevole allo sforzo che si fa di connettere il
sistema scuola col sistema della formazione, col sistema lavoro,
che poi è attraverso la "buona scuola" nazionale che per la prima
volta, con forza, si cerca di costruire e realizzare nel nostro
sistema italiano. Quindi, al di là del fatto che il suo movimento
chiede di firmare per i referendum, anche quelli contro la "buona
scuola", mi fa piacere che lei, almeno su questo pezzo, convenga
dell'importanza dell'azione che si sta facendo a livello nazionale
e regionale su questo punto; punto sul quale, come lei bene e
correttamente ha ricordato, è stato siglato un accordo tra
l'Assessore Rini e il Ministro che consentirà, al di là
dell'impostazione generale della "buona scuola", di applicare al
nostro territorio - rivendicando le nostre specificità - queste
norme nazionali.
Siccome lei ha chiesto anche concretezza rispetto a quello che
si sta facendo, il gruppo di lavoro che era stato costituito
pre-riforma, sulla base delle ipotesi di una riforma, oggi si sta
riorganizzando per lavorare sul testo vero e proprio della riforma
e sugli adattamenti da porre a livello regionale, che noi sappiamo
potrebbero arrivare anche attraverso norma di attuazione. Per
quanto riguarda questo gruppo di lavoro, coordinato dal
Sovraintendente agli studi e dal Coordinatore del Dipartimento
delle politiche del lavoro, tengo a precisare che io non ho la
delega sulle scuole professionali, ho la delega sulla formazione
professionale, però c'è una stretta collaborazione, e devo
riconoscere all'Assessore Rini la piena disponibilità
dell'Assessorato all'istruzione di coinvolgere i nostri esperti nel
settore della formazione e di farli appunto lavorare all'interno di
questo gruppo. Nel pratico, intanto vorrei ricordare che il 24
luglio scorso abbiamo aderito, firmando una lettera d'intenti,
all'avvio sperimentale del sistema duale. Questo ci ha consentito
di incontrare come gruppo di lavoro il Sottosegretario Bobba, che
ha la delega proprio a questa sperimentazione, siamo saliti fino a
Cogne, abbiamo potuto confrontarci e partecipare direttamente alla
stesura dell'accordo su questo progetto sperimentale. Stiamo
incontrando non poche difficoltà, perché la nostra struttura
regionale, per la rigidità che presenta, ci rende molto difficile
agganciare questo tipo di riforma e, benché i tempi siano stretti,
le fornirò il materiale e lo sforzo emendativo che stanno facendo i
nostri uffici per riuscire a far entrare anche la Valle d'Aosta, da
subito, in questo sistema sperimentale, altrimenti dovremo per
forza seguire un percorso nostro, che non escluda l'esperienza
anche dell'apprendistato.
Per quanto riguarda, invece, l'alternanza, quella a cui fa
riferimento come primo punto della sua domanda di chiarimento,
proprio all'interno...lei spesso ha ribadito che "ci vorrebbe un
obbligo", lo diceva a maggio...bene, adesso quest'obbligo c'è, è
previsto formalmente dalla legge, quindi nell'ambito anche del
lavoro che sta facendo la Sovraintendenza agli studi di ridisegnare
attraverso un riesame delle
adaptations
nel sistema
secondario gli spazi, i tempi e i modi...ebbene, lì è la sede dove
inserire a pieno titolo questo tipo di attività, perché oggi è
prevista.
Altro passaggio fondamentale che lei ha chiamato in causa è
quello del rapporto con le imprese. Allora, intanto il rapporto con
le imprese, che è il cardine...lei ha citato il modello svizzero,
che è un po' un modello esemplare in questo momento, a livello
europeo, a cui tanti stanno guardando dopo averlo bistrattato
magari per anni...allora, in questo momento si guarda per i
risultati che sta dando, ma è un sistema che, partendo da una
formazione di base, arriva fino a un livello universitario, è un
sistema. Noi, invece, da questo punto di vista abbiamo delle
roccaforti che stanno funzionando molto bene e lo dicevo oggi senza
creare però troppa enfasi rispetto ai giovani, perché ci sono delle
roccaforti; faccio un esempio: la Scuola alberghiera continua a
fornire dei giovani che trovano collocazioni di lavoro, tant'è che
noi, a giorni, riproporremo il
Tourism jobs day
, la
Journée des métiers du tourisme
, come preferirei chiamarla
io, e in questa
Journée des métiers du tourisme
noi
metteremo a contatto i giovani con le imprese. Si parla della
possibilità anche di 50 posti di lavoro a disposizione, però le
imprese ci dicono: "Fateci arrivare ragazzi che hanno dei titoli,
fateci arrivare ragazzi che hanno esperienza, non portateci lì dei
ragazzi che siano impreparati". Quindi da questo punto di vista noi
abbiamo già dei nuclei che sono in grado di formare questi ragazzi,
si è visto il successo che avuto per esempio il corso da
manutentore, in cui adesso ovviamente il soggetto formatore dovrà
addirittura fare una selezione perché non tutti avranno lo spazio
di accedere a questo corso. Pertanto, come lei in qualche modo
richiamava, il momento è quello giusto per fare queste esperienze
diversificate di "sistema", ma ci vuole il datore di lavoro. Per
esempio nel corso da manutentore abbiamo trovato il riscontro della
Cogne, abbiamo ritrovato il riscontro per esempio delle società
impianti a fune; per esempio nel mondo delle imprese dell'ADAVA c'è
un forte interesse per quello che stiamo facendo. È cambiato quindi
il clima delle nostre imprese. E anche le norme nazionali - faccio
un esempio: il
Jobs Act
, che consente ad esempio per il 2025
la defiscalizzazione e quindi consente un risparmio fino a 8 mila
euro - avvicinano di nuovo le imprese al mondo dell'istruzione e
della formazione. È il momento di fare più rete e di strutturare
questo sistema. Le imprese però non possono essere obbligate.
Stiamo lavorando a un tavolo di concertazione con i soggetti
imprenditoriali, gli artigiani, per vedere, insieme a loro, come
affrontare queste criticità. Quindi da questo punto di vista ci
sono le possibilità, ci sono le condizioni, però bisogna dire che
c'è anche una norma, c'è la norma della "buona scuola", che apre
una strada che noi siamo impegnati a costruire attraverso gli atti
che le dicevo. Ripeto: questi passaggi siamo ben lieti di
concertarli e di condividerli con altri soggetti, che dimostrino in
questi anni, come dimostra lei, di avere dell'interesse, di
concertarli e di condividerli per avere suggerimenti e iniziative a
sostegno di queste attività.
Vorrei concludere per ribadire, rispetto all'alternanza
scuola/lavoro, come questo concetto sia un po' più complesso e non
semplicemente il "io vado nella scuola tradizionale, poi a un certo
momento mi fermo ed entro in un posto di lavoro". Si tratta di
cambiare le metodologie didattiche già all'interno della scuola,
costruire dei processi che avvicinino e costruiscano anche nei
rapporti ciò che si studia a scuola con il mondo del lavoro, e
dall'altra parte - cosa da non improvvisare - ci vuole un mondo del
lavoro che abbia, a sua volta, un rapporto di riconoscimento del
lavoro fatto nelle scuole, del lavoro di docenza. Quindi
l'imprenditore, quando riceve in
stage
l'alunno, non deve
dire: "adesso qui non si sta più a scherzare come sui banchi di
scuola", per farle un esempio, ma deve riconoscere il lavoro,
l'importanza della base scientifica; è quello che, per esempio
nella presentazione del corso di manutentore, ha fatto molto bene
l'azienda Cogne, rappresentando ai giovani come sia invece
necessario avere un bagaglio di conoscenze scientifiche perché poi
si possa tradurle nella pratica. A questo stiamo lavorando
alacremente.
Presidente
- Per la replica ha chiesto la parola la
Consigliera Certan; ne ha facoltà.
Certan (ALPE)
- Sì, grazie Assessore per le risposte.
Guardi, un piccolo passaggio, visto che lei ha citato il
referendum. Da un punto di vista personale, le dirò cosa ho scelto
di fare io, perché credo che siamo responsabili innanzitutto anche
come persone. Ho firmato solo il referendum contro la "buona
scuola", perché ritengo questa legge di riforma nella scuola
italiana come una delle peggiori, in questi anni. Poi, conoscendo
bene questo documento, anche approfonditamente, è chiaro che
riconosco che è una legge e vado a cercare quali sono gli aspetti
che almeno possono essere positivi e utilizzati. Ritengo che
l'alternanza della "buona scuola" sia una delle poche novità che
presenta questa legge. Il resto l'abbiamo già visto con le
assunzioni, è molta demagogia, molta
fuffa
e tantissimi
numeri buttati lì che vengono smentiti immediatamente il giorno
dopo...comunque questo era solo per spiegarle.
Riportiamo volentieri questo argomento in aula, noi, come ALPE,
ma credo anche gli altri gruppi di minoranza, perché riteniamo che
sia uno di quelli che potrà dare veramente un futuro alla nostra
società e alla nostra comunità, ma non perché non ci sia mai
stato...spesso cerchiamo di dire che il progresso sia un qualcosa
di nuovo, ma io credo che a volte il progresso è anche saper
riconoscere quello che in passato è stato fatto e che si faceva
bene. Nella scuola, spesso si è andati verso una teorizzazione che
ha completamente sradicato la scuola dal territorio. Ecco, credo
che in questo l'alternanza scuola/lavoro debba essere...non, come
dice lei, un qualcosa che, finita la scuola teorica, inizia poi una
palestra di vita da un'altra parte...no! L'alternanza scuola/lavoro
è alternanza, ma vuol dire "cammino in parallelo", tant'è che la
"buona scuola" dice di un aumento considerevole di ore di lavoro
concreto nelle imprese.
Ha parlato di questo progetto...bene, chiediamo che venga magari
anche presentato in commissione e, perché no? anche a noi
Consiglieri di minoranza, così sappiamo anche dire cosa viene
fatto. Credo che ci voglia un qualcuno che dia un
input
, e
questa responsabilità ce l'ha chi legifera, pertanto credo che
debba partire da noi. Credo anche che la Valle d'Aosta, proprio per
la micro-imprenditoria che a volte è magari un limite, abbia in
questo una facilitazione, perché è molto più facile avere un
contatto diretto, e credo che il connubio fra studio ed esperienza,
oltre a favorire e a portare a conoscenze professionali, sia anche
un canale di crescita e di formazione personale di cittadini come
gli adolescenti e anche della comunità. Ecco, credo che un
Amministratore - e soprattutto chi Governa - abbia questa
responsabilità enorme. È necessario che ci sia veramente un grande
impegno nella formazione delle competenze professionali e di
crescita culturale dei cittadini. L'
éducation duale
, in
Svizzera, tiene proprio presente come obiettivo principale questo:
formare dei cittadini europei che sappiano chiaramente lavorare, ma
sappiano anche porsi come persone. Crediamo sia questo uno degli
obiettivi principali che deve avere un Governo regionale: formare
dei giovani che sappiano adeguarsi, ma sappiano essere anche
propositivi per il futuro.
Gliel'ho già detto quando ho presentato la nostra interpellanza:
credo che ci siano delle scuole che stanno facendo questo percorso
di aumento della concretezza nelle ore scolastiche, perché comunque
l'Institut agricole
, l'alberghiero e il Don Bosco questo lo
stanno facendo. C'è anche un problema di partenariato con scuole
magari internazionali. Le porterò un esempio: quando siamo stati
alla riunione dell'APF,
l'Assemblée générale
, e abbiamo
presentato "
L'éducation professionnelle en Vallée d'Aoste
",
ci è stato chiesto di avere dei contatti con queste scuole, però
non c'è una rete, non si sa a chi chiedere, se non dire: andate a
prendere, andate a fare, andate sul
link
...
Presidente
- Voglia concludere, collega Certan.
Grazie.
...sì, concludo...andate sul
link
o sul sito delle varie
scuole e informatevi...ecco, credo che questo sia compito
dell'Amministrazione regionale. Grazie.
Presidente
- Grazie. Considerata l'ora, possiamo
concludere i lavori del mattino. I lavori riprenderanno alle 15,30.
Buon appetito.
---
La seduta termina alle ore 13,03.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK