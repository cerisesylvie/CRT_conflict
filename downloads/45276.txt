Consiglio Regionale della Valle d'Aosta - Oggetto del Consiglio n. 2051 del 1° dicembre 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
FINANZA REGIONALE E LOCALE
Programmazione
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2051 del 1° dicembre 2022 - Resoconto
OGGETTO N. 2051/XVI - Approvazione del Documento di Economia
e Finanza Regionale (DEFR) per il triennio 2023-2025. (Reiezione di
tredici ordini del giorno. Approvazione di tredici ordini del
giorno. Ritiro di cinque ordini del giorno)
Bertin (Presidente) -
Alla presenza di 31 consiglieri,
possiamo riprendere il punto n. 8 dell'ordine del giorno,
l'approvazione del Documento di economia e finanza regionale. Siamo
agli ordini del giorno, per la precisione al n. 4 della Lega. Per
l'illustrazione si è prenotato il consigliere Ganis a cui passo la
parola.
Ganis (LEGA VDA) -
Non sono intervenuto nella discussione
generale sul DEFR perché ho ritenuto, a mio avviso, di indirizzare
la vostra attenzione su una tematica a me molto vicina, che è
quella del settore delle attività commerciali. Vorrei parlare di
desertificazione commerciale, che avanza anche nella nostra regione
e in particolar modo nella bassa Valle.
Le cause, come ben sappiamo, sono dovute al crollo dei consumi e
all'aumento delle spese, tant'è che tra il 2020 e il 2021 in Italia
sono sparite circa settanta imprese commerciali al giorno. Una
crisi che ha mobilitato anche la Camera dei Deputati, che ha
presentato una proposta di legge per sostenere e tutelare le
piccole attività commerciali grazie a delle agevolazioni fiscali.
Quello che preoccupa maggiormente è il
trend
negativo,
infatti si stima che nel 2025 la riduzione degli esercizi
commerciali di piccole dimensioni potrebbe raggiungere il 10
percento, pari a circa 11 mila chiusure.
Nella nostra regione è sufficiente fare un giro nei comuni per
notare le numerose attività commerciali chiuse, a dimostrazione che
questo è un settore sempre più in difficoltà. Vorrei mettere a
conoscenza di questo Consiglio regionale la presenza sui
social
di un video che racconta la crisi del commercio al
dettaglio e che colpisce i piccoli paesi della Valle d'Aosta. In
questo filmato vengono mostrate le immagini che mettono in risalto
questo fenomeno. Si chiama desertificazione commerciale, evento che
va avanzando mettendo in difficoltà imprese e famiglie.
Quello che rattrista maggiormente è che queste attività, durante
la pandemia, sono state il riferimento principale per le famiglie e
la comunità, attività che hanno fornito un lavoro essenziale per
riuscire a dare alla popolazione i beni di prima necessità,
salvaguardando la comunità. Oggi però il post-pandemia, la crisi
energetica e l'inflazione hanno aumentato la crisi del settore del
commercio, favorendo la desertificazione commerciale e i fenomeni
di spopolamento. Ma allo stesso tempo sono state favorite altre
forme di commercio, mi riferisco all'
e-commerce
, alla
vendita di prodotti
on-line
, tant'è che sono state proprio
le imprese commerciali summenzionate, attente al
marketing
e
alla tecnologia informatica, a trarne dei benefici economici.
Occorre a questo punto tutelare il tessuto commerciale al
dettaglio, che è un vero e prezioso presidio territoriale, con una
pianificazione che integri il commercio di possibilità, in
concorrenza con l'offerta della grande distribuzione e
dell'espandersi dell'e-commerce. Bisogna tutelare i piccoli
commercianti, i locali storici, il commercio ambulante, le attività
di vicinato che offrono un servizio sociale importante per la
comunità. Proprio per questi motivi è necessario rivitalizzare i
commerci di prossimità attraverso una revisione del piano
commerciale.
In base a queste considerazioni, i sottoscritti consiglieri
impegnano il Governo regionale a rivedere la legge regionale 25
febbraio 2013, per adattarla alle mutate esigenze del contesto
socioeconomico attuale, al fine di incrementare e potenziare
l'offerta commerciale per evitare fenomeni di desertificazione
commerciale summenzionati.
Presidente -
Per il Governo l'assessore Jean-Pierre
Guichardaz.
Guichardaz J. (FP-PD) -
Avremo modo più diffusamente di
parlare di commercio e di strategie nella discussione delle
interpellanze che lei ha presentato, e in quell'occasione avremo
poi modo di approfondire e di essere più puntuali. Riguardo a
questo specifico ordine del giorno entro immediatamente nella
questione dicendo che non riteniamo possa essere accolto, non
perché non sia una proposta interessante e sicuramente utile, ma in
quanto le modifiche della legge regionale 12 del 1999, introdotta
dalla richiamata legge 5 del 2013, si erano rese necessarie al fine
di conformare la legislazione regionale ai principi euro unitari di
liberalizzazione, in materia di apertura di esercizi
commerciali.
A tale proposito si fa presente che le ipotesi già previste in
legge di affidare al Governo regionale la fissazione di indirizzi
volti, tra l'altro, come richiamava proprio lei giusto prima, al
riequilibrio della rete distributiva in rapporto alle diverse
categorie e alla dimensione degli esercizi, con questo
salvaguardando i piccoli esercizi o comunque la rete degli esercizi
di vicinanza, con particolare riguardo - se si ricorda, il
dibattito fu abbastanza acceso credo nel 2011, 2012 e aveva
sfiorato anche la legislatura nella quale eravamo appena entrati,
se ben ricordo nel 2013 - con particolare riguardo alle grandi
strutture di vendita, tenuto conto della specificità dei singoli
territori, dell'interesse dei consumatori alla qualità, alla
varietà, all'accessibilità, alla convenienza dell'offerta,
purtroppo è stata dichiarata incostituzionale con sentenza 14 del
18 aprile del 2014. Quindi, riproporre quella linea di azione in
una direzione che comunque era già stata perseguita, che era quella
di tutelare il piccolo commercio, ponendo dei limiti e delle
limitazioni al proliferare delle grandi strutture di vendita,
significherebbe andare nuovamente in una direzione che avrebbe come
esito conclusivo comunque e nuovamente un pronunciamento di
incostituzionalità, perché vorrebbe dire andare contro i principi
della libera concorrenza e in quel caso diventerebbe poi un
problema.
È questo il motivo per cui l'ordine del giorno non si ritiene
possa essere accolto. Condividiamo tutti le preoccupazioni, e poi
ne parleremo nel corso delle sue iniziative, ma dall'altra parte la
Regione non ha la possibilità e gli strumenti per poter arginare
questo fenomeno attraverso le richieste che avete fatto voi.
Presidente -
Consigliere Ganis a lei la parola.
Ganis (LEGA VDA) -
Grazie Assessore per la risposta. È un
settore in difficoltà, come lo ha ben evidenziato anche lei, però
magari non tutti sanno che comunque questa legge ha delle lacune,
soprattutto per quanto riguarda il settore del commercio su area
pubblica. Qui si parla di riordino dei mercati, di canone unico, a
volte anche di concorrenza sleale, e quindi ne parleremo poi nella
prossima iniziativa. C'è di mezzo una direttiva Bolkestein, c'è il
rinnovo delle concessioni, e tutta una serie forse di norme che
andrebbero riviste, dato che è un po' datata, anche perché comunque
- lei lo sa - il mondo del commercio cambia di continuo. E poi ci
sarebbe anche da rivedere le norme e i criteri per gli insediamenti
delle grandi realtà commerciali.
Detto questo, io penso che la politica deve dare il proprio
contributo e non può far finta di nulla, affinché questo settore
possa ripartire. Rivedere in parte la legge regionale sarebbe un
punto di partenza. Noi comunque andremo a votare l'ordine del
giorno.
Presidente -
Non ci sono altri interventi, non vedo
prenotazioni, mettiamo in votazione l'ordine del giorno. La
votazione è aperta.
Esito della votazione:
Presenti: 34
Votanti: 16
Favorevoli: 16
Astenuti: 18 (Barmasse, Bertin, Bertschy, Caveri, Chatrian,
Cretier, Grosjacques, Guichardaz Jean-Pierre, Jordan, Lavevaz,
Malacrinò, Marguerettaz, Marzi, Padovani, Restano, Rosaire,
Sapinet, Testolin)
L'ordine del giorno non è approvato.
Passiamo all'ordine del giorno n. 5, sempre della Lega. Illustra
il consigliere Manfrin, ne ha facoltà.
Manfrin (LEGA VDA) -
Quest'ordine del giorno è
un'iniziativa che arriva sulla scorta di quello che abbiamo
presentato e discusso in aula più volte, relativamente alle
famiglie che occupano un alloggio di edilizia residenziale
pubblica, e che alla base ha una ragione di fondo.
Innanzitutto mi si consenta di citare quelli che sono i consumi
in base alle previsioni di SVIMEZ, che sono state elaborate a metà
dell'anno scorso, le quali dicono che i consumi delle famiglie
valdostane continuerebbero a crescere in termini reali nel corso
del 2022 beneficiando del miglioramento del mercato del lavoro. Ma
su questo rallentamento, che ovviamente sui consumi dovrebbe
incidere, influisce il rialzo dei prezzi a consumo e l'ulteriore
aumento del costo dell'energia, soprattutto nell'ultima parte
dell'anno e, non credo sia un mistero ma è bene anche evidenziarlo,
i rincari che colpiscono la misura più intensa i nuclei meno
abbienti per via della composizione del loro paniere di spesa. È un
paniere di spesa che purtroppo è irrinunciabile, quello relativo ai
costi dell'energia e, come abbiamo evidenziato più volte, negli
alloggi di edilizia residenziale pubblica il costo dell'energia è
da una parte vincolato, nel senso che le bollette sono quelle che
vengono proposte e l'utente quelle deve pagare, ma il problema si
pone in due questioni. Da una parte abbiamo i rincari, dall'altra -
l'ho evidenziato nella giornata di ieri, durante l'intervento
relativo alla parte del DEFR concernente la parte sociale - le
associazioni dei consumatori hanno evidenziato come gli alloggi di
edilizia residenziale pubblica, che sono stati obbligati con la
minaccia della decadenza al teleriscaldamento, hanno presentato un
aumento di costi del 140 percento in più.
Ora, voi mettetevi nei panni di una persona che è in un alloggio
di edilizia residenziale pubblica, perché non ha le possibilità di
ricorrere al mercato privato. Vi ricordo che le condizioni di
accesso sono ovviamente dettate dall'ISEE principalmente e che una
persona che accede a questo tipo di alloggio deve essere al di
sotto degli 8500 euro. Quindi, una persona che è sotto gli 8500
euro di ISEE ha accesso a questi alloggi, si vede allacciare a
forza, con la minaccia della decadenza dall'alloggio, quindi con la
minaccia di essere sbattuti fuori di casa, e ha un aumento del 140
percento dei costi dell'energia dati dal teleriscaldamento.
Questo esempio l'ho fatto altre volte, ma credo che sia
opportuno evidenziarlo. Negli alloggi di edilizia residenziale
pubblica il costo dell'affitto viene rideterminato annualmente
sulla base dell'ISEE, il che significa che se ho un ISEE basso avrò
un costo dell'affitto basso. Quello che non viene rideterminato
però sono proprio i costi dell'energia, e quindi noi possiamo
vedere qual è l'effetto che oggi l'impatto dei costi energia ha su
chi occupa un alloggio di questo tipo. Abbiamo famiglie che pagano
65 euro di affitto per tutta una serie di fattori,
in primis
perché hanno un reddito basso, in secondo luogo per l'usura e la
vetustà degli immobili, però pagano 300 o 400 euro di bolletta
delle utenze.
Qual è il problema? Il problema è che questi soldi non ce li
hanno. Non ce li avevamo e facevano fatica a pagarli quando magari
erano 200 euro e quindi in totale pagavano 260, 280 euro; se il
costo raddoppia evidentemente e maggiormente queste persone non ce
la fanno a pagare.
Qual è l'effetto? L'effetto è che, quando arriva una bolletta
che non si può pagare, dopo quattro bollette non pagate, la persona
viene sbattuta fuori di casa. Non può fare ricorso alla morosità
incolpevole perché, l'abbiamo detto, la delibera non permette di
fare ricorso alle persone che sono realmente in difficoltà, ma
soltanto a quelle che hanno una temporanea perdita di reddito,
quindi quella persona che si vede investita di questo tipo di
costi, rimane evidentemente, come si suole dire con il latino più
stretto, cornuta e mazziata. Il problema vero che si presenta è
proprio che, in un momento di crisi particolare energetica per le
famiglie, in un momento in cui i costi aumentano e in cui le
famiglie vengono investite da questi costi ulteriori, chi occupa un
alloggio di quel tipo, perché vive in una situazione di povertà,
non può far fronte a questo tipo di spese.
Ecco perché con quest'ordine del giorno impegniamo il Governo a
predisporre una modifica della legge regionale 3 del 2013, che
permetta il pagamento dei costi e delle utenze tenendo conto, così
come viene fatto per l'affitto, del livello di ISEE del nucleo e
delle reali disponibilità economiche. Perché poi non dobbiamo
neanche sottovalutare il fatto che molti nuclei, per esempio, sono
considerati al di sopra dei 20 mila euro di ISEE ma, in realtà, su
quell'ISEE pesano delle proprietà immobiliari, magari condivise con
dei parenti, che magari sono indisponibili, magari che sono
inutilizzabili e non si possono affittare, non si possono vendere,
hanno un valore, pesano sull'ISEE ma in termini di fondi
evidentemente non danno nulla; io ho la parvenza di essere una
persona benestante ma, in realtà, benestante non sono.
Quindi, un intervento per rideterminare e modificare la legge
regionale 3 del 2013 e per permettere un diverso calcolo delle
bollette per quelle persone che sono in situazioni di necessità, e
una modifica delle disposizioni che impongono il collegamento
obbligatorio al teleriscaldamento dei numerosi alloggi ERP,
permettendo per lo meno la scelta di operatori economicamente più
vantaggiosi, per evitare che quella scelta - non ho capito bene per
quale motivo è stata fatta - di obbligare gli alloggi al
collegamento al teleriscaldamento, non si scagli poi alla fine
sulle famiglie. Se obblighi una persona a fare un certo tipo di
passo, per lo meno la sostengo, non è che la obbligo a rifornirsi
da chi costa di più e poi dopo la sbatto fuori di casa.
Presidente -
Per il Governo l'assessore Barmasse.
Barmasse (UV) -
Per quanto riguarda il primo punto, cioè
l'impegno a predisporre alla modifica la legge regionale 3 del
2013, che permetta il pagamento dei costi delle utenze tenendo
conto del livello ISEE del nucleo assegnatario di ERP e delle reali
disponibilità economiche, si sta facendo sul punto un ragionamento
con ARER su quest'aspetto. Al momento pertanto la tematica è già in
valutazione, e comunque è necessario anche il reperimento di
adeguate risorse economiche che non è stato possibile al momento
inserire a bilancio.
Per quanto riguarda il secondo punto, cioè modificare le
disposizioni che impongono il collegamento obbligatorio al
teleriscaldamento, permettendo la scelta di operatori
economicamente più vantaggiosi, come ho già avuto modo di
evidenziare nel corso di numerose iniziative di sindacato
ispettivo, non vi è evidenza di un maggior costo del
teleriscaldamento rispetto ad altre fonti di riscaldamento.
Inoltre, l'allacciamento al teleriscaldamento rientra nella
politica aziendale di ARER, al fine anche di ridurre i rischi per
la sicurezza.
Ricordo inoltre che l'ultima misura, quella di 8 milioni di
euro, il
Bonus social
, dà un finanziamento alle famiglie tra
0 e 6 mila euro minimo di 770 euro; questo mi preme ricordarlo,
perché non è che non si diano delle sovvenzioni e degli aiuti alle
famiglie in difficoltà, penso anche che sia un aiuto
consistente.
Alla luce di quanto ho detto, non ritengo che quest'ordine del
giorno possa essere approvato dalla maggioranza e annuncio
l'astensione della maggioranza stessa.
Presidente -
Consigliere Manfrin ne ha facoltà.
Manfrin (LEGA VDA) -
Mentirei se dicessi che non mi
aspettavo una risposta di questo tipo, me l'aspettavo senza dubbio.
Voglio essere positivo e cogliere un aspetto, cioè il fatto che
effettivamente, dopo mille e mille iniziative, pare - da quello che
ci dice - che si stia riflettendo sulla direzione da prendere,
proprio per andare a determinare le bollette in maniera da
calcolarle sulla base dell'effettivo ISEE e non sul valore del
consumo e basta. Però, sulla criticità che lei evidenzia, cioè che
non ci sono le risorse, noi qui le chiediamo di predisporre una
modifica della legge regionale, non le chiediamo di mettere i
soldi. Significa che si predispone la modifica, durante l'iter ci
sarà la possibilità di discutere quelle che sono le disponibilità e
quindi ci sarà un passo conseguente. Questa mi sa tanto di
scusa.
Lei ci dice che le risorse sono state messe. Non ho compreso
bene a cosa si riferisse, ma spero che non si riferisse a quelle
per esempio della morosità incolpevole perché, come lei sa, le
risorse in realtà quelle sono, nel senso che se lei ha fatto fare
una ricerca dalle strutture, scoprirà che fra le centinaia e
centinaia di persone che hanno una morosità, la possibilità di
persone che hanno fatto ricorso a quella possibilità di morosità
incolpevole sono in tutto sei.
Non solo, perché poi ieri caso vuole che persone mi abbiano
addirittura scritto per segnalarmi che, nonostante quello che lei
ha detto, Assessore, precedentemente in quest'aula, cioè il fatto
che chi aveva una morosità superiore ai 10 mila euro, che è quella
prevista dalla diversa morosità incolpevole, poteva eventualmente
far ricorso a questa delibera per implementare, se avesse avuto un
debito superiore, ci sono persone che, di fronte a una morosità
incolpevole dicendo "Guardi che io non riesco a far fronte, il mio
debito è superiore a 10 mila euro", si sono sentite rispondere "Va
beh, caccia 2500 euro altrimenti ti sbattiamo fuori di casa
uguale". Questa è la risposta che purtroppo è stata fornita.
Rispetto alle evidenze sui costi dell'energia: io probabilmente
sono fazioso, quindi glielo dico perché mi piace dire delle bugie
in quest'aula e mi piace che queste trentacinque persone le
ascoltino e i valdostani fuori. Quindi, siccome io sono fazioso,
faccia una cosa: provi a leggere gli articoli di approfondimento
giornalistico che sono stati fatti, per esempio da
Aostasera
, dove ci sono i condomini privati, neanche quelli
di ERP che denunciano un aumento dei costi. Provi a leggere un
interessante approfondimento, che ci ha segnalato peraltro il
collega Aggravi, su quella che è la situazione sul rincaro del
teleriscaldamento in tutto il Paese, e non soltanto in Valle
d'Aosta. E provi a leggere il verbale dell'audizione che è stata
fatta delle associazioni consumatori all'interno di quest'aula; non
c'era il consigliere Manfrin a dirlo, ma c'erano le associazioni
dei consumatori e le loro dichiarazioni io le ho riportate
integralmente in questo testo. Ho scritto che hanno detto: "Il
teleriscaldamento ha fatto registrare aumenti del 140 percento";
non l'ho inventato io, l'hanno detto loro. O sono associazioni di
consumatori in combutta con il nostro gruppo consiliare e
probabilmente dicono quello che vogliamo noi, ma tendenzialmente
sono altri i gruppi che vengono qui a spalleggiarsi durante le
audizioni con associazioni compiacenti, però questo è un dato che è
stato detto da associazioni di consumatori legati a sindacati molto
lontani dalle nostre posizioni. E per di più hanno aggiunto:
"Numerosi assegnatari di alloggi ERP hanno annunciato di aver
staccato il riscaldamento per l'impossibilità di far fronte alle
spese", e sono tutti assegnatari di alloggi ERP; la maggior parte
di queste segnalazioni arrivano da costoro.
Io non so come dirglielo, ma questi dati sono veri, è un
problema reale. Io non so chi le dica che non è un problema, ma
questi fogli, questi documenti, il verbale delle audizioni delle
associazioni dei consumatori, gli approfondimenti giornalistici che
vengono fatti, anche soltanto banalmente parlare con gli
amministratori di condominio e dire "Guardate, venite voi a
spiegargli che il teleriscaldamento è più caro del riscaldamento
normale?", io prenderei e gli farei fare un bel passaggio. Se lei
ritiene che invece sia opportuno ascoltare chi dice che va tutto
bene e non ci sono aumenti registrati, io non so cosa dirle. Quello
che conta è che ovviamente noi, essendo fondate le nostre
segnalazioni ed essendo assolutamente necessario un intervento e
non avendo quest'intervento necessità di spesa, perché si chiede di
modificare le disposizioni per il collegamento obbligatorio e di
predisporre una modifica della legge per valutare anche la modifica
delle spese, porteremo in votazione quest'ordine del giorno.
Presidente -
Se non vi sono altri interventi, mettiamo in
votazione l'ordine del giorno. Non vedo prenotazioni, la votazione
è aperta.
Esito della votazione:
Presenti: 34
Votanti: 16
Favorevoli: 16
Astenuti: 18 (Barmasse, Bertin, Bertschy, Caveri, Chatrian,
Cretier, Grosjacques, Guichardaz Jean-Pierre, Jordan, Lavevaz,
Malacrinò, Marguerettaz, Marzi, Padovani, Restano, Rosaire,
Sapinet, Testolin)
L'ordine del giorno non è approvato.
L'ordine del giorno che segue è il n. 6, sempre della Lega. Per
l'illustrazione il consigliere Brunod.
Brunod (LEGA VDA) -
Quest'ordine del giorno ha come
titolo: "Nuovo piano di marketing turistico Regione Valle d'Aosta".
Abbiamo letto il Documento di economia e finanza regionale per il
triennio 2003-2005 e, prendendo atto che nel paragrafo 1.8 della
Sezione 3 del DEFR vengono trattati i temi relativi all'Assessorato
beni culturali, turismo, sport e commercio, rileviamo che nel
paragrafo del turismo e commercio si apprende che nel corso del
2023 si ritiene necessario riavviare una riflessione sul progetto
di riforma dell'organizzazione turistica regionale, procedendo
nella direzione prefissata di creazione di un'entità unica che si
occupi di turismo a 360 gradi, preposto allo svolgimento di tutte
le azioni di
marketing
e di promozione dell'offerta
turistica valdostana in tutte le sue declinazioni di prodotto e
servizio, in stretto coordinamento con gli operatori privati e con
le rispettive associazioni di categoria.
A tal fine si prevede, come primo ma fondamentale passo lungo un
percorso di riforma obiettivamente complesso e delicato,
l'effettuazione di uno studio che possa fornire elementi utili alla
valutazione del modello maggiormente aderente al contesto
valdostano e di individuare le più corrette modalità di passaggio
dall'attuale sistema, così come definito dalla legge 6 del 2001, a
un nuovo modello organizzativo maggiormente capace di realizzare,
in particolare, il superamento delle attuali sovrapposizioni di
competenze in materia di promozione e comunicazione tra assessorati
regionali ed enti controllati o partecipati dalla Regione, con
l'obiettivo di trovare strategie di integrazione e
trasversalità.
Sviluppo della destinazione dei diversi prodotti turistici e
definizione di una programmazione strategica, nonché monitoraggio e
controllo mediante lo sviluppo di un efficace osservatorio del
turismo e integrazione dell'attività di promozione con quella di
informazione e accoglienza turistica sul territorio.
Abbiamo appreso che nel perseguire gli obiettivi del DEFR,
l'Assessorato negli ultimi anni ha lavorato in Italia e all'estero
per rafforzare la reputazione della Valle d'Aosta quale
destinazione turistica di eccellenza, facendo leva sulla sempre
maggiore notorietà del marchio turistico regionale, del marchio
"Cuore". In considerazione del valore acquisito da tale marchio,
nel 2021 è stata condotta un'analisi di contesto propedeutica a
estendere l'uso, segno distintivo delle diverse eccellenze
produttive della nostra Regione, strumento per affermare una marca
Valle d'Aosta unica.
Questo segno grafico rappresentativo dell'identità e
dell'immagine della regione, comporta l'esigenza di definire e
codificare le regole e la disciplina d'uso del marchio ombrello, in
relazione ai diversi soggetti e prodotti che a esso fanno
riferimento.
Constatato che uno degli obiettivi del settore è la
realizzazione di uno studio volto all'individuazione di un nuovo
modello di organizzazione turistica, attualmente definito dalla
legge 6 del 2001, fondato sulla creazione di un ente unico preposto
al marketing e alla promozione dell'offerta turistica regionale in
tutte le sue declinazioni di prodotto e di servizio, vogliamo anche
rimarcare che l'ultimo piano di marketing strategico della Valle
d'Aosta risale ormai a diversi anni fa, ci pare verso il 2008, e
tenendo conto inoltre delle diverse considerazioni e riflessioni
che sono scaturite durante l'audizione in Commissione
dell'Assessore competente in merito al DEFR 2023-2025, in modo
particolare per quanto riguarda la necessità di dotarsi come una
delle principali priorità del settore di un nuovo piano di
marketing strategico della Valle d'Aosta, si impegna quindi il
Governo regionale a prevedere come una delle priorità del settore
turistico, cioè come obiettivo, la realizzazione di un nuovo piano
di marketing strategico della Valle d'Aosta, che definisca le linee
guida attraverso le quali si sviluppino tutte le azioni conseguenti
da porre in essere.
Presidente -
Per il Governo, l'assessore Jean-Pierre
Guichardaz.
Guichardaz J. (FP-PD) -
Intanto sono apprezzabili le
premesse della sua iniziativa, perché tra le righe dicono di un
lavoro della maggioranza finalizzato a promuovere al meglio la
nostra meravigliosa regione, poi di un'attenzione anche da parte di
alcuni colleghi dell'opposizione che, devo riconoscere, essere
avulsi da logiche solamente politiche di contrapposizione.
Nel corso della citata audizione, molto lunga e articolata, sono
state poste molte questioni sul tavolo relativamente al tema della
promozione e comunicazione della nostra marca Valle d'Aosta che,
come ho cercato di spiegare, rappresenta una destinazione, non solo
un logotipo.
Il lavoro di tipo promozionale comunicativo sicuramente richiede
una pianificazione preventiva, un disegno di lungo respiro e
soprattutto la definizione di obiettivi che tengano conto della
vocazione territoriale, che in parte è insita nelle cose: il nostro
è un territorio particolare, molto fragile sotto il profilo
ambientale e della sostenibilità, ed è caratterizzato dal suo
essere integralmente montano. La nostra vocazione è in parte insita
nelle cose, in parte va costruita, tenendo in conto della
composizione sociale, produttiva, dell'esistente e anche del
"prospettato", nel senso di desiderato. Contemporaneamente si deve
lavorare nel consolidare la reputazione della destinazione,
attraverso il lungo e complicato lavoro di concertazione di
consapevolezza con i territori, gli enti locali, gli operatori
culturali, commerciali, le loro rappresentanze, compresi i consorzi
di operatori.
Questo lavoro in Valle si sta facendo da lungo tempo, non di
sicuro da 25 mesi, attraverso una strategia di concertazione, di
comunicazione, di promozione trasversale, che tocca ambiti che non
attengono solo all'assessorato di cui ho la temporanea
responsabilità, ma praticamente a tutti gli assessorati, da quello
all'ambiente, all'agricoltura, all'istruzione, agli impianti a
fune, al lavoro e non solo. È il motivo per cui il piano di
marketing
richiede una visione ampia, trasversale, un
coinvolgimento a 360 gradi dei territori e delle istituzioni, della
popolazione e soprattutto certezza delle risorse per la promozione
e un modello di marketing e di promozione che intercetti le giuste
competenze che, nella comunicazione e nella promozione, sono
reperibili all'esterno, ma possono in parte anche essere
internalizzate attraverso un piano di assunzione di consulenze
mirato e ben definito, e la possibilità di operare trasversalmente,
o quanto meno in modo coordinato e sotto un'unica regia, che può
essere pure una cabina di regia istituzionale, ma anche
rappresentativa del tessuto socioeconomico regionale.
I modelli a cui ispirarsi sono svariati e collaudati ma, proprio
per le nostre peculiarità, non necessariamente questi modelli sono
replicabili
tout court
in Valle d'Aosta, ed è il motivo per
cui è previsto proprio nel DEFR uno studio che mette a confronto le
realtà dei vari territori nazionali con un occhio anche a quelli
transnazionali, per capire quale sia il modello migliore da
adattare e riadattare alla nostra regione. Io dico sempre che
copiare non è un delitto, guardare fuori può anche servire
paradossalmente a costruire un modello originale che meglio si
adatti alla nostra realtà.
Ricordo al collega Brunod che l'ultimo piano di marketing risale
a un decennio fa; non credo nel 2008, ma forse nel 2012 scadde il
precedente. L'allora maggioranza decise, almeno così mi è stato
riferito non essendo io allora in Consiglio regionale, di non
replicarlo fino a quando non si fosse concluso l'iter costitutivo
dell'ente unico. Da allora il mondo è cambiato radicalmente, sia
dal punto di vista economico finanziario: nel 2012 eravamo nel
pieno della crisi mondiale, la nostra regione si dovette adattare
al
trend
, volente o nolente, riducendo le risorse a
bilancio, adottando spietate politiche di
spending
review
, che naturalmente colpirono anche la promozione e la
comunicazione; da allora anche la tecnologia ha fatto salti da
gigante, ha cambiato radicalmente il modo di comunicare, di
intercettare l'interesse del consumatore. Poi sono capitate alcune
cose: in Valle d'Aosta abbiamo bruciato sette o otto governi, siamo
andati a elezioni anticipate e nel mondo è successo di tutto,
ultime ma non ultime purtroppo il Covid, la guerra in Ucraina, la
crisi energetica, la siccità e non sappiamo che cosa ci aspetterà
in futuro. Insomma, tutto ha partecipato a rendere la
programmazione e la
vision
piuttosto fatua, diciamo così,
opinabile, difficile da perseguire, ciò a prescindere dal Governo
al governo, scusate il gioco di parole. Nel DEFR la presa d'atto di
una situazione in continua evoluzione, qualcuno parla di
involuzione, ma io voglio essere ottimista, è messa nero su bianco
e in modo molto realistico guarda la prossima programmazione con
onestà intellettuale e con la dovuta prudenza, senza assumersi
impegni irrealizzabili e tempistiche stringenti e irrealizzabili
anch'esse, che sappiamo richiedono processi lunghi, politici, ma
anche di riorganizzazione, oltre a risorse importanti, non solo
finanziarie, ma anche umane e intellettuali.
Entrando nello specifico della vostra risoluzione, il piano di
marketing è sacrosanto; l'ho detto in audizione, lo ha ribadito il
collega Marguerettaz che sul tema ha un'esperienza di molto
superiore alla mia, che è stato artefice di diversi piani nel
tempo. Ma se da oltre un decennio si è deciso di dare precedenza
alla riforma propedeutica del cosiddetto ente unico, di cui esiste
un progetto di legge, se ben ricordo del 2019, oggi a mio modesto
parere inapplicabile, poco conforme alla nostra mutata realtà
organizzativa, operativa e anche all'evoluzione del mercato
turistico, se si è deciso di dare precedenza all'ente unico, è
perché si è compreso che il mondo e il modo di comunicarlo è
profondamente cambiato, e che quindi necessita di un sistema
operativo che non può prescindere da una riorganizzazione di
sistema che può essere fatta solo a bocce ferme, dopo un confronto
attento con altre realtà, dopo un lavoro anche programmatico e di
idea all'interno della compagine di maggioranza e di Governo, e
successivamente in Consiglio. Un piano di marketing, nel senso come
lei lo intende, richiede analisi di sistema, un osservatorio
turistico istituzionalizzato e internalizzato, che appunto va
organizzato per legge e che deve essere inserito nell'ambito
dell'ente unico, o non unico, nel modello che si deciderà, ma anche
una serie di dati che oggi non sono ancora fedeli alla realtà e che
quindi falsano la composizione della clientela turistica. Mi
riferisco in particolare alla mancanza dei dati provenienti dalle
locazioni turistiche, che sono oggetto di un disegno di legge di
prossima discussione. Una norma sull'imposta di soggiorno, anche
questa a breve sarà in discussione, che definisca anche, insieme ai
criteri di distribuzione delle risorse da questa provenienti, il
ruolo complementare dei Comuni nel sistema della promozione e della
comunicazione. E anche una revisione degli
offices
e della
logica che li sottende, che è oggetto di ragionamenti attraverso il
coinvolgimento attivo delle Unités e dei Comuni. Lunedì - solo per
dire - sarò in bassa Valle per discutere con diversi sindaci e
rappresentanti delle Unités coinvolte proprio dell'Office di
Pont-Saint-Martin, della sua sostenibilità, del suo ruolo in quanto
porta della Valle d'Aosta, e delle prospettive future. Abbiamo
alcune idee rispetto a sinergie interessanti anche con soggetti
privati, ma anche questo oggetto e questo soggetto dev'essere
inserito all'interno del ragionamento più ampio.
Insomma, noi siamo convinti che un piano di marketing sia
assolutamente necessario, ma siamo anche convinti, così come si
decise dieci anni fa, che si debba procedere lungo un percorso di
riforma di sistema, che è
à la une
e che è utile per fornire
gli strumenti necessari ad attuarlo in modo organico, fattivo e
soprattutto attuale, che tenga conto della mutata situazione
sociale, economica, produttiva e delle nuove forme di
comunicazione.
Ci impegniamo quindi ad accelerare il processo che favorisca
l'attuazione di un nuovo piano di marketing moderno, fattibile,
realistico, operativo e soprattutto efficace, ma non siamo ancora
in grado di assumerci un impegno formale, neppure generico, sul
DEFR, in quanto i tempi e le modalità dipendono da una serie di
step
che dipendono essi stessi da fattori politici
finanziari, ma anche organizzativi, operativi e legislativi. È per
questo che ci asterremo e le chiediamo, se possibile, di ritirare
l'ordine del giorno.
Presidente -
Consigliere Ganis, ne ha facoltà.
Ganis (LEGA VDA) -
Sicuramente la situazione politica
valdostana non ha facilitato le cose ma, come ha ben evidenziato il
collega Brunod oggi e ieri il collega Carrel, il piano strategico
della Valle d'Aosta andrebbe aggiornato, soprattutto, come lei ha
ben evidenziato, in un momento come questo nel quale si registra un
rallentamento della crescita economica dovuto a tanti fattori: la
pandemia, il caro energia e di nuovo all'inflazione.
Per quello che riguarda il piano di
marketing
, nella
premessa, io ce l'ho qui davanti ai miei occhi, c'è scritto la
seguente frase: "Parlare di strategie turistiche sta diventando
sempre più necessario, ma anche sempre più difficile". Parole
sacrosante, peccato che il nostro piano di marketing è datato 2014
e non 2012, e dopo la pandemia sarebbe stato il momento più
propizio per andare a rinnovarlo. A mio avviso, permettetemi questa
considerazione, basterebbe prendere spunto anche dalle numerose
iniziative presentate in Consiglio regionale dal nostro gruppo,
dall'opposizione, per avere una vaga idea di quella che dovrebbe
essere una bozza del piano strategico di marketing.
Dato che siamo in ritardo, non perdiamo altro tempo e cerchiamo
di fissare degli obiettivi ambiziosi ma raggiungibili. Pianificare
un piano di marketing strategico, aggiornarlo in base alle esigenze
del contesto socioeconomico attuale, come ben lei ha detto,
rappresenta il futuro della nostra regione.
Presidente -
Se non vi sono altri interventi, mettiamo in
votazione. La votazione è aperta.
Esito della votazione:
Presenti: 34
Votanti: 16
Favorevoli: 16
Astenuti: 18 (Barmasse, Bertin, Bertschy, Caveri, Chatrian,
Cretier, Grosjacques, Guichardaz Jean-Pierre, Jordan, Lavevaz,
Malacrinò, Marguerettaz, Marzi, Padovani, Restano, Rosaire,
Sapinet, Testolin)
L'ordine del giorno non è approvato.
L'ordine del giorno seguente è il n. 7 della Lega. Illustra il
consigliere Manfrin al quale passo la parola.
Manfrin (LEGA VDA) -
Tra il 2020 e il 2021 l'incidenza
della povertà assoluta per le famiglie con tre o più figli
minorenni è aumentata, passando dal 19,8 percento al 20,4 percento,
raggiungendo un malore triplo rispetto alle famiglie con un solo
figlio minorenne, e la povertà relativa colpisce una famiglia con
figli minori su sei. A metterlo in evidenza è la tredicesima
edizione dell'Atlante dell'infanzia a rischio in Italia dal titolo
"Come stai", presentato a Roma in vista della giornata mondiale
dell'infanzia e dell'adolescenza. Presentato da Save the Children,
l'organizzazione internazionale che da oltre cento anni lotta per
salvare le bambine e i bambini a rischio e garantire loro un
futuro, fotografa anche quest'anno le condizioni di vita di
bambine, bambini e adolescenti del nostro Paese.
L'atlante sottolinea come le esperienze durante la gravidanza e
fino ai due anni di vita influenzino lo stato di salute,
l'apprendimento, così come il benessere sociale ed emotivo, con
effetti che durano per l'intera infanzia fino all'adolescenza e
all'età adulta. La maggior parte delle situazioni critiche nella
fase cruciale dei primi mille giorni di vita sembra essere legata
alle difficoltà socioeconomiche dei genitori, con evidenti
disuguaglianze territoriali e non solo. L'accesso alle cure e il
sostegno alla genitorialità sono allora determinanti per ridurre i
fattori di rischio e rafforzare quelli di protezione e di stimolo,
che avranno un impatto positivo dalla nascita del bambino fino
all'età adulta.
Il fattore famiglia, che è l'oggetto di quest'ordine del giorno,
è uno strumento che punta a garantire condizioni migliorative
nell'accesso a prestazioni pubbliche per specifiche tipologie di
famiglie con elevati carichi di cura, tenuto conto in particolare
della rilevanza del numero dei componenti. È quindi uno strumento
integrativo per definire le condizioni economiche e sociali della
famiglia che accede alle prestazioni sociali e dei servizi a
domanda individuale. È un indicatore sintetico della situazione
reddituale e patrimoniale che garantisce queste condizioni,
integrando ogni altro indicatore, coefficiente o quoziente di
premialità per le famiglie, al fine di individuare eque modalità di
accesso alle prestazioni sociali e ai servizi a domanda individuale
erogati dai Comuni. Il fattore famiglia intende superare i limiti
dell'indicatore ISEE e migliorarne le capacità di misurare
adeguatamente la situazione economica di un nucleo familiare.
La Regione Lombardia - non per prendere esempio regioni
alloctone, ma purtroppo per il dato di fatto - è stata una delle
prime a dotarsi di questo strumento di correzione dell'ISEE, con la
legge regionale 10 del 27 marzo 2017, ha previsto ampi ambiti di
applicazione: dall'accesso ai servizi in ambito sociale e
sociosanitario a quello per l'abitazione principale, dai servizi
scolastici di formazione al trasporto pubblico, ai servizi del
lavoro, e ha demandato alla giunta regionale la definizione più
puntuale delle modalità di attuazione, che devono prevedere
agevolazioni aggiuntive ed elementi di priorità secondo determinati
criteri. Anche la Regione Veneto - anche qui un esempio, ma che ci
funge appunto, secondo me, da stimolo - con la legge regionale n.
20 del 28 maggio 2020, si è dotata del fattore famiglia, con le
disposizioni inquadrate sotto gli interventi a sostegno della
famiglia e della natalità. Nelle disposizioni presentate nelle due
Regioni abbiamo visto che nel primo triennio di attuazione vengono
individuate alcune misure di aiuto in ambito sociale, che prevedono
facilitazioni economiche per le famiglie, il bonus assistenti
familiari, la dote infanzia e il pacchetto famiglia, per le quali è
stata anche prevista l'applicazione in via sperimentale del fattore
famiglia.
Il fattore famiglia operativamente è una rideterminazione
dell'ISEE nazionale e presenta scale di equivalenza più articolate.
È in grado di cogliere in modo più preciso le molteplici dimensioni
del bisogno, in particolare: incrementa i pesi dei figli, che non
sono considerati come dei componenti generici e per essi considera
anche la fascia d'età di appartenenza; tiene in maggiore
considerazione il peso della presenza di disabilità, valutando
anche il grado della stessa; considera maggiormente il caso di un
genitore solo, madre o padre con figli; considera il caso di
perdita di reddito derivante da problemi di lavoro; riconosce
maggior peso alla persona che vive da sola, ad esempio il costo
della vita più elevato dei padri separati, e considera la presenza
di figli gemelli. Con questo strumento si consente: di stimare la
retta e il contributo personalizzato di ogni singolo nucleo
familiare, eliminando i classici sistemi a scaglione, a favore per
questo motivo di una maggiore equità; verificare
ex ante
il
budget
di spesa per rispetto dei vincoli di bilancio;
effettuare la verifica dei mezzi individuando possibili
autodichiarazioni non veritiere. Insomma, il fattore famiglia è una
misura che va nella direzione delle famiglie e per questo risulta
essere uno strumento quanto mai efficace per la sua protezione e il
suo sostegno.
Evidenzio in questo caso un interessantissimo incontro che si
era svolto nel 2018, se non sbaglio, alla Cittadella dei giovani,
cui era seguito poi un incontro presso il Centro per le famiglie di
Aosta, situato in Via Federico Chabod, che aveva evidenziato tutta
una serie di criteri e di fattori positivi nell'applicazione del
fattore famiglia. Credo che proprio un intervento che va nella
direzione di tutelare, di stimolare, di proteggere e di sostenere
le famiglie e le politiche di natalità, sia l'obiettivo che oggi
una regione che ha un calo demografico, in un Paese che ha un
accentuato calo demografico e si interroga su quelle che sono le
possibilità, debba percorrere.
Credo che sia importante anche evidenziare che nelle regioni, e
soprattutto nei comuni che hanno applicato il fattore famiglia, si
è potuto osservare un deciso incremento della natalità. C'è un
bellissimo studio dell'Università degli studi di Verona, che ha
indicato come un comune nel quale viene applicato il fattore
famiglia, ha un fattore di natalità aumentato rispetto al comune
vicino che non ha applicato il fattore famiglia. È veramente una
dimostrazione plastica dell'efficacia di questo indicatore.
Con quest'ordine del giorno chiediamo all'Assessore competente
di predisporre ogni attività necessaria, al fine di realizzare
anche in Valle d'Aosta il fattore famiglia, quale strumento
integrativo per definire le condizioni economiche e sociali della
famiglia che acceda a prestazioni sociali e a servizi a domanda
individuale.
Presidente -
Per il Governo, l'assessore Barmasse.
Barmasse (UV) -
Per quanto riguarda l'introduzione di un
indicatore qual è il fattore famiglia, che è una tematica
trasversale a diversi settori dell'Amministrazione, questa è una
misura che è già in valutazione da parte dei nostri uffici, ma che
necessita comunque di un approfondimento anche in collaborazione
con altre strutture dell'Amministrazione. Pertanto sicuramente vi è
l'intenzione di procedere a un approfondimento su questa materia.
Io penso che quest'ordine del giorno possa essere accoglibile, io
presenterò però una modifica dell'impegnativa che adesso le leggo,
Consigliere. L'impegnativa verrebbe così modificata: "Impegna
l'Assessore competente a predisporre ogni attività necessaria al
fine di valutare, anche in Valle d'Aosta, l'eventuale applicazione
del fattore famiglia quale strumento integrativo per definire le
condizioni economiche e sociali della famiglia che accede alle
prestazioni sociali e dei servizi a domanda individuale".
Presidente -
Consigliera Minelli ne ha facoltà.
Minelli (PCP) -
Abbiamo sentito la proposta
dell'Assessore che modifica l'impegnativa, quindi non realizzare ma
valutare. Al di là di questo noi riteniamo che il fattore famiglia,
così come è concepito, non prevede per esempio di andare incontro
alle esigenze delle persone sole che non hanno figli e che non
hanno magari altre persone a carico, ma che sono ugualmente in una
condizione di difficoltà. Noi crediamo che un fattore famiglia
dovrebbe essere esteso a tutte le tipologie di famiglia, qualsiasi
esse siano; in questo momento gli esempi che ci sono nelle altre
regioni individuano invece delle categorie di famiglie che sono
quelle e non altre. Di conseguenza noi su quest'ordine del giorno
ci asterremo comunque, anche con la modifica dell'impegnativa.
Presidente -
Consigliere Baccega ne ha facoltà.
Baccega (FI) -
Molto brevemente. Noi nel 2021 avevamo
presentato una mozione che andava in questa direzione e avevamo
anche concordato con i colleghi della Lega un percorso. Siamo lieti
finalmente che la Giunta e la maggioranza abbiano preso in
considerazione quest'ordine del giorno, benché modificato alla
democristiana, però va bene, nel senso che il vero caposaldo della
società è la famiglia e la famiglia va sicuramente rafforzata,
quindi noi la voteremo con grande convinzione e ringrazio i
colleghi per averla presentata.
Presidente -
Consigliere Manfrin ne ha facoltà.
Manfrin (LEGA VDA) -
Ringrazio ovviamente l'Assessore.
Riteniamo che per quanto una valutazione sia meno impegnativa della
sua realizzazione, questo mi pare evidente, ma la politica dei
piccoli passi penso debba avere il sopravvento, quindi accettiamo
la riformulazione.
Per quanto riguarda invece la collega Minelli, non posso che
sottolineare che gli interventi a sostegno della famiglia sono una
cosa, gli interventi a sostegno della povertà sono un'altra. È come
se per esempio lei, collega Minelli, si fosse alzata dicendo che il
sostegno all'imprenditoria femminile non andava votato, perché
aiutava soltanto le donne e non invece tutte quante categorie
imprenditoriali. Questa è una cosa che lei non ha detto e che
quindi ha sostenuto, quindi evidentemente dimostra che
probabilmente ci sono spesso due pesi e due misure.
Presidente -
Non vedo altre prenotazioni. Mettiamo in
votazione l'ordine del giorno come modificato. La votazione è
aperta.
Esito della votazione:
Presenti: 34
Votanti: 32
Favorevoli: 32
Astenuti: 2 (Guichardaz Erika, Minelli)
L'ordine del giorno è approvato.
Ordine del giorno n. 8, sempre della Lega. Il consigliere Ganis
per l'illustrazione, ne ha facoltà.
Ganis (LEGA VDA) -
Chiedo venia perché sarò un po'
ripetitivo nel presentare la relazione. I problemi rimangono,
cambiano un po' gli impegni da parte del Governo.
Quest'ordine del giorno vuole evidenziare il momento di crisi
nel quale verte il settore del commercio, in seguito a due anni di
pandemia, alla crisi economica che ormai persiste da anni, al caro
energia, ma oggi anche all'inflazione galoppante. Va ricordata
l'importanza del settore del commercio al dettaglio, come detto già
prima, vero presidio territoriale del commercio ambulante, e di
tutta quell'attività di vicinato che molte realtà - mi riferisco
anche a quelle di montagna - mantengono viva una comunità.
Purtroppo la realtà è quella che in molti comuni della Valle molti
negozi sono in difficoltà e molte attività chiudono, tanto che la
desertificazione commerciale è tangibile a partire dalla bassa
Valle fino al centro storico di Aosta. Una piccola riflessione, a
mio avviso, andrebbe fatta: chiudono le attività commerciali al
dettaglio ma aprono in ogni dove gli ipermercati.
Tornando all'iniziativa, vorrei evidenziare l'importanza di
preservare le attività di vicinato, le piccole attività
commerciali, perché rappresentano il collante perfetto tra le
nostre tradizioni, cultura e modernità. Non bisogna dimenticare
che, grazie a queste attività, trovano lavoro intere famiglie
valdostane, le quali gestiscono da generazioni i locali storici per
tradizione e che caratterizzano il commercio nella nostra regione.
Proprio per queste considerazioni, è necessario intervenire
nell'immediato: potenziare, proporre strategie e incrementare
l'offerta commerciale.
A questo punto perché non prendere degli spunti, anche dalle
altre regioni? Perché non copiare quello che fanno le altre
regioni? Mi riferisco al fatto di promuovere i distretti del
commercio, cosa che succede in regioni come Lombardia, Piemonte e
Veneto. Ma cosa sono i distretti del commercio? Sono piccoli ambiti
territoriali che consentono di valorizzare al meglio il territorio
e che hanno, come finalità, quella di promuovere e rivitalizzare il
commercio di prossimità. Un esempio? Ad Aosta potrebbe essere Viale
Conte Crotti, che rappresenta un modello di aggregazione
commerciale.
Lo scopo di quest'iniziativa è di valutare la creazione dei
distretti del commercio urbano, attraverso una collaborazione tra
associazioni di categoria, Regione, Comune, il tutto sotto l'occhio
vigile di un
manager
. È necessario accrescere
l'attrattività, migliorare i servizi al fine di promuovere il
commercio, ma soprattutto c'è la necessità di una politica che
sostenga il settore del commercio.
In base a queste considerazioni, si impegna il Governo regionale
a prendere in considerazione la possibilità di promuovere i
distretti del commercio, quali strumenti innovativi per il presidio
commerciale del territorio, il mantenimento dell'occupazione e la
gestione di attività comuni finalizzate alla valorizzazione del
commercio.
Presidente -
Per il Governo, l'assessore Jean-Pierre
Guichardaz.
Guichardaz J. (FP-PD) -
Grazie collega Ganis. Ho avuto
modo di documentarmi e di approfondire un po' la questione
specifica dei distretti del commercio. Lei ha citato la regione
Veneto, la regione Lombardia, la regione Piemonte, per rimanere
nella regione verso la quale spesso si fanno dei confronti di
efficienza, eccetera. Ma intanto queste regioni hanno una struttura
completamente diversa dalla nostra e poi sono regioni che hanno una
politica di sostegno, facciamo il caso del Piemonte, riguardo alle
piccole e medie imprese che non è come la nostra. Francamente, lei
lo sa bene essendo un imprenditore o provenendo da quel settore:
abbiamo in passato, e ancora abbiamo confermato in questa
legislatura, investito moltissime risorse a sostegno della piccola
e media impresa, attraverso la politica dei fondi di rotazione, dei
mutui, dei contributi per gli investimenti, dei contributi per le
attrezzature, per aiutare i lavoratori. Solo ieri è stata approvata
una legge sull'industria e l'artigianato, con la prospettiva
comunque di utilizzarla un po' come pilota, se vogliamo, per altre
esperienze nel mondo del turismo, e perché no anche nel
commercio.
Peraltro io ho visto il bando del Piemonte, che stanzia mi
sembra 500 mila euro per i distretti del commercio. Lei tenga conto
che il Piemonte fa non so quanti milioni di abitanti, la Valle
d'Aosta ha riconfermato, non appena ci siamo insediati, 500 mila
euro di fondi per agevolare l'esercizio di vicinato, e quindi il
commercio nelle piccole località; l'anno scorso abbiamo aumentato
mi sembra a 600 o 620 mila euro e abbiamo peraltro anche arginato e
contenuto, per venire anche incontro alle esigenze che lei ha
manifestato nella sua precedente iniziativa. Abbiamo messo anche
dei limiti di fatturato e di metrature, in modo tale da aiutare
veramente le piccole attività e quegli esercizi di vicinato che,
come diceva lei, sono dei presidi importantissimi. Quest'anno
abbiamo raddoppiato: abbiamo portato praticamente al doppio, cioè
900 mila euro, aumentando i fondi se raffrontati a quelli stanziati
dalle altre Regioni.
Poi è vero: la concertazione, la possibilità di coinvolgere,
eccetera; ma non manca il dialogo continuo, non manca il continuo
confronto con gli enti locali riguardo alla programmazione.
Lei prima ha citato in replica la questione delle grandi
superfici di vendita. Io le ho ricordato che non è che la Regione
nel 2014 non avesse voluto o non vi era l'intenzione di
regolamentare, ma è proprio incostituzionale, quindi il fatto di
replicarlo un'altra volta, vorrebbe dire perdere del tempo e,
dall'altra parte, destinare una norma al macero e al cestino.
Credo che le cose si facciano. Ripeto, non è che si fanno da 25
mesi, da quando siamo insediati noi, ma è una preoccupazione credo
della politica da lungo tempo quella di preservare gli esercizi di
commercio come risorsa importante. Credo che in questi ultimi anni,
già prima che ci insediassimo noi, quindi con la precedente
legislatura, si abbia dato il segno di una grande attenzione verso
questi settori, attraverso una politica di sostegno che, come
diceva non mi ricordo se il collega Bertschy o direttamente il
Presidente, non ha pari proporzionalmente al numero di abitanti in
nessun'altra regione d'Italia. Il fatto che il Piemonte metta 500
mila euro per i distretti del commercio e noi 900 mila solo a
sostegno degli esercizi di vicinato, oltre a tutte le altre azioni
e agli altri strumenti a sostegno del tessuto produttivo, dice
comunque di una grande attenzione da parte nostra.
Si potrebbe anche prendere in considerazione la possibilità di
promuovere i distretti del commercio, ma noi riteniamo che al
momento la linea tracciata vada nella direzione giusta, senza
escludere la possibilità in futuro, perché tutte le sollecitazioni
che arrivano dall'opposizione inducono comunque l'Amministrazione a
ragionare sulla possibilità poi dell'applicazione del modello,
anche di un modello di questo genere, ma che si attagli molto bene
al territorio.
Presidente -
Consigliere Ganis a lei la parola.
Ganis (LEGA VDA) -
Grazie Assessore. Guardi, non sono
assolutamente contento della risposta e non la condivido affatto,
perché lei mi ha detto: si potrebbe prendere in considerazione,
però poi non lo faccio.
Qui bisogna trovare un modo di lavorare bene e i distretti,
secondo me, hanno questa funzione. Il fatto di aggregare Comune,
Regione, associazioni di categoria, secondo me in questa maniera si
può lavorare bene. Perché Viale Conte Crotti lavora meglio rispetto
a Via Sant'Anselmo? Se lo chieda. Faccia un giro in Via Conte
Crotti e vada a fare un giro in Via Sant'Anselmo: sono due realtà
diverse, eppure i negozi sono lì in centro come...
Interruzione fuori microfono.
No, ma non c'entra questo, c'è più aggregazione. È appunto per
questo che attraverso i distretti si può creare aggregazione, cosa
che lei proprio non vuole fare. E quello che le chiedo io è almeno
di prendere in considerazione la possibilità; non le dico di fare
domani un distretto del commercio, ma almeno di prenderla in
considerazione.
Ovviamente i commercianti ringraziano l'Assessore al
commercio.
Presidente -
Mettiamo in votazione l'ordine del giorno.
La votazione è aperta.
Esito della votazione:
Presenti: 34
Votanti: 14
Favorevoli: 14
Astenuti: 20 (Barmasse, Bertin, Bertschy, Caveri, Chatrian,
Cretier, Grosjacques, Guichardaz Erika, Guichardaz Jean-Pierre,
Jordan, Lavevaz, Malacrinò, Marguerettaz, Marzi, Minelli, Padovani,
Restano, Rosaire, Sapinet, Testolin)
L'ordine del giorno non è approvato.
Ordine del giorno n. 9, sempre della Lega. Il Consigliere Brunod
si è prenotato, ne ha facoltà.
Brunod (LEGA VDA) -
Abbiamo letto il Documento di
economia e finanza del 2023-2025 e abbiamo preso atto che, nel
paragrafo 1.7 della Sezione 3 del DEFR, vengono trattati i temi
relativi all'Assessorato all'ambiente, trasporti e mobilità
sostenibile. Rileviamo che nel paragrafo relativo all'ambiente,
quest'ultimo rappresenta una risorsa primaria e preziosa per la
Valle d'Aosta. La sua tutela e la sua valorizzazione sono pertanto
presupposto e caratteristica del
welfare
percepito e motore
di sviluppo in numerosi settori, tra i quali si citano il turismo e
il comparto dell'agricoltura, visto nei suoi molteplici elementi,
quali aria, acqua, suolo, natura e paesaggio.
La tutela della biodiversità, la funzionalità dei servizi
ecosistemici e la fruizione sostenibile del territorio, sono
anch'essi obiettivi strategici che dovranno considerare anche la
corretta gestione e valorizzazione delle aree naturali protette.
Evidenziamo che ulteriori punti chiave e obiettivi dell'Assessorato
nel prossimo triennio riguardano il potenziamento del sistema delle
aree naturali protette, con particolare riferimento al progetto di
ampliamento del Parco naturale Mont Avic. Rileviamo che sulla
scheda obiettivo di riferimento i tempi di realizzazione stimati
degli
step
necessari per conseguire risultati in merito
all'attuazione di azioni e misure per il potenziamento del sistema
delle aree naturali protette, con particolare riferimento al
progetto di ampliamento del parco, si svilupperanno negli anni
2023, 2024, 2025 e anche oltre.
Tenendo conto che l'ente Parco naturale Mont Avic venne
istituito con legge regionale 66 del 1989 sul territorio del comune
di Champdepraz, dove vi è tutt'oggi la presenza della sede
dell'ente, e che solo successivamente, nel maggio 2003, vennero
ampliati i confini territoriali del parco nell'area denominata
Vallone di Dondena nel comune di Champorcher, il Consiglio
regionale impegna il Governo regionale, qualora venisse portato a
compimento il progetto di ampliamento dei confini territoriali del
parco, a mantenere la sede dell'ente presso il territorio in cui fu
istituito in origine il Parco naturale del Mont Avic.
Voglio solo precisare che, come abbiamo detto, se venisse mai
portato a compimento questo progetto, vorrebbe dire estendere
l'area naturalistica, estendere i suoi interessi, la sua
visibilità, quindi quest'impegnativa vuole porre delle certezze ma
anche dare tranquillità a quelle persone che negli anni hanno
creduto nel Parco del Mont Avic nel territorio di origine e hanno
fatto degli investimenti, dando loro delle garanzie sul
mantenimento della sede e, se vogliamo, anche un ruolo nella
visibilità e nella centralità del parco nel luogo dove ha avuto
origine e dove comunque ha la gran parte delle sue peculiarità su
questo territorio; per noi sarebbe una cosa molto importante. Solo
questo, grazie.
Presidente -
Per il Governo si è prenotato il Presidente
della Regione, ne ha facoltà
Lavevaz (UV) -
Sarò brevissimo, anche perché
quest'impegnativa non crea nessun tipo di problema da parte nostra,
perché non ci è mai passato per la testa di spostare la sede.
Nessun problema a votare quest'impegnativa anche se ci sarà un
ampliamento a est, quindi con un piccolo spostamento di baricentro.
La sede è giusto che rimanga dove è, anche perché sono stati fatti
degli investimenti, quindi nessuna volontà da parte nostra di porre
alcuna attività in questo senso.
Presidente -
Consigliera Minelli ne ha facoltà.
Minelli (PCP) -
Solo una brevissima osservazione. Io
credo che l'impegno di quest'ordine del giorno, almeno per quanto
riguarda la parte finale, "mantenere la sede dell'ente presso il
territorio in cui fu istituito in origine il Parco naturale del
Monte Avic" sia quantomeno pleonastico, perché io penso che
nessuno, con gli investimenti che sono stati fatti e con la
situazione attuale del Parco del Monte Avic, con i risultati che si
sono ottenuti, pensi anche lontanamente a cambiare la sede qualora
venisse portato a compimento il progetto di ampliamento dei confini
territoriali. Perché qui, poi, con questa definizione "qualora
venisse portato", in qualche modo si mette in discussione anche
questa parte, cosa che invece è stata prevista da tempo e già dal
2019, il collega Chatrian lo sa bene, sono stati fatti dei passi in
questa direzione. Poi recentemente il Presidente ci ha anche detto
che i famosi 110 mila euro sono stati previsti e sono in qualche
modo rientrati, quindi a me sembra veramente ridondante. Noi su
questa roba ci asteniamo.
Presidente -
Consigliere Cretier.
Cretier (FP-PD) -
Soltanto per esprimere un parere. Ho
seguito dall'inizio la nascita del parco e nel 2017 ho richiesto
alle finanze un intervento all'allora assessore Laurent Viérin per
il sostegno alle attività del parco, quindi credo che gli
investimenti già iniziali e poi succedutisi nel tempo abbiano
ragion d'essere e non credo che ci sia la volontà di spostare la
sede. Quindi, da parte mia e del mio gruppo seguiremo l'iter e le
scelte future, se comunque in qualche modo ci fosse il rischio
dello spostamento, ma saremo lì a vigilare.
Presidente -
Consigliere Brunod.
Brunod (LEGA VDA) -
Volevo solo fare una riflessione.
Sono contento di quello che ha detto la collega Minelli, da un
certo punto di vista, che lei ha tutte le garanzie in merito. Mi
dispiace un po' che se tutti gli ordini del giorno come partito
avete sempre da puntualizzare qualcosa, non c'è niente che va bene;
mi dispiace un po' da parte vostra vedere quest'atteggiamento.
Sono contento del collega Paolo Cretier, che comunque anche lui
ha detto che vigilerà in merito. È un'impegnativa non così forte,
come qualcuno dice, però diciamo che è anche bello e importante che
in quest'aula si possa dibattere sui temi in modo più ampio e dare
anche delle risposte a della gente che magari a volte pensa che
delle cose possano succedere; alla fine quest'aula è il posto più
idoneo per esprimere e fare certe considerazioni, solo questo.
Grazie per il vostro atteggiamento e ringraziamo anche il
Presidente per quello che ci ha risposto.
Presidente -
Mettiamo in votazione. La votazione è
aperta.
Esito della votazione:
Presenti: 34
Votanti: 32
Favorevoli: 32
Astenuti: 2 (Guichardaz Erika, Minelli)
L'ordine del giorno è approvato.
Ordine del giorno n. 10, sempre della Lega. Il consigliere
Manfrin per l'illustrazione, ne ha facoltà.
Manfrin (LEGA VDA) -
Un genitore separato, inadempiente
per la scarsità di mezzi economici, è vittima due volte: del
naufragio di un progetto di coppia in cui ha investito tempo e
fatica; dell'incapacità di un'amministrazione pubblica che deve
garantire una vita decorosa a ogni bambino, e quindi indirettamente
a chi vigila sulla sua crescita.
Non sono lontani i tempi in cui la definizione clinica della
sindrome di alienazione genitoriale accese le discussioni nel mondo
della psicologia e della psichiatria. Al di là di qualunque
diagnosi efficace, è innegabile per chiunque si scontri con i
conflitti propri di ogni separazione difficile, l'esistenza di
atteggiamenti più spesso perpetrati da uno dei genitori, volti a
spingere il minore ad allearsi con il genitore preferito, così da
rifiutare la relazione con l'altro malevolo, adducendo motivazioni
costruite
ad hoc
. Il destino dei genitori sembra così legato
ai conflitti che li vogliono più o meno consapevolmente parte
debole, anche alla luce della netta preponderanza degli affidamenti
in favore di una parte, sintomo di una debolezza legislativa di
stampo italiano con solide radici culturali. Oggi però a dare un
ulteriore drammatico colpo a una funzione genitoriale culturalmente
accessoria si pone la crisi economica, che taglia i fondi per
condurre una vita dignitosa, senza la quale risulta utopistico
svolgere il ruolo di genitore con efficacia ed energia.
I dati parlano chiaro: separarsi costa, e per molti padri ciò si
traduce in una vita ai limiti dell'elemosina. Ecco che la scelta di
continuare a convivere sotto lo stesso tetto da separati in casa,
risparmiando sui generi di prima necessità e sopportando
inevitabili recriminazioni o silenziosi rancori, diventa sempre più
popolare. Vivere da soli è infatti più costoso: la spesa media per
alimentari e bevande di un
single
è di 332 euro al mese, ben
il 62 percento in più della media di ogni componente di una
famiglia tipo di due o tre persone, pari a 204 euro.
La crisi economica detta anche il tipo di separazione. Da un
lato, vivere da separati resta un'opzione fissa e si rinuncia al
divorzio per risparmiare sulle spese legali, dall'altro il sempre
maggiore ricorso alle separazioni consensuali, perché un unico
avvocato costa meno di due. La predilezione per le separazioni
consensuali, così come per la convivenza forzata, risulta quindi
espressione di un accordo fittizio, teso ad evitare di cadere nella
povertà assoluta, soprattutto se si ha la sfortuna di avere una
busta paga che andrebbe a beneficio quasi esclusivo dell'altro
coniuge.
Per chi comunque non se la sentisse di vivere sotto lo stesso
tetto, la situazione si dipinge di toni non meno amari. Sono
infatti molti i genitori separati che affollano le mense dei poveri
o dormono in macchina: una presenza in crescita sul totale di 4,1
milioni di abitanti che sono stati costretti a chiedere aiuto per
mangiare. E se la crisi economica dà il colpo di grazia a una crisi
di coppia già in atto, sovente essa stessa scatena il naufragio del
progetto di vita comune: le difficoltà finanziarie sono alla base
delle rotture di almeno il 30 percento dei casi, perché vengono
meno molti punti fermi della vita familiare, della possibilità di
uscire più spesso a cena, al non riuscire a rispondere alle
richieste dei figli.
Separarsi è un dramma cui si può pensare di dar fine con la fine
più indegna. Uno degli studi italiani più autorevoli, condotto
dall'Associazione Ex, Centro assistenza genitori separati, nel
periodo 1994-2002, stima il rischio di omicidio o suicidio nei
genitori separati in 556 su 761 casi considerati, citati il Caetani
nel 2013. Il suicida tipo è di sesso maschile, 62,5 percento fra i
38 e i 45 anni, con grossi ostacoli nel mantenere le relazioni con
i figli e con problemi di reddito nel 32 percento dei casi. Gli
effetti negativi del conflitto e della separazione non riguardano i
soli genitori: come rilevato da Back nel 1987, il 70 percento dei
giovani detenuti è cresciuto in situazioni di deprivazione
genitoriale, con tutte le ripercussioni di ordine economico che
questo comporta, per esempio il tempo di recupero. Gravissime poi
le conseguenze sul piano psicologico ed esistenziale, tra le
conseguenze della PAS, che è ovviamente non un partito politico ma
è la sindrome di cui abbiamo parlato prima, si citano l'uso di
stupefacenti, la dipendenza da Internet, gli abbandoni scolastici e
i disturbi dell'apprendimento.
La convenzione internazionale sui diritti dell'infanzia del 1989
considera la bigenitorialità un diritto del minore, in quanto
soggetto cui destinare protezione e tutela da parte di entrambi i
genitori. Per garantire questa tutela, per garantire condizioni di
vita dignitose, bisogna necessariamente partire dal diritto alla
casa. È proprio questo diritto alla casa che oggi con quest'ordine
del giorno chiediamo di tutelare, un ordine del giorno che
sicuramente incide, ci auguriamo possa incidere, in positivo sulla
vita dei genitori separati, che evidentemente sono preda di quelle
che sono purtroppo le conseguenze negative di questa separazione.
Con quest'ordine del giorno chiediamo all'Assessore competente,
così come realizzato da altre Regioni, anche in questo caso
capofila, di predisporre una misura di sostegno per genitori
separati o divorziati, attraverso l'erogazione di contributi
economici per l'abbattimento del canone annuo di locazione di
immobili adibiti a propria abitazione.
Presidente -
Per il Governo l'assessore Barmasse.
Barmasse (UV) -
Sicuramente è una tematica da
approfondire e che approfondiremo, anche per valutare soprattutto
le ricadute economiche. Sicuramente è un problema reale, non
possiamo nasconderlo, va fatta una valutazione dell'impatto che ha
effettivamente questa situazione sulla vita dei valdostani e quanto
è anche l'impatto economico.
Con riferimento al problema della locazione, posso comunque dire
che anche questo
target
di persone, se ne hanno i requisiti,
possono comunque accedere al sostegno alla locazione, quindi questa
è comunque una forma di sostegno economico alla quale loro possono
accedere; questo non vuol dire che la problematica non esista.
In questo momento l'unica impegnativa che posso prendere è la
disponibilità a un approfondimento della questione per valutare
appunto l'adozione di misure idonee, ma non posso prendere un
impegno economico, per cui in tal senso propongo l'astensione da
parte della maggioranza.
Presidente -
Consigliere Manfrin, a lei la parola.
Manfrin (LEGA VDA) -
Voglio essere positivo, per lo meno
anche soltanto ammettere l'esistenza di un problema significa
essere sulla buona strada per cercare di risolverlo.
Per quanto riguarda quello che lei ha detto, Assessore, io credo
che un approfondimento sia opportuno, anche perché lei potrebbe
facilmente comprendere come, per esempio, se una persona avesse
necessità di essere supportata dal bando affitti - lasciamo stare
le considerazioni che abbiamo fatto fino a ora su ritardi e
quant'altro - come lei sa, il bando affitti pone dei limiti di
reddito ben precisi. E in questi limiti di reddito rischiano di non
essere ricompresi i genitori separati che hanno un tenore di vita
di un certo tipo, ma che vengono poi costretti dagli eventi a
mantenere un ISEE che in realtà fotografia una situazione diversa.
Per esempio, sono proprietario di casa, uno dei due genitori però
ottiene l'utilizzo di quella casa e quindi io non la possiedo più,
quell'alloggio continua a pesare sul mio ISEE e quindi mi fa
registrare un ISEE superiore rispetto a quello che ho e io non avrò
diritto di rientrare in nessuna formula di aiuto.
Numerose Regioni sono già intervenute a supporto di questo
problema, perché purtroppo la fotografia dell'ISEE, come abbiamo
già detto altre volte, lo abbiamo detto per l'edilizia
residenziale, lo abbiamo detto per la parte del fattore famiglia,
lo abbiamo detto e lo evidenziamo nel caso dei genitori separati,
la fotografia dell'ISEE evidentemente non riesce a restituire un
ritorno preciso di quella che è la situazione e la condizione. Ecco
perché approfondire questo tema: noi porteremo al voto questa
mozione anche soltanto per fornire un segnale, ma ritengo che sia
comunque un segnale importante quello che l'assessore ha voluto
dare, cioè quello di attenzione a questo fenomeno.
Presidente -
Mettiamo in votazione l'ordine del giorno.
La votazione è aperta.
Esito della votazione:
Presenti: 34
Votanti: 14
Favorevoli: 14
Astenuti: 20 (Barmasse, Bertin, Bertschy, Caveri, Chatrian,
Cretier, Grosjacques, Guichardaz Erika, Guichardaz Jean-Pierre,
Jordan, Lavevaz, Malacrinò, Marguerettaz, Marzi, Minelli, Padovani,
Restano, Rosaire, Sapinet, Testolin)
L'ordine del giorno non è approvato.
Passiamo all'ordine del giorno successivo, il n. 11 della Lega.
Lo illustra il consigliere Brunod, ne ha facoltà.
Brunod (LEGA VDA) -
Prendendo atto che al paragrafo 1.2
del DEFR vengono trattati i temi relativi all'Assessorato
agricoltura e risorse naturali, sempre nel paragrafo
dell'agricoltura si apprende che, oltre alle aziende agricole e
dalle forme cooperativistiche, prosegue il sostegno al settore dei
consorzi di miglioramento fondiario, non soltanto per le attività
più prettamente concernenti il mantenimento delle infrastrutture
consortili, ma anche per quelle funzioni collegate a una gestione
più generale e multifunzionale del territorio, la viabilità per
esempio, con tutte le implicazioni legate a una frequentazione
turistica ed escursionistica della montagna, anche relativamente
all'aspetto assicurativo degli amministratori dei consorzi.
Apprendiamo che uno degli obiettivi rilevanti del triennio
2023-2025 è la promozione e la manutenzione della rete
escursionistica regionale nell'ottica dell'implementazione della
sua fruibilità anche ai fini cicloturistici, previa adozione di
apposita regolamentazione e conseguente mappatura e classificazione
degli itinerari con posa di idonea segnaletica. Nella relativa
scheda obiettivo apprendiamo che le risorse finanziarie stimate per
il raggiungimento dell'obiettivo sono di euro 100 mila nel 2023 e
250 mila nel 2024 e che per quanto riguarda i tempi di
realizzazione stimati necessari per conseguire il risultato, questi
sarebbero gli
step
: adozione di una normativa
ad hoc
nel 2023; individuazione, mappatura e classificazione della
percorribilità della rete sentieristica poderale e della viabilità
minore con la bicicletta
mountain bike
nel 2024; ideazione e
realizzazione di materiali e strumenti formativi per il corretto
utilizzo della rete escursionistica nel 2024; predisposizione e
posa di idonea segnaletica per l'indicazione degli itinerari
riportante la classificazione del 2024; implementazione del catasto
dei sentieri sulla base della mappatura e classificazione degli
itinerari ciclo-escursionistici nel 2024.
Tenendo conto che negli ultimi anni si è registrato un utilizzo
crescente di sentieri e strade poderali da parte di differenti
tipologie di fruitori, in particolare accanto alla tradizionale
presenza degli escursionisti è in deciso aumento l'impiego della
bicicletta nelle sue diverse formule, evidenziamo che negli ultimi
anni, in modo particolare durante la stagione estiva, diversi
Comuni della nostra regione hanno gestito in modo autonomo e
singolare le problematiche relative alla frequentazione condivisa
di alcuni sentieri e itinerari. Riteniamo quindi che sarebbe
opportuno che l'Assessorato competente, in vista della
frequentazione della rete escursionistica e cicloturistica,
individui e fornisca a tutti gli enti locali del nostro territorio,
entro la primavera del prossimo anno, delle informazioni, dei
suggerimenti e delle linee guida transitorie ed omogenee da tenere
in attesa di arrivare a una regolamentazione definitiva della
materia. Pertanto, chiediamo che il Consiglio regionale impegni il
Governo regionale a predisporre e individuare, ai fini di
un'ottimale frequentazione della rete escursionistica e
cicloturistica entro la primavera del prossimo anno, delle
informazioni e dei suggerimenti, delle linee guida transitorie e
omogenee da tenere da parte di tutti gli enti locali della nostra
regione, in attesa di arrivare a una regolamentazione definitiva
della materia.
Presidente -
Per il Governo l'assessore Sapinet.
Sapinet (UV) -
Grazie collega Brunod. Nell'ordine del
giorno si riporta gran parte di quanto riportato nel documento dove
parliamo di viabilità rurale per quanto riguarda la parte di
agricoltura, o di rete escursionistica sulla parte delle risorse
naturali, quindi la volontà di mettere in atto alcuni interventi
che permettano di raggiungere il presidio del territorio e la
funzionalità delle aziende agricole, e poi anche curare e dare una
particolare rilevanza all'aspetto assicurativo degli amministratori
dei nostri consorzi di miglioramento fondiario. Poi, sulla rete
escursionistica regionale, nell'ottica dell'implementazione della
sua fruibilità, anche ai fini cicloturistici, questo che è citato
soprattutto come obiettivo dell'attività amministrativa:
implementazione della fruibilità della rete escursionistica anche
ai fini cicloturistici, previa adozione di apposita
regolamentazione, conseguente mappatura e classificazione degli
itinerari con relativa segnaletica.
L'obiettivo del DEFR è proprio arrivare a delle soluzioni, anche
da un punto di vista normativo, ma queste non possono essere
transitorie o provvisorie. Sono infatti disposizioni che hanno
rilevanza su posizioni giuridiche e aspetti di responsabilità, che
attraverso questo obiettivo del documento e, come vedremo
analizzando il bilancio, attraverso un'implementazione di fondi per
i consorzi di miglioramento fondiario, anche sull'aspetto
assicurativo, stiamo affrontando.
Gli obiettivi dell'ordine del giorno n. 11 ricalcano
essenzialmente quanto previsto dal documento. Vorrei però precisare
che non è opportuno, anche in seguito a un confronto ovviamente con
le mie strutture, dare indicazioni di normative provvisorie che non
siano ben supportate da quelle azioni, sia di carattere
informativo, sia di classificazione e di censimento della rete
sentieristica, che le strutture dell'Amministrazione stanno
mettendo in atto.
Certamente - questo sì, assolutamente - è possibile dare alcune
indicazioni operative di concerto con il CELVA, che riteniamo debba
essere parte attiva e di fatto lo è di questo processo: fa parte
del tavolo tecnico che si riunirà nuovamente il 7 di dicembre,
ampliando i posti a tavola ai referenti dei consorzi di
miglioramento fondiario e a un referente anche dell'Office de
tourisme.
Si propongono quindi alcune piccole modifiche formali. Si
propone di sostituire, nella parte di premesse e nel dispositivo,
la frase "Informazioni, suggerimenti e linee guida transitorie e
omogenee da osservare da parte di tutti gli enti locali della
nostra Regione" con "Informazioni generali e indicazioni operative
di concerto con gli enti locali". Avevo messo anche la parola
"cicloturistica", limitandosi a parlare di rete escursionistica,
così da rimanere all'interno delle nostre competenze. Con queste
modifiche, se accolte, si propone il voto favorevole.
Presidente -
Consigliera Minelli ne ha facoltà.
Minelli (PCP) -
Inizio con il dire al collega Brunod, che
presenta quest'ordine del giorno come ha presentato quello
precedente, che noi votiamo gli ordini del giorno quando sono
condivisibili, quando contengono delle proposte sensate o anche
quando ribadiscono qualche elemento che va sottolineato.
Nell'ordine del giorno che lei ha presentato poco fa, noi abbiamo
visto una proposta che non abbiamo ritenuto davvero una richiesta
con fondamento. Ma al di là di questo, forse deve anche contare
meglio, perché con quest'ordine del giorno, che voteremo, sono ben
cinque su undici i vostri ordini del giorno che noi abbiamo votato
fin qui. Quindi non c'è un'opposizione nei confronti di quello che
voi dite, ma si vota nel merito delle cose.
Riguardo a quest'ordine del giorno, noi condividiamo che il tema
della percorribilità delle strade poderali e anche delle ciclabili
sia un tema che esiste, ne abbiamo parlato parecchie volte.
Chiedere al Governo regionale di predisporre, così come avete
fatto, delle informazioni o dei suggerimenti, e poi come adesso ha
proposto l'Assessore di modificare, è una cosa che condividiamo,
pensiamo che sia importante coinvolgere, come è stato detto, anche
gli enti locali, e suggeriremmo anche di coinvolgere quegli
ambientalisti integralisti del CAI che in tema di escursionismo e
di cicloescursionismo hanno sicuramente delle competenze e dei
materiali da condividere.
Presidente -
Consigliere Brunod.
Brunod (LEGA VDA) -
Ringrazio l'Assessore per la
condivisione su questo tema. Sicuramente accettiamo le modifiche
che sono state suggerite all'impegnativa e alle premesse, in quanto
vanno nella direzione voluta dal nostro gruppo.
Per quanto riguarda le affermazioni della collega Minelli le
rispetto, ma non le condividiamo; queste sono scelte personali, voi
avete delle idee, noi abbiamo altre idee, ognuno è libero di
esprimerle come vuole, ci fa piacere che alcune le condividete e
alcune no.
Quindi condividiamo in pieno, sappiamo che questo è un tema
molto importante e molto delicato che richiederà del tempo, ma
l'ordine del giorno voleva proprio cercare di dare delle
indicazioni e delle informazioni in modo omogeneo su tutto il
territorio regionale, in modo tale che tutti gli enti locali
cerchino nella prossima primavera-estate di andare nella stessa
direzione, per evitare il più possibile dei problemi. Ringraziamo
l'Assessore per l'accoglimento.
Presidente -
Mettiamo in votazione l'ordine del giorno.
La votazione è aperta.
Esito della votazione:
Presenti, votanti e favorevoli: 34
L'ordine del giorno è approvato all'unanimità.
Ordine del giorno n. 12 della Lega. Ancora il consigliere
Brunod, ne ha facoltà.
Brunod (LEGA VDA) -
Rilevato che nel paragrafo relativo
all'agricoltura si apprende che le attività dell'Assessorato
saranno indirizzate all'attuazione degli aiuti previsti dalla
legislazione regionale, in particolare dalla legge regionale 17 del
2016, nuova disciplina degli aiuti in materia dell'agricoltura e
sviluppo rurale, che ne prevede una serie di incentivi
complementari alle misure del PSR interamente finanziati da fondi
regionale, e proseguirà il sostegno con attività dirette alla
promozione dei prodotti enogastronomici del territorio rurale,
mediante iniziative direttamente organizzate dall'Assessorato o
mediante il sostegno ad altre iniziative di altri soggetti.
Tenendo conto dei principi espressi dall'articolo 17, azioni di
valorizzazione e promozione del settore agricolo, della legge
regionale 17 del 2016, dove si apprende che al fine di valorizzare
e promuovere il settore agricolo, le filiere corte e la cultura
rurale, con particolare riferimento al settore zootecnico e
all'animazione sociale, la Regione può organizzare e partecipare a
manifestazioni tematiche di interesse agricolo in ambito regionale,
statale e sovra statale anche in collaborazione con altri soggetti,
assumere altre iniziative dirette con particolare riferimento
all'acquisto ai fini divulgativi di pubblicazioni tematiche a
interesse agricolo e zootecnico e alla realizzazione e
divulgazione, anche mediante l'acquisto di pagine pubblicitarie, di
materiale informativo relativo alle produzioni agroalimentari e
vitivinicole regionali, senza alcun pregiudizio qualitativo che
evidenzi la superiorità di tali produzioni rispetto ad altre o
riferimenti indiretti a singoli operatori del settore. Concedere
aiuti a fondo perduto in natura sottoforma di servizi agevolati che
non comportino pagamenti diretti ai beneficiari, per
l'organizzazione e la partecipazione a concorsi, fiere, esposizioni
e manifestazioni, finalizzate a valorizzare e promuovere il settore
agricolo e la cultura rurale. Valorizzare le eccellenze del
territorio regionale, con particolare riferimento ai prodotti a
denominazione di origine protetta, ai prodotti a indicazione
geografica protetta, ai prodotti agroalimentari tradizionali, anche
attraverso la sottoscrizione di protocolli di intesa.
Possono beneficiare degli aiuti, di cui al comma 1 della lettera
C, gli enti locali, le loro forme associative e soggetti privati
che operano senza fini di lucro: le imprese, le reti di imprese, le
associazioni di produttori in qualsiasi forma giuridica costituite
operanti nel territorio regionale nel settore agricolo, aventi i
requisiti di piccola e media impresa.
Al fine di promuovere il coinvolgimento e la conoscenza della
realtà agricola presso la popolazione, la Regione può inoltre
avviare attività didattiche relative alla realtà agricola
regionale, attività di educazione alimentare, attività di
divulgazione e di sperimentazione in ambito agricolo, progetti di
sviluppo del settore agroalimentare con coinvolgimento dei
portatori di interesse.
Prendendo atto che l'allegato della delibera di Giunta regionale
n. 208 del febbraio 2022 definisce i criteri applicativi per la
concessione degli aiuti a enti locali e loro forme associative o a
soggetti privati che operano senza fini di lucro per la
realizzazione di manifestazioni tematiche di interesse agricolo e
il relativo articolo 5, condizioni di ammissibilità dell'allegato,
prevede che gli aiuti sono ammissibili a condizione che le relative
iniziative, per le quali si richiede il contributo, si svolgano sul
territorio regionale, ottengano un punteggio, ai sensi
dell'articolo 8 comma 2, maggiore di 16, riguardino la promozione e
la valorizzazione di prodotti agricoli e agroalimentari locali,
l'autenticità e le tradizioni rurali della comunità valdostana,
siano avviate dopo la presentazione della domanda di aiuto. Nei
casi in cui il richiedente avvii la realizzazione degli eventi dopo
la presentazione della domanda di sostegno, ma prima della data del
documento di approvazione dell'aiuto, lo fa a proprio rischio.
Potrebbe infatti accadere che la proposta presentata non sia
accolta, oppure lo sia solo in parte. In quest'ultimo caso soltanto
le spese conformi all'atto di approvazione saranno riconosciute
ammissibili.
Comma 2: i criteri per la concessione degli aiuti di cui alla
presente deliberazione, non trovano applicazione per manifestazioni
di carattere sportivo, ancorché a contorno della manifestazione
medesima siano proposte degustazioni o altri momenti conviviali
comunque denominati, con prodotti locali delle diverse filiere
enogastronomiche.
Rileviamo che l'articolo 6, spese escluse, lettera J del testo
coordinato dalla disciplina applicativa per la concessione dei
contributi a sostegno dell'organizzazione di manifestazioni ed
eventi sportivi in ambito regionale, di cui al capo IV della legge
regionale 1 aprile 2004 n. 3, si apprende che sono escluse le spese
per organizzazione di eventi collaterali ancorché connessi
all'evento sportivo per il quale viene richiesto il contributo,
quali ad esempio eventi di intrattenimento, esibizioni, concerti,
esposizioni, mostre e tanti altri.
Evidenziamo che sarebbe molto importante e strategico che gli
Assessorati competenti prevedano, attraverso un aggiornamento dei
loro strumenti normativi, la possibilità di promuovere, valorizzare
e sostenere anche quelle manifestazioni e iniziative che hanno la
finalità di mettere in evidenza e in sinergia le eccellenze da un
punto di vista sportivo, competitivo e non competitivo, con le
diverse eccellenze del nostro territorio.
Quindi il Consiglio regionale impegna il Governo regionale a
predisporre, entro i primi mesi del 2023, la verifica e revisione
dell'articolo 17 della legge regionale 17 del 2016 e dell'articolo
5, condizioni di ammissibilità, dell'allegato della delibera di
Giunta regionale 208, in modo tale da sfruttare al meglio la grande
potenzialità e visibilità che possono portare eventi e
manifestazioni che allo stesso tempo promuovono e valorizzano
diversi ambiti ed eccellenze del nostro territorio.
Presidente -
Per il Governo l'assessore Sapinet.
Sapinet (UV) -
Ricordo innanzitutto che la legge 17 del
2016 disciplina gli aiuti regionali in materia di agricoltura e di
sviluppo rurale e che l'articolo 17, citato dal collega, ha come
obiettivo la valorizzazione delle filiere corte e la cultura
rurale, e non sarebbe nell'ambito delle competenze prevedere con
tale legge il sostegno a manifestazioni legate a eventi sportivi,
competitivi, non competitivi o altro. A ogni modo la revisione
della legge regionale 17 del 2016 è in corso, non per gli aspetti
che vengono richiamati dall'ordine del giorno, ma in quanto è
assolutamente necessario un adeguamento specifico ai nuovi
regolamenti di esenzione dell'Unione Europea, un adeguamento che
verrà presumibilmente messo in atto con la legge comunitaria
annuale.
L'apertura a manifestazioni non esclusivamente a carattere
agricolo di promozione dei prodotti del territorio, esula dalle
competenze dell'Assessorato e soprattutto dalla dotazione economica
e di risorse umane. Inoltre, altri sostegni, come quelle
dell'Office de tourisme, permettono di contribuire a queste
iniziative. Pertanto si proporrà l'astensione.
Detto ciò, come già ricordato, speriamo veramente che il 2023
sia un anno di ritorno alla normalità anche nell'ambito
promozionale, dove si cercherà sempre più la massima collaborazione
e di incentivare la stessa con gli altri assessorati che si
occupano e seguono questi aspetti.
Presidente -
Consigliere Brunod.
Brunod (LEGA VDA) -
Grazie Assessore. Ovviamente, come
lei ha detto, la legge a oggi non prevede questo tipo di
impegnativa che noi abbiamo sottoscritto con l'ordine del giorno,
il quale infatti era fatto apposta per cercare, a livello
costruttivo, di dare delle indicazioni, affinché si riesca, nei
mesi successivi, cioè prossimamente, a rivedere questa legge così
come è formulata a oggi, proprio per cercare di concretizzare
quello che molte volte si dice a parole, cioè fare sinergia tra i
diversi settori: turismo, agricoltura, sport; dal dirlo con le
parole a cercare di concretizzarlo con i fatti. Noi abbiamo cercato
di mettere in evidenza le mancanze o le limitazioni che ha questa
legge nel limitare gli eventi collaterali. Per esempio, in questo
caso parlavamo della legge che lei ha citato, gli eventi sportivi,
ma che allo stesso tempo limita perché ci sono sempre di più -
magari qua non ancora tanto a livello regionale, ma nelle altre
Regioni stanno molto puntando ad organizzarli - eventi sportivi
che, in parallelo, mettono al centro come obiettivo l'evento
sportivo e di pari passo la valorizzazione dei prodotti tipici a
livello di enogastronomia del proprio territorio. Ad esempio, in
Valtellina Wine Trail, un evento che ha più di duemila partenti, è
costruito all'interno della valorizzazione dei prodotti
vitivinicoli della vigna e del territorio della Valtellina e ha una
grande partecipazione proprio della Regione Lombardia, degli
assessorati competenti, perché credono molto su questo
progetto.
Quindi, era per cercare, come ha detto prima l'assessore
Guichardaz, di evolversi, di andare in questa direzione, di fare
una vera e propria sinergia per mettere in risalto le eccellenze
del nostro territorio. Infatti, come adesso ho accennato al
discorso dell'Assessorato, la stessa cosa la legge relativa alle
manifestazioni sportive: vengono esclusi gli eventi collaterali.
Crediamo che fare una riflessione su questo punto di vista
meriterebbe dell'attenzione, per riuscire a ottenere dei risultati
migliori attraverso la manifestazione dei nostri eventi, perché
molti hanno la volontà di cercare di esprimere meglio le
potenzialità del nostro territorio, però a volte siamo un po'
limitati da questi piccoli cavilli a livello normativo che magari,
senza uno sforzo così enorme, si potrebbero andare a rivedere.
Noi lo votiamo, è un ordine del giorno a livello costruttivo e
ci auguriamo che prossimamente voi ci riflettiate.
Presidente -
Mettiamolo in votazione. La votazione è
aperta.
Esito della votazione:
Presenti: 34
Votanti: 16
Favorevoli: 16
Astenuti: 18 (Barmasse, Bertin, Bertschy, Caveri, Chatrian,
Cretier, Grosjacques, Guichardaz Jean-Pierre, Jordan, Lavevaz,
Malacrinò, Marguerettaz, Marzi, Padovani, Restano, Rosaire,
Sapinet, Testolin)
L'ordine del giorno non è approvato.
Passiamo ora all'ordine del giorno n. 13, sempre della Lega. Si
è prenotata la consigliera Foudraz, ne ha facoltà.
Foudraz (LEGA VDA) -
Questo ordine del giorno verte
sull'esigenza di avere un quadro normativo complessivo nel settore
dell'agricoltura, una norma che ha appunto lo scopo di favorire la
diversificazione delle attività per consentirne l'integrazione al
reddito per quanto riguarda le aziende agricole, quindi arrivare a
una norma quadro, a una legge sulla multifunzionalità.
Cosa si intende per agricoltura multifunzionale? Si intende
quell'agricoltura che, oltre ad assolvere la propria funzione
primaria, ovvero la produzione di beni alimentari, è in grado di
fornire servizi secondari che possono essere utili alla
collettività. Infatti, l'agricoltura multifunzionale può anche
disegnare il paesaggio, proteggere l'ambiente, il territorio,
conservare la biodiversità, gestire in maniera sostenibile le
risorse, contribuire alla sopravvivenza socioeconomica delle aree
rurali, garantire la sicurezza alimentare.
Come avevo già fatto presente nel Consiglio del mese di ottobre,
avevo già portato quest'aspetto, poiché analizzando il punto 1.2
del DEFR alla voce "Agricoltura e risorse naturali", si leggeva che
l'obiettivo del Governo regionale era di portare a termine l'iter
di approvazione della legge sulla multifunzionalità in agricoltura,
nella quale appunto saranno disciplinati, oltre all'agriturismo,
l'agricoltura sociale, l'enoturismo e altre attività connesse, come
a titolo esemplificativo la produzione di energia da fonti
rinnovabili, le attività manutentive e quelle di trasformazione e
commercializzazione.
Siccome - anche questo l'avevo già fatto presente nel corso
dell'iniziativa che avevo presentato nel corso del Consiglio di
ottobre - queste frasi le avevo già lette nei due anni precedenti,
quando erano stati analizzati i DEFR 2020 e 2021, e ad ottobre,
quando avevo presentato l'iniziativa per conoscere la tempistica
della legge sulla multifunzionalità, in quell'occasione non avevo
avuto una risposta così chiara da parte dell'Assessore.
Considerata l'importanza che rivestono le attività del settore
agricolo, che incidono su tutto il tessuto economico e sociale
regionale, ma vorrei sottolineare che incidono anche e soprattutto
sull'aspetto turistico della nostra regione, ma non solo
sull'aspetto turistico, perché incidono profondamente anche su
quelli che sono gli aspetti ambientali del territorio, perché
aiutano alla sua conservazione. Quindi, quest'ordine del giorno va
nella direzione di addivenire in tempi io dico ragionevolmente
stretti all'elaborazione di questa norma, che è comunque attesa da
tutto il comparto agricolo. Per questo, con quest'ordine del giorno
il Consiglio regionale vuole impegnare il Governo regionale, entro
il primo semestre 2023, a presentare alla competente Commissione
consiliare il disegno di legge sulla multifunzionalità in
agricoltura.
Presidente -
Per il Governo l'assessore Sapinet.
Sapinet (UV) -
Torniamo sull'argomento, oggetto di
un'iniziativa nel Consiglio del 2 e del 3 novembre 2022, riportato
tutto nel documento, perché siamo certi, siamo convinti
dell'importanza di tale legge che il comparto, come giustamente ha
ricordato, si aspetta durante il prossimo 2023. Proprio perché
siamo consapevoli della necessità di agire in questa direzione,
durante l'anno in corso come Giunta abbiamo approvato le linee
guida transitorie per l'esercizio dell'attività di enoturismo, con
la realizzazione del relativo applicativo del Testo unico degli
enti locali, per l'attivazione della SCIA, per dar modo al settore
di svolgere tale attività durante lo scorso periodo estivo. Quindi
un primo atto in attesa di.
Il processo di predisposizione è in atto, ma rischio di
ripetermi a neanche un mese di distanza: i confronti sono diversi,
come si è già detto. Se questi saranno celeri, molto probabilmente
avremmo già un disegno di legge a un buon livello di definizione.
Quello che è assolutamente necessario è di riuscire a fare un buon
lavoro, ma che veda tutti i confronti e gli approfondimenti del
caso con le varie associazioni di categoria; con alcune sono già in
atto: un gruppo di lavoro all'interno di ADAVA per quello che
riguarda la parte agrituristica verrà dato da qui a poco,
probabilmente nei prossimi giorni verrà già convocato.
È sempre delicato prendere degli impegni di arco temporale,
questo anche era già stato detto. Non dimentichiamo, ed è
l'occasione per ricordarlo, che la struttura competente in materia
è stata assorbita dall'ultimo Bonus entreprises, ma è una struttura
che si è fatta carico nel 2020 delle misure Covid, nel 2021 delle
nuove misure Covid, nel 2022 - come detto - queste misure messe in
atto per contrastare le criticità generate dal conflitto e dal caro
energia. Tutte misure emergenziali che hanno avuto la priorità,
come in questo momento l'ha la misura 22 per completare l'azione
verso i sostegni. La data del giugno 2023 non è così impossibile,
anzi, è una data fattibile e le assicuro che ci sarà il massimo
sforzo per riuscire nei primi sei mesi dell'anno, però, come le
dicevo, diventa sempre difficile prendersi degli impegni come
tempo.
Per quanto detto poco fa, per quanto detto nelle scorse
iniziative, propongo il ritiro dell'iniziativa o, in alternativa,
l'astensione.
Presidente -
Consigliera Foudraz, a lei la parola.
Foudraz (LEGA VDA) -
Grazie Assessore per la risposta.
Non ritireremo quest'ordine del giorno, perché io so che è un
lavoro complesso, so il carico di lavoro che hanno avuto le
strutture, sia per tutte le misure che sono state messe in atto,
sia per il fatto che comunque questi due anni hanno provato tutte
le strutture, hanno provato un po' tutti, in realtà. Però
quest'ordine del giorno voleva proprio far mettere una marcia
accelerata a questo Governo, per cercare di arrivare a una
normativa che abbia una visione complessiva di quello che è il
comparto agricolo.
L'ordine del giorno non verrà ritirato. Io mi auguro che
riusciate a produrla comunque entro il primo semestre 2023, sennò a
luglio torniamo di nuovo all'attacco.
Presidente -
Mettiamo in votazione l'ordine del giorno.
La votazione è aperta.
Esito della votazione:
Presenti: 34
Votanti: 16
Favorevoli: 16
Astenuti: 18 (Barmasse, Bertin, Bertschy, Caveri, Chatrian,
Cretier, Grosjacques, Guichardaz Jean-Pierre, Jordan, Lavevaz,
Malacrinò, Marguerettaz, Marzi, Padovani, Restano, Rosaire,
Sapinet, Testolin)
L'ordine del giorno non è approvato.
Passiamo all'ordine del giorno n. 14 della Lega. Consigliere
Aggravi a lei la parola.
Aggravi (LEGA VDA) -
Di questo argomento ne abbiamo già
parlato nella scorsa legislatura, se n'è già parlato in passato e,
se non erro, in un'iniziativa al collega Caveri avevamo già avuto
occasione di poterne parlare. Nella discussione che si avrà poi
successivamente, o comunque nelle notizie di stampa, in quelle che
sono state le giuste preoccupazioni che si stanno avendo per quanto
riguarda la situazione del Tunnel du Mont Blanc, abbiamo pensato di
rilanciare una tematica, tenuto anche conto del fatto che non solo
l'Assessore all'epoca, e anche in questi giorni, ma lo stesso
Presidente, hanno più volte citato e parlato delle interlocuzioni
che ci sono con le autorità, più di prossimità forse, anche
francesi. Sappiamo che c'è una questione molto aperta nella Haute
Tarentaise e non soltanto, un po' in tutta quella regione,
relativamente alla possibilità di percorrere tutto l'anno il Colle
del Piccolo San Bernardo. C'è stato anche nel 2019, e già all'epoca
affrontammo questo punto, un referendum promosso dal Comune di La
Thuile per capire quale fosse il
sentiment
della
cittadinanza, riguardo alla valutazione di un nuovo studio di
fattibilità per la realizzazione di un tunnel in quell'area a uso
turistico, quindi vietato ai mezzi pesanti, per permettere una
percorribilità tutto l'anno.
Tra l'altro spesso, lo abbiamo detto e lo ridiremo, sulla
questione del Tunnel du Mont Blanc, dall'altra parte non abbiamo
delle controparti interessate o comunque abbiamo delle controparti
fredde per spirito diplomatico rispetto a delle soluzioni di
raddoppio o comunque alternative. Invece, in questo caso sappiamo
che dal lato di Bourg-Saint-Maurice per semplificare, o comunque
potremmo dire da Albertville in su, la tematica è sostenuta, è
all'attenzione di quella zona, principalmente per due motivi. L'uno
è un motivo di sicurezza: molti forse sanno che nell'area di
Plombières e Saint-Marcel c'è uno stabilimento molto importante,
tra l'altro in tema di terre rare, di transizione ecologica e
quant'altro, dovremmo guardare con molto interesse a quello
stabilimento, perché nella realtà europea è un primario operatore
di produzione di sodio e di litio, cosa che spesso noi andiamo a
guardare esempi molto lontani, poi in realtà abbiamo delle realtà
molto importanti vicine. L'industria elettrochimica, una volta
chiamata La Volta, è per l'appunto al di fuori della Cina uno dei
principali produttori di questi metalli speciali, di questi metalli
rari, con i quali poi sappiamo ci sono tutta una serie di
produzioni strategiche e sempre più strategiche che vengono
realizzate. È uno stabilimento che, tra l'altro, si ricorda
soprattutto per quelle che sono le condizioni di sicurezza ed è
targettizzato con una rischiosità molto alta. E sapendo che
sostanzialmente da lì si deve passare per raggiungere la parte più
alta della Haute Tarentaise, in caso di necessità ovviamente non ci
sarebbe una via di fuga, anche perché la strada è quella che è, in
determinate parti dell'anno.
Soprattutto sappiamo che quella è un'area che, dal punto di
vista turistico, è molto, molto intensiva e anche la possibilità di
avere dei collegamenti non soltanto stagionali, o comunque che
possono anche permettere una permeabilità del confine in modo
continuativo, potrebbe anche essere di interesse da una parte e
dall'altra. Su questo ogni tanto si fa anche un po' di battaglie di
retroguardia, quasi con la paura che, se ci fosse una
percorribilità maggiore, ci potrebbe essere una perdita o una
concorrenza con l'altra parte. In realtà sappiamo che più le
stazioni turistiche sono collegate o sono di facile collegamento,
più queste lavorano, tenuto anche conto che, tra l'altro, e qui non
è banale ma ne parleremo poi anche quando si parlerà del Monte
Bianco, anche vedere il posizionamento degli aeroporti non è una
tematica banale. Tempo fa, anni fa ormai, ero stato nel comune di
Bourg-Saint-Maurice a sentire il comitato locale per la
realizzazione di questo collegamento e loro ci parlavano
dell'importanza che aveva, ad esempio, l'aeroporto di Torino o di
Malpensa addirittura per determinati flussi turistici che
interessano il loro comprensorio.
A fronte di questo, possiamo dire che quest'ordine del giorno
può essere visto come un pezzo di strategia combinato con i
ragionamenti sul traforo del Monte Bianco, perché anche qui io
penso che, vista la complessità di questi temi, non bisogna mai
escludere qualsiasi soluzione possibile. Quindi, chiediamo con
quest'ordine del giorno di impegnare il Governo regionale e gli
Assessori competenti in materia a rilanciare, nell'ambito delle
interlocuzioni con le autorità francesi, il tema della
realizzazione di un tunnel a uso turistico tra La Thuile e i Comuni
francesi di Séez e Bourg-Saint-Maurice, quale alternativa di
percorribilità continuativa del confine, ovvero anche potenziale
volano di attrattività e collegamento tra realtà turistiche
confinanti.
Presidente -
Per il Governo, l'assessore Caveri.
Caveri (AV-VdA Unie) -
La realtà spesso è fatta di sogni,
quindi io non vorrei che a La-Thuile, quelli del comitato
promotore, venissero turbati nel momento in cui si dovesse
raccontare la cruda verità. Al momento attuale la cruda verità è
che le autorità francesi, che io ho incontrato nei mesi scorsi per
impostare il periodo di programmazione 2021-2027, non sono
interessati al collegamento attraverso il Colle del piccolo San
Bernardo aperto tutto l'anno. Tuttavia, ripeto, visto che il suo è
un impegno molto civile e molto garbato, non che avessi dei dubbi,
ma credo che sia anche interessante, perché a La Thuile si abbia
una risposta definitiva rispetto anche a una serie di illusioni che
in questi anni si sono create.
Perché parlo di illusioni? Lei ricorderà, perché ne abbiamo
parlato qui, i costi stratosferici di un'eventuale galleria, che
poi è l'unica soluzione percorribile. E anche soprattutto, visto
che lei è sceso spesso a Bourg-Saint-Maurice, avrà visto come la
strada dovrebbe essere totalmente rifatta, perché non c'è un
guard rail
, mentre per la parte italiana, bisogna
riconoscere, c'è stato un impegno molto forte dell'ANAS. Però,
visto che io dovrei incontrare nelle settimane a venire Hervé
Gaymard - che tra l'altro non è un politico di serie B, è un
politico che ha avuto dei ruoli a Parigi molto, molto importanti -
assumo volentieri, congiuntamente con il Presidente e con gli altri
membri di Giunta che si interessano di queste questioni, prendiamo
atto di questa cosa e in maniera non fittizia avremo
un'interlocuzione con loro per capire dove trovare i soldi. Lo dico
perché nella discussione successiva che noi avremo, sia sulla
questione del traforo del Gran San Bernardo, sia sulla questione
del Monte Bianco, la richiesta che la Valle d'Aosta dovrà fare
negli anni a venire o comunque gli investimenti che dovranno essere
fatti in Valle d'Aosta, per infrastrutture di quel tipo, saranno
investimenti molto cospicui; anche questo dovrebbe essere molto,
molto cospicuo e dubito che ci possa essere la possibilità di
mettere in campo cifre così elevate per tutto. Però, onestamente mi
impegno a riferire in Consiglio, in Commissione, dove voi
riterrete, quali saranno le intenzioni francesi e naturalmente,
rispetto anche alle loro posizioni, quelle che saranno le posizioni
speculari che noi assumeremo.
Presidente -
Consigliere Aggravi.
Aggravi (LEGA VDA) -
Guardi, io solitamente sono civile e
garbato, a meno che non mi si faccia arrabbiare, penso che ormai un
po' mi si conosca.
Lei Assessore ha sicuramente sempre più certezze di tutti noi, e
di questo sono contento. Non ho capito se lo votate? Lo votate.
L'obiettivo mio e dei firmatari, lo abbiamo già detto altre volte,
non è necessariamente creare un'opera che può dare sogni, nel senso
che anche l'elettrificazione della ferrovia sembra quasi un sogno e
costa tanti soldi, come anche - me lo consentiranno le colleghe di
fare questa battuta - altre opere. Il fatto e l'obiettivo qual è? É
quello di non concentrarsi sempre e solo, ma lo dico in un'ottica
strategica, su una unica soluzione. L'obiettivo è cercare, come
anche vedremo sull'ordine del giorno che poi si discuterà, la
migliore soluzione per permettere un passaggio fondamentale di un
confine, che è a dir poco strategico e anche sempre più strategico.
Tra l'altro - questo glielo dico anche perché io non ho una
famiglia tanto importante, ma una parte di essa viene da
Bourg-Saint-Maurice - quella strada per fortuna o purtroppo la
conosco abbastanza bene, e le posso dire che non è solo una
questione del comitato di La Thuile, perché c'è anche un comitato
dall'altra parte e ci sono anche dei soggetti che dall'altra parte
comunque dicono la loro. Soprattutto la parte della sicurezza non è
assolutamente banale, perché chi conosce quello stabilimento sa che
è strategico, ma allo stesso momento è stato piazzato in una
posizione che ovviamente oggi, anche per il numero di persone
residenti, è notevolmente importante.
La ringrazio per il suo impegno, la ringrazio anche per quello o
quando ci riferirà, che poi sia in Commissione o in aula
l'importante è che si sappia qualcosa. Riprenderemo il discorso
successivamente.
Presidente -
Mettiamo in votazione, la votazione è
aperta.
Esito della votazione:
Presenti: 34
Votanti: 32
Favorevoli: 32
Contrari: 2
L'ordine del giorno è approvato.
Ordine del giorno n. 15, presentato dalla Lega. Illustra la
consigliera Foudraz.
Foudraz (LEGA VDA) -
L'ordine del giorno che andiamo ad
analizzare ora, verte sull'importanza che hanno i nostri beni
culturali, il patrimonio dei nostri beni culturali, che sono
situati sul territorio della regione. Un territorio il nostro che
ha un'estensione che è di poco superiore a 3260 chilometri
quadrati. La nostra è la più piccola Regione d'Italia ma, nel suo
piccolo, è ricca, se non ricchissima, di siti archeologici e di
castelli.
Questo fa sì che sia un richiamo per quello che concerne il
settore turistico culturale, un settore che è in continua crescita
per numero di visitatori che frequentano i musei, i castelli e vari
siti archeologici. È un volano per tutto il tessuto economico
regionale, perché il turismo in Valle non è solo quello invernale
caratterizzato dalle innumerevoli piste da sci presenti, oppure dal
turismo estivo incentrato su escursioni in montagna. Il conoscere
le peculiarità della nostra regione, anche sotto il punto di vista
dell'enorme potenziale offerta nel campo dei beni culturali,
renderebbe la nostra regione attrattiva, dal punto di vista
turistico, per tutti i dodici mesi dell'anno. Tanto è stato fatto,
bisogna riconoscerlo, ma c'è ancora da fare in termini di
interventi, per rendere pienamente fruibili tutti i beni che sono
presenti sul territorio e potenziare, conseguentemente, l'offerta
del turismo culturale.
Nel documento che stiamo analizzando, alla voce "Assessorato
beni culturali" si cita testualmente che saranno portati a termine,
o avviati, lavori presso siti archeologici e castelli. Andando però
ad analizzare le schede obiettivo presenti all'interno di questo
documento, io almeno non ho trovato i dati e nemmeno le risorse per
mettere in atto alcune iniziative che sono citate. Faccio un
esempio: quello che ha attirato subito la mia curiosità, sarà
perché sono del luogo, è stata quella relativa alla progettazione e
alla realizzazione del parcheggio interrato a servizio del castello
di Aymavilles. Nella descrizione delle opere da compiere nel
triennio 2023-2025, si cita appunto quest'importante intervento, ma
nelle schede obiettivo non ho trovato traccia, né in termini di
risorse, né tantomeno in termini di tempistica di quanto
scritto.
Sicuramente lei, assessore Guichardaz, non so se durante questo
Consiglio, perché ho presentato un'iniziativa al riguardo ma vista
l'ora e visto che abbiamo ancora ventinove ordini del giorno da
discutere, non so se riusciremo a trattare l'argomento durante
questa seduta, comunque avevo presentato un'iniziativa che entrava
più nel dettaglio, per capire appunto quali fossero le intenzioni
in merito alla realizzazione del parcheggio interrato di cui ho
parlato; vabbè, tralasciamo questo fatto.
Ritengo che una pianificazione efficace per valorizzare e fruire
di tutto quello che è il patrimonio storico e archeologico sia da
fare: un piano dettagliato degli interventi che sarebbero da
attuare per rendere fruibili tutti i siti archeologici e i castelli
presenti sul territorio regionale, sia in termini di realizzazione
delle eventuali infrastrutture, come ho citato prima quelle del
parcheggio, ma anche restauri che ancora debbono essere fatti.
Sarebbe uno strumento di pianificazione che permetterebbe anche
quello che è un
marketing
turistico.
È per questo motivo che con quest'ordine del giorno si vuole
impegnare il Consiglio regionale a redigere un piano dettagliato di
tutti gli interventi ancora da portare a termine, sia per quanto
riguarda i lavori ma anche per quanto riguarda le tempistiche, che
riguardano appunto tutti i siti archeologici, tutti i castelli,
tutto quello che è il patrimonio dei nostri beni culturali.
Presidente -
Per il Governo l'assessore Jean-Pierre
Guichardaz.
Guichardaz J. (FP-PD) -
Grazie collega Foudraz. Con me
sfonda una porta aperta quando parla di cultura come di elemento
caratterizzante e trainante anche del turismo. Sa bene che la
cultura materiale e immateriale, come peraltro ho detto in replica,
sono al centro della nostra vocazione come Regione Valle d'Aosta. E
come ho detto in replica, il DEFR è per forza di cose un documento
di sintesi che individua alcuni obiettivi, non tutti, peraltro un
obiettivo per ciascun dipartimento, e non è esaustivo della
situazione generale: occorre guardare il bilancio, occorre guardare
i programmi operativi, i piani lavori, eccetera. Quindi, non sono
presenti i finanziamenti per le opere
in itinere
e per le
opere future, in quanto bisogna andare a scavare, avremo modo poi
quando discuteremo del bilancio di vedere esattamente voce per
voce.
Il DEFR, come lei ha puntualizzato, prevede una serie di lavori,
di programmi di legislatura: la valorizzazione del castello di
Sarriod, il parcheggio interrato del castello di Aymavilles, la
Maison Caravex e tutta un'altra serie di lavori, che sono però una
minima parte di quelli che vengono effettuati. Il collega
Sammaritani tra l'altro, avendo fatto anche lui l'assessore alla
cultura, sa bene che vi è un'estrema complessità, che interseca
peraltro lavori pubblici con soprintendenza, quindi non è così
facile. Così come non è facile definire, tra l'altro, un piano
dettagliato, come lo ha evidenziato lei, degli interventi in
termini di lavori che sono da attuare per rendere pienamente
fruibili i siti archeologici e i castelli. Lei sa bene che i beni
non potranno mai essere completamente fruibili per motivi di
conservazione, di oggettiva impossibilità di adeguamento: alcune
parti sono inaccessibili, altre sono fruibili solo a determinate
condizioni, sia per la tutela della sicurezza degli utenti, sia
degli operatori. Così come non è possibile definire un piano
preciso degli interventi, perché - come lei sa - sui nostri
castelli e sui nostri siti spesso intervengono finanziamenti che
arrivano volta per volta dal Ministero, da progetti provenienti
dall'Europa, da ALCOTRA, INTERREG o da finanziamenti di altro
genere. Quindi, la progettazione e le tempistiche dei lavori e dei
finanziamenti seguono anche delle dinamiche finanziarie che non
sono prevedibili nel breve termine, cioè si fanno dei lavori che
rientrano nel piano lavoro sul medio termine e poi dopo, come ha
visto con il castello di Aymavilles e con il castello di
Saint-Pierre, le tempistiche dipendono spesso da una serie di
fattori che non sono possibili da evidenziare.
Per questi motivi la nostra attenzione e della Soprintendenza è
sempre puntata, così come quella dell'Assessorato ai lavori
pubblici, rispetto al parcheggio di Aymavilles. Lei sa bene, perché
l'ho già detto e lo dirò poi in risposta alla sua interpellanza,
che sono già stanziati i soldi per il progetto, rientra nel piano
lavoro, ma bisognerà trovare le risorse. È un progetto da 5 milioni
di euro, se ben ricordo, e bisognerà poi trovare le risorse, così
come per tanti altri, per esempio per Fénis sono state quasi
completamente trovate le risorse, eccetera. L'attenzione c'è, è
piena, ma risulta impossibile rendere pienamente fruibili tutti i
nostri siti e soprattutto non è fattibile, credo che lei lo sappia
avendo operato in un'amministrazione pubblica in quanto
amministratore, fare un piano sul lungo termine su tutti i nostri
beni. Per questo ci asterremo.
Presidente -
Consigliera Foudraz a lei la parola.
Foudraz (LEGA VDA) -
Grazie Assessore. Quest'ordine del
giorno probabilmente non è stato capito. In realtà non volevo
questa risposta, nel senso che mi chiedevo se era possibile avere
un piano dettagliato degli interventi ancora da fare. È chiaro che
la tempistica ovviamente è modulata secondo i finanziamenti che
possono arrivare da diverse fonti. Io quello che chiedevo era se
era possibile conoscere quella che è la situazione attuale di tutto
il nostro patrimonio dei beni culturali. Non ci siamo capiti
sull'ordine del giorno, quindi è inutile che lo portiamo in
votazione. Pertanto, ritiro l'ordine del giorno perché abbiamo
avuto un piccolo fraintendimento.
Presidente -
L'ordine del giorno n. 15 della Lega è
ritirato.
Passiamo agli ordini del giorno di Forza Italia.
Ordine del giorno n. 1. Si è prenotato il consigliere Marquis, ne
ha facoltà.
Marquis (FI) -
Quest'ordine del giorno si riferisce
all'integrazione dell'assegno unico universale per i figli a
carico, che è stato introdotto quest'anno dal Governo
nazionale.
Sostanzialmente, a seguito della situazione di estrema
difficoltà sotto il profilo demografico che sta vivendo il Paese, e
anche a seguito delle raccomandazioni che sono sopraggiunte
dall'Unione Europea nell'ambito del PNRR, di portare delle riforme
verso le attenzioni alla famiglia, lo Stato ha individuato già un
insieme di iniziative da porre in essere. È stata approvata la
legge delega con cui dovranno essere definiti dei decreti di
attuazione del
Family Act
e nel frattempo, sin da subito, ha
introdotto questa misura di assegno unico universale per le
famiglie con figli a carico.
Sicuramente tutto questo è sulla scorta di quelle che sono le
esperienze degli altri Stati europei, perché lo squilibrio
demografico che c'è in Italia, con la carenza di giovani
generazioni, è frutto in parte sicuramente della scarsa attenzione
che c'è stata nell'ultimo decennio e negli ultimi decenni, dove il
welfare
è stato spesso sbilanciato a favore del sistema
previdenziale, concentrando l'attenzione tutto sugli
over
ma
non sugli
under
.
L'iniziativa che abbiamo presentato tiene conto che l'assegno
unico universale, così come è stato inteso in tutta l'Unione
Europea, dovrebbe essere universale. Questo significa che non è una
misura di contributo verso la povertà o l'inclusione sociale, ma
una misura a favore delle famiglie per favorire la natalità.
Quest'assegno parte da 175 euro e va a finire poi a 50 euro al
mese, in funzione delle situazioni reddituali. Questa è stata
l'applicazione che il Governo di sinistra ha messo in atto, a
differenza di quanto avvenuto, ad esempio, in Germania dove si
parla più di 200 euro al mese che sono state messe a disposizione
per tutti i nati fino al raggiungimento dei 21 anni di età, a
prescindere dalle dichiarazioni ISEE; questa misura pare che abbia
portato dei risultati positivi, perché la Germania, negli ultimi
anni, ha recuperato il
gap
che aveva rispetto alla media
europea.
Quindi, tenuto conto della situazione di grande difficoltà che
vive anche la Valle d'Aosta rispetto alla situazione italiana sotto
il profilo demografico, per la perdita negli ultimi anni di circa
mille giovani, di minori nascite, che sono sicuramente un effetto
molto pesante, abbiamo pensato di introdurre questa misura
integrativa, da introdurre attraverso un piano da definirsi entro
novanta giorni e, nel frattempo, di ridefinire e rivalutare le
misure che sono previste dalla legge 23 del 2010.
Presidente -
Risponde l'assessore Barmasse.
Barmasse (UV) -
Sicuramente condivido le premesse
dell'ordine del giorno, che sono state presentate dal consigliere
Marquis. Sicuramente la denatalità è un problema importante,
osservo - ma questa è una nostra opinione - che non sono solo con
delle politiche economiche sul reddito che combattiamo il fenomeno
della denatalità; per esempio, l'altro strumento è quello di
ampliare l'offerta dei servizi volti a consentire una migliore
conciliazione tra lavoro e famiglia. In questo senso
l'Amministrazione regionale, già nell'ambito del prossimo bilancio
di previsione 2023-2025, ha previsto risorse aggiuntive, come avevo
già preannunciato, per i finanziamenti agli enti locali di posti
aggiuntivi di asilo nido.
Il problema di quest'ordine del giorno è fondamentalmente di
valutazione anche economica: non sappiamo quale sia l'impatto, che
potrebbe essere sul bilancio regionale anche importante; non c'è
una effettiva valutazione da questo punto di vista. Tutti noi
sappiamo, ma lei lo sa ancora meglio di me, che il bilancio
regionale è un po' una coperta, per cui quando si fanno degli
investimenti o si mettono dei soldi in un ambito bisogna toglierli
da un'altra parte. Per quanto riguarda quindi questo tipo di
impegno, io non penso in questo momento di potermelo assumere, o
comunque non se lo può assumere il Governo, per cui le richiedo o
il ritiro di quest'ordine del giorno o annuncio l'astensione della
maggioranza.
Presidente -
Consigliere Marquis.
Marquis (FI) -
Una breve replica. Condivido, Assessore,
le sue parole, che il problema della natalità non si risolve solo
con un sistema di contribuzione, ma anche con dei servizi, ma non
solo, anche con un approccio culturale diverso rispetto a quello
che è il percorso di vita. Quindi la situazione sicuramente è
complessa. L'ordine del giorno che noi abbiamo presentato siamo
consapevoli che comporterebbe degli oneri al bilancio regionale, ma
voleva essere uno stimolo per cercare di capire qual è la direzione
che sta prendendo l'Europa, quella che sta prendendo il Paese, che
è un po' differente rispetto all'approccio che diamo noi. Non è
solo la questione dei servizi, ma è anche una modalità per
riorganizzare la contribuzione alle famiglie, con la sottrazione di
tutto un insieme di misure che sono frammentate, che comportano
burocrazia, che comportano incertezza, che comportano difficoltà,
mettendole tutte collocate dentro una misura unica.
La nostra finalità era questa e spero che questa breve
discussione di presentazione dell'ordine del giorno possa far
scaturire qualche ragionamento, per andare anche in Valle d'Aosta
nella giusta direzione. Lo possiamo anche ritirare, però era questo
lo stimolo che volevamo offrire alla discussione.
Presidente -
L'ordine del giorno è ritirato. Passiamo al
seguente, il n. 2 di Forza Italia. Si è prenotato il consigliere
Baccega, ne ha facoltà.
Baccega (FI) -
Non ho trovato nel DEFR un riferimento a
una condivisione che mi pareva ci fosse stata e fosse avvenuta il
23 giugno, quando abbiamo presentato una risoluzione. Il
riferimento è a quel confronto che era avvenuto nell'aprile 2022
con i rappresentanti della Giunta regionale, erano presenti i
capigruppo, le organizzazioni sindacali di categoria dei Vigili del
fuoco e del Corpo forestale della Valle d'Aosta, nel quale la
Giunta aveva assunto l'impegno di costruire un tavolo concernente
la questione dell'equiparazione previdenziale ed economica, per la
redazione di un provvedimento normativo finalizzato all'istituzione
di un comparto soccorso e sicurezza della Regione.
Il 21 giugno l'Amministrazione regionale ha trasmesso alla
Commissione paritetica per l'attuazione dello Statuto speciale per
la Valle d'Aosta lo schema di norma di attuazione in materia di
trattamento pensionistico previdenziale, le dichiarazioni che si
fecero poi il 23 giugno 2022 avevano alimentato e avevano avuto una
condivisione a nome della Giunta e dei capigruppo degli obiettivi
individuati. Dal 23 giugno a oggi si sono fatti alcuni passi
avanti, la norma è stata votata dalla Commissione paritetica,
trasmessa ai Ministeri competenti che si dovranno esprimere in
tempi ragionevoli; dico ragionevoli perché evidentemente è caduto
il Governo e quindi la Commissione paritetica va ricomposta. Vi
assicuro che faremo tutto il possibile che questo accada quanto
prima.
Con quest'ordine del giorno, ritornando su quell'argomento che
ci sembra importante, invitiamo la Giunta regionale a predisporre,
entro il 30 marzo, il provvedimento legislativo utile
all'istituzione di un comparto soccorso e sicurezza della Regione,
così come dagli intendimenti che erano stati condivisi appunto il
20 aprile e che abbiamo indicato in premessa.
Presidente -
Si è prenotato il Presidente della Regione,
ne ha facoltà.
Lavevaz (UV) -
In effetti il DEFR non cita questa
problematica, ma come tante altre. Ovviamente il DEFR non può
scendere in un dettaglio tale da coinvolgere tutte le attività
dell'Amministrazione. Nello specifico, come ricordato in maniera
puntuale nell'ordine del giorno, il percorso in questo senso è
stato avviato già nella primavera scorsa e non solo in questo
senso, perché ci sono anche altre vie parallele: modifica della
legge specifica sui Vigili del fuoco, gruppo di lavoro, c'è
l'aspetto più generale della gestione dell'emergenza in Valle
d'Aosta che è oggetto di un'analisi ormai da un anno e mezzo e
stiamo iniziando a tirare qualche somma.
Nel caso specifico, diciamo che l'impegnativa su questa
direzione l'avevamo già presa, sia io che l'assessore Sapinet, già
nel confronto del 20 aprile. Quella data era stata peraltro la
prima occasione in cui i sindacati erano arrivati con un'idea per
la prima volta congiunta di condividere questa linea e quest'idea
di comparto sicurezza, e già in quell'occasione ci eravamo espressi
a favore di questa direzione. L'abbiamo ribadito in occasione della
vostra iniziativa del 21 giugno, quindi anche oggi ribadiamo questa
volontà di andare in questa direzione.
L'unica cosa, come le ho accennato prima nei corridoi, chiederei
di modificare l'impegnativa, non per voler allungare il brodo ma
quasi al contrario, nel senso che il termine del 30 marzo per noi
può andar bene, ma siccome non dipende solo da noi il percorso, ma
ci sono tanti altri attori coinvolti in questo iter, io proporrei
di modificare in questo senso: "Impegna il Governo regionale a
predisporre quanto prima e possibilmente entro il 30 marzo il
provvedimento legislativo". Noi abbiamo tutta la volontà di
chiudere questo passaggio quanto prima, quindi l'impegno c'è e va
in quella direzione. L'unica cosa, non dipendendo solo da noi la
chiusura del cerchio, mi sembra più prudente prenderci
un'impegnativa che siamo certi di poter in qualche modo
soddisfare.
Presidente -
Consigliere Baccega ne ha facoltà.
Baccega (FI) -
Sono lieto della risposta e siamo
disponibili ad accettare l'emendamento. Il nostro intervento
significava rafforzare la progettualità, le azioni e anche dare
corpo gli impegni che ci eravamo presi, quindi condividiamolo
l'emendamento e ringrazio per l'attenzione.
Presidente -
Mettiamo in votazione l'ordine del giorno
così come emendato. La votazione è aperta.
Esito della votazione:
Presenti, votanti e favorevoli: 34
L'ordine del giorno è approvato all'unanimità.
Presidente -
Ordine del giorno n. 3 di Forza Italia.
Consigliere Marquis, a lei la parola.
Marquis (FI) -
Quest'ordine del giorno ritorna sul tema
della morosità incolpevole, sul quale abbiamo avuto modo di
dibattere diverse volte in Consiglio regionale, ma vuole essere
anche la conseguenza di quanto è stato affermato da lei,
Assessore.
Per inquadrare la questione in modo molto breve, è stato
istituito il contributo per la morosità incolpevole a favore degli
abitanti degli alloggi di edilizia residenziale pubblica che hanno
un ISEE fino a 26 mila euro. Di pari passo la Regione dà un
contributo per il bando affitti a delle persone e a delle famiglie
che hanno un ISEE fino a 12 mila euro, cioè 14 mila euro in meno.
Abbiamo chiesto di estendere l'istituto della morosità incolpevole
anche a tutte queste persone che hanno una minore, neanche pari,
capacità di reddito patrimoniale per una questione di giustizia
sociale.
Lei ci ha detto che questa norma è iniqua rispetto a tutta
questa categoria di persone, pertanto a seguito di
quest'affermazione, di questa condivisione di principio, siccome
bisogna intervenire, le chiediamo di fare un programma entro
novanta giorni per estendere la morosità incolpevole anche a queste
famiglie che hanno gli stessi diritti davanti alla legge, perché
diversamente si violerebbe l'articolo 3 della Costituzione, che
tutti i cittadini hanno pari dignità.
Quello che siamo a chiederle è di risolvere quest'incongruenza
e, nel frattempo, di metter mano a questo istituto affinché, per
coloro per i quali è già stato istituito, venga disciplinato nella
maniera coerente a quelle che sono le aspettative e le
problematiche, perché, di fatto, presenta delle grosse difficoltà
perché pochi hanno diritto al beneficio.
Presidente -
Per il Governo l'assessore Barmasse.
Barmasse (UV) -
Torniamo al discorso della morosità
incolpevole. Quello che lei dice è vero e proprio per questo motivo
io mi sono già preso quest'impegno in occasione di molteplici
iniziative di sindacato ispettivo, tra cui penso che una o due
fossero le sue. Quindi, proprio per quest'impegno che io mi sono
già assunto, condivido che questa misura vada estesa anche a coloro
che non vivono nelle case di edilizia residenziale pubblica e su
questa problematica stiamo già lavorando come Assessorato. Proprio
per questo motivo io le chiedo di ritirare l'ordine del giorno,
perché ho già dichiarato già che questa modifica va fatta, sennò
penso ci sarà l'astensione da parte della maggioranza.
Presidente -
Consigliere Marquis ne ha facoltà.
Marquis (FI) -
Assessore, io avevo appena ascoltato prima
le parole del Presidente Lavevaz che diceva: "Ci stiamo già
lavorando, questo è un obiettivo da raggiungere, pertanto possiamo
votarlo". Quello che noi le chiediamo è di suggellare
quest'impegno. Se non ce la fa in novanta giorni, ci dica in
centoventi, ci dica in centosessanta, ma bisogna dire qualcosa,
perché dalle sue parole, se non c'è la volontà di suggellare
l'impegno, significa lasciare tutte queste persone in una
condizione di incertezza. Abbiamo una certezza? Dica "Lo faccio
entro un anno", se non ce la fa a farlo entro due mesi o tre mesi,
ma bisogna dirlo, è questo che le chiediamo.
Se non è così, per coerenza noi chiediamo di portare la cosa al
voto. Siamo disponibili a emendarlo, se lei vuole mettere qualche
giorno in più non è un problema per noi, è solo per dare qualche
certezza e una risposta.
Presidente -
Se non vi sono altri interventi, mettiamo in
votazione l'ordine del giorno. Non vedo altre richieste, la
votazione è aperta.
Esito della votazione:
Presenti: 33
Votanti: 16
Favorevoli: 16
Astenuti: 17 (Barmasse, Bertin, Bertschy, Chatrian, Cretier,
Grosjacques, Guichardaz Jean-Pierre, Jordan, Lavevaz, Malacrinò,
Marguerettaz, Marzi, Padovani, Restano,
Rosaire, Sapinet, Testolin)
L'ordine del giorno non è approvato.
Ordine del giorno n. 4 di Forza Italia. Per l'illustrazione,
consigliere Baccega.
Baccega (FI) -
Ho trovato piuttosto scarna nel DEFR
l'attenzione che si è data all'edilizia residenziale pubblica. La
legge quadro sulla casa, la n. 3 del 2013, parte dall'emergenza
abitativa e arriva ai mutui casa. Abbiamo riscontrato in questi due
anni, in questo anno e mezzo in cui ci sono stati diversi atti
ispettivi che sono entrati nel merito, di alcune situazioni che
quella legge ha dimostrato siano ormai superati. Ecco che con
quest'ordine del giorno noi chiediamo di costituire entro sessanta
giorni una commissione tecnico-politica.
Perché dico tecnico-politica? Perché i tecnici sono bravi a fare
i tecnici, ma poi dall'altra parte i politici hanno certe
consapevolezze, che sono sicuramente più all'attenzione di quello
che si dovrà fare e si dovrà mettere in campo. Quindi che si possa
confrontarsi entro sessanta giorni, per affrontare le tante
criticità che sono emerse rispetto alla legge 3 e provvedere a
proporre al Consiglio regionale le conseguenti modifiche.
Mi sembra che sia un ordine del giorno che invita a lavorare,
che invita ad approfondire, che va nella direzione di costruire un
progetto di legge più attuale, più efficace e più rispondente a
dare risposte alla collettività.
Presidente -
Per il Governo l'assessore Barmasse.
Barmasse (UV) -
Mi dispiace che i due ordini del giorno
siano uno dietro l'altro, perché la risposta che le darò,
consigliere Baccega, anche per
par condicio
, è un po' quella
che ho già dato al consigliere Marquis. Sulla necessità di rivedere
la legge 3 del 2013 ne abbiamo già parlato tante volte, l'abbiamo
già condivisa anche in maniera informale ed è un impegno che mi
sono già assunto più volte ufficialmente in quest'aula, nelle varie
attività di carattere ispettivo. Per cui chiedo anche a lei di
ritirare quest'ordine del giorno, perché è un impegno che
personalmente mi sono già preso e al quale dovrò ovviamente
onorare. Le chiedo di ritirare quest'ordine del giorno, o sennò
penso che ci sarà l'astensione da parte del Governo.
Presidente -
Consigliere Baccega ne ha facoltà.
Baccega (FI) -
Dico subito che non lo ritiro. Non lo
ritiro, perché deve rimanere agli atti un documento di questo tipo.
E mi pare strano che non venga approvato da questa maggioranza,
perché qui si chiede semplicemente di formare una commissione
tecnico-politica, dove magari sono coinvolte anche persone che sono
all'interno di questo Consiglio regionale. È vero che lei si è
preso l'impegno, ma sono passati due anni. È da due anni che
dibattiamo e che diciamo che ci sono delle cose che non funzionano
in quella legge, che non vanno nella direzione giusta. Abbiamo
parlato della morosità incolpevole, c'è l'emergenza abitativa che è
un disastro, abbiamo un problema sociale sulla casa che esploderà,
lo hanno detto anche in Commissione le associazioni dei
consumatori; ho fatto una domanda ai sindacati e hanno messo le
mani nei capelli!
Qui si trattava solo di andare a lavorare. Sono davvero
dispiaciuto per questo diniego rispetto a quest'ordine del giorno,
però noi continueremo a sottolineare e a individuare eventualmente
delle sacche di tempo per metterci noi al lavoro e valutare se sia
il caso di proporre al Consiglio regionale le modifiche della legge
3.
Presidente -
Mettiamo in votazione. La votazione è
aperta.
Esito della votazione:
Presenti: 34
Votanti: 16
Favorevoli: 16
Astenuti: 18 (Barmasse, Bertin, Bertschy, Caveri, Chatrian,
Cretier, Grosjacques, Guichardaz Jean-Pierre, Jordan, Lavevaz,
Malacrinò, Marguerettaz, Marzi, Padovani, Restano, Rosaire,
Sapinet, Testolin)
L'ordine del giorno non è approvato.
Passiamo all'ordine del giorno seguente, il n. 5 di Forza
Italia. Consigliere Marquis ne ha facoltà.
Marquis (FI) -
L'ordine del giorno verteva sul raddoppio
del tunnel del Monte Bianco. Lo ritiriamo, a seguito dell'accordo
che è stato preso congiunto di sostituirlo con un ordine del giorno
condiviso e che verrà discusso successivamente.
Presidente -
L'ordine del giorno n. 5 è ritirato. Ordine
del giorno n. 6 di Forza Italia. Consigliere Baccega per
l'illustrazione, ne ha facoltà.
Baccega (FI) -
Credo che quest'ordine del giorno sia
chiaro e cerco di farla breve, perché altrimenti non riusciamo a
completare e ad andare al voto del DEFR nei tempi dovuti e
necessari.
Abbiamo riscontrato come nella nostra regione e in molti comuni
ci siano una serie di impianti sportivi nei quali bisogna
intervenire in modo deciso. Abbiamo rilevato come anche a causa del
cosiddetto caro energia gli enti locali sul territorio faranno
sempre più fatica a gestire anche soltanto le spese di gestione
degli impianti. Considerato a titolo esemplificativo e non
esaustivo le condizioni del comune di Aosta, che ha sul proprio
territorio comunale un maneggio in stato di completo abbandono, in
realtà non c'è quasi più, e un progetto per la realizzazione di un
nuovo palaghiaccio da 14 milioni di euro e oggi finanziato soltanto
da un milione e mezzo di euro a valere sul PNRR. Leggo in un
articolo che il Comune di Aosta ha approvato un
leasing
per
il nuovo palaghiaccio di Aosta, una corsa contro il tempo, ma
questa approvazione significa comunque fare un ulteriore
indebitamento, che non è una cosa carina dopo tante comunicazioni.
Poi abbiamo la questione del Palaindoor, che mi pare si stia
risolvendo proprio in questi giorni dopo tanto penare, dopo tanti
atti ispettivi che si sono fatti. E ritorniamo a ribadire la
necessità di avere un maneggio coperto, che ovviamente vada a
sostenere tutta una categoria di atleti e atlete che di quello
sport fanno la loro attività primaria e soprattutto tutta una serie
di persone che lavorano intorno a quel contesto.
Noi impegniamo con quest'ordine del giorno il Governo regionale
a provvedere a una mappatura dettagliata di tutti gli impianti
sportivi comunali presenti in Valle d'Aosta, al fine, se del caso,
di estendere l'interesse regionale in ordine anche soprattutto alla
compartecipazione alle spese di realizzazione, riqualificazione,
messa a norma ed efficientamento degli stessi. Lo avete fatto
recentemente con l'impianto sportivo di Sarre, lo avete fatto per
il Crestella di Pont-Saint-Martin, facciamolo anche per altri
eventualmente per rivalutare l'ipotesi. Il Palaindoor è ancora
chiuso, nonostante le assicurazioni; mi dicono che a breve, tra
qualche giorno, potrà essere operativo. Questo è l'auspicio di
tutti gli sportivi della città, ma non solo, e quindi ringrazio per
la risposta che arriverà.
Presidente -
Per il Governo l'assessore Marzi.
Marzi (SA) -
Collega Baccega, io colgo assolutamente in
maniera positiva l'attenzione al tema, assieme all'assessore
Guichardaz, che lei rappresenta con il seguente ordine del giorno.
Le devo chiedere di ritirarlo, oppure ci asterremo rispetto al
voto, per due motivi. Il primo è legato al fatto che la 16 del 2007
è una legge che, di fatto, permette un intervento in conto capitale
su impianti sportivi di proprietà comunale ma sui quali, nel corso
degli anni o in alcuni casi già quando questi sono stati costruiti,
li ha connotati in termini di interesse regionale, per cui per
tutte quante le spese di ordinaria amministrazione e gestione, come
quelle che vengono fortemente richiamate nell'iniziativa, con la 16
non si può assolutamente fare nulla. Il secondo aspetto è legato a
un dato che, nel frattempo, in questa consiliatura abbiamo messo in
campo a favore della legge 16, con l'articolo 25 della 3 del 2022,
dove di fatto abbiamo coinvolto anche il Comitato olimpico
nazionale, il CONI, nelle scelte di matrice politica per
intervenire anche sull'interesse regionale, proprio perché la
stragrande maggioranza degli impianti sportivi sono di proprietà
comunale.
In tal senso ricordo anche con lei, visto che abbiamo avuto il
piacere e l'onore di essere
pro tempore
assessori al Comune
di Aosta, che alcuni degli impianti sportivi che lei giustamente ha
citato, cito per tutti il maneggio, è chiuso per motivi che non
hanno nessuna attinenza con la politica sportiva né del Comune né
della Regione, ma semplicemente perché ci fu un problema attinente
alla magistratura rispetto all'allora concessionario, quindi si
venne meno rispetto alla concessione. Tra l'altro questo Consiglio
ha fatto comunque nel frattempo delle scelte rilevanti, permettendo
che quell'area possa tornare ad avere un connotato tipicamente
sportivo.
Rispetto alla 16 del 2007, quanto le ho rappresentato in termini
di interesse che questo Consiglio, la maggioranza e il Governo
hanno dimostrato nei confronti degli impianti sportivi di interesse
regionale, si evidenzia nel fatto che, concretamente, in due anni,
quindi tra il 2021 e il 2022, sono stati posti in essere per oltre
11 milioni di euro interventi nei confronti di tutta una serie di
impianti sportivi di interesse regionale, che vanno praticamente da
Courmayeur a Gressoney. Ricordo il Tesolin e il Palaindoor, dove
abbiamo fatto degli interventi sia per migliorare la pista di
atletica e portarla poi addirittura a otto corsie, sia sul
Palaindoor, come da lei richiamato, intervenendo anche sugli
aumenti di costi; a Sarre per l'Area 6 Tu, sia sul rugby che sul
beach volley; a Morgex per il campo di calcio; a Courmayeur per il
Palaforum; a Châtillon per il tiro a volo; a Brusson siamo partiti
con la pista di skiroll e abbiamo completato la pista di skiroll
anche a Bionaz; sul campo equestre di Torgnon; a Pré-Saint-Didier
sulle piscine e anche a Gressoney sulla Sport Haus. Per cui,
l'utilizzo corretto della 16/2007, tra l'altro con un'attenzione
che è arrivata non soltanto dalla maggioranza ma anche dalla
minoranza, evidenzia con 11 milioni e 100 mila euro l'attenzione
che questo Consiglio ha dato nel corso degli ultimi due anni agli
impianti sportivi di interesse regionale.
Cogliendo appieno quello che è lo spirito di riferimento,
sicuramente con il mondo sportivo si potranno fare una serie di
valutazioni per intervenire, ma non è la 16 del 2007 lo strumento
che permette di intervenire su impianti sportivi di proprietà
comunale qualora questi non siano di interesse regionale e
l'interesse regionale non può essere, di fatto, questo per legge,
attribuito a tutti gli impianti sportivi presenti sul territorio
comunale.
Presidente -
Consigliere Manfrin ne ha facoltà.
Manfrin (LEGA VDA) -
Non avrei voluto intervenire, ma ho
sentito delle cose che soltanto chi è stato in Consiglio comunale
di Aosta può conoscere. Giustamente ha richiamato il collega
Baccega, ma non si ricorda che nello stesso periodo c'ero anch'io
in quel Consiglio comunale. E ricordo distintamente quando a quel
maneggio venne intimato di lasciare quell'area, non per questioni
di magistratura: c'era una situazione debitoria e ricordo, ma lei
probabilmente ha dimenticato, però per fortuna ci sono anche gli
atti che parlano, che voi avete sostanzialmente detto che il nuovo
maneggio sarebbe dovuto rinascere nella zona antistante la Cogne,
chiamiamola così. Credo fosse il 2017-2018, più o meno quello era
il periodo, e quel maneggio non è mai rinato, ci sono stati un
sacco di progetti di bonifica, lo avete scritto da tutte le parti,
ma quel maneggio non lo avete mai fatto, mai! E, guarda caso, a una
mia iniziativa recentemente ci avete detto che il maneggio
ritornerà là da dove l'avete sfrattato.
Obiettivamente, secondo me, prendere in giro le persone e dirgli
che quel maneggio è stato chiuso per altre questioni, mi sembra
eccessivo. Anche perché vorrei ricordare che intorno a quel
maneggio c'era un ottimo movimento di equitazione, di atleti
valdostani, che ha dovuto trasferirsi completamente in Piemonte,
perché non c'è più un maneggio nel quale fare attività sportiva qui
nella nostra regione. Non cerchiamo di allontanare quelle che sono
le responsabilità. Le persone che per fortuna fanno equitazione
sanno benissimo di chi sono le responsabilità. Secondo me
quest'ordine del giorno va esattamente nella direzione che è stata
indicata e quindi noi non faremo altro che sostenerlo, ma era
opportuno anche chiarire alcuni aspetti.
Presidente -
Consigliere Baccega, a lei la parola.
Baccega (FI) -
Grazie, Assessore, per aver accolto lo
spirito di quest'ordine del giorno, Sulla questione maneggio però
c'è un altro pezzo che bisogna aggiungere, ovvero che c'era un
progetto di realizzazione della scuola polmone che si mangiava
buona parte dell'area del maneggio e quindi si decise di non
investire, bensì di dire "Deve andare nella Cascina Favre" o giù di
là, da quelle parti, come diceva il collega Manfrin. Quindi, al di
là degli aspetti giudiziari che non conosco e non ricordo, il vero
tema era quello: non investiamo lì, perché deve andare da un'altra
parte. Ora bisognerebbe capire, e magari nei prossimi mesi saremo
pronti a intervenire dicendo che il maneggio, se deve andare lì,
mettiamoci i soldi, o in assestamento o in un altro modo, però
facciamo questo maneggio. Perché davvero, come si diceva, tutto
quel movimento sportivo si è spostato in Piemonte. Qualche volta
vanno a Torgnon, ma ci vanno d'estate; siamo ben lieti che vadano
anche a Torgnon, è ottimo il lavoro che stanno facendo a Torgnon,
però ad Aosta merita, secondo noi, che venga ripristinato
adeguatamente un maneggio efficiente. Grazie. Non ritiro l'ordine
del giorno.
Presidente -
Consigliera Minelli ne ha facoltà.
Minelli (PCP) -
Voteremo quest'ordine del giorno non solo
e non tanto per la questione legata al maneggio, ma perché
l'impegnativa prevede di provvedere a una mappatura dettagliata di
tutti gli impianti sportivi comunali presenti in Valle d'Aosta e di
estendere l'interesse regionale in ordine anche e soprattutto alla
compartecipazione delle spese di realizzazione, eccetera. Facendo
riferimento anche solo al Comune di Aosta e pensando, per esempio,
al Palaghiaccio o al Palaindoor, queste strutture sono utilizzate
da cittadini che provengono da più comuni della Valle d'Aosta. E
allora, anche solo nella compartecipazione delle spese, considerato
che la Valle d'Aosta è comunque piccola e fatta di tante realtà, se
si stabilisce che c'è un interesse regionale, deve tener conto
anche del fatto che l'interesse sta nella frequentazione di questi
impianti da parte di cittadini valdostani in senso lato. Quindi
riteniamo corretto quest'impegno, anche perché qui ci si sta
limitando alla mappatura.
Presidente -
Vi sono altri interventi? Non vedo
prenotazioni, mettiamo in votazione l'ordine del giorno. La
votazione è aperta.
Esito della votazione:
Presenti: 33
Votanti: 15
Favorevoli: 15
Astenuti: 18 (Barmasse, Bertin, Bertschy, Caveri, Chatrian,
Cretier, Grosjacques, Guichardaz Jean-Pierre, Jordan, Lavevaz,
Malacrinò, Marguerettaz, Marzi, Padovani, Restano, Rosaire,
Sapinet, Testolin)
L'ordine del giorno non è approvato.
Passiamo all'ordine del giorno n. 7 di Forza Italia. Si è
prenotato il consigliere Marquis, ne ha facoltà.
Marquis (FI) -
Con quest'ordine del giorno si chiede
sostanzialmente l'acquisizione di uno studio o di più studi per
definire la situazione socioeconomica. Abbiamo parlato ieri e oggi
delle difficoltà oggettive che ci sono all'interno della nostra
regione. Nell'ambito di diversi Consigli regionali, nel dibattito è
stato evidenziato da più parti, sia del Governo che da parte dei
consiglieri di opposizione e di maggioranza, che c'è una grossa
difficoltà ad avere una base dati certa per poter fare delle
valutazioni e delle pianificazioni. È stato anche evidenziato,
nell'ambito della documentazione del DEFR, che le stime sono
previsionali, sono delle stime che il più delle volte sono fatte
attraverso una raccolta dati che deriva dall'ISTAT, che vengono
raccolti al di fuori della Valle d'Aosta o addirittura da istituti
europei. Quindi, tenuto conto del momento particolare in cui
viviamo, che ci sono delle dinamiche di profonda trasformazione a
una velocità superiore rispetto a quella che possono rappresentare
questi istituti, riteniamo che sia fondamentale, così come è stato
fatto quest'anno, e abbiamo apprezzato lo studio sulla demografia
che potrà essere molto utile sia per determinare delle politiche a
favore della natalità dei giovani, che delle politiche scolastiche,
credo che sia anche utile avere in tutti gli altri settori una
valutazione che sia oggettiva, di raccolta dati conoscitiva sul
territorio valdostano. Pertanto, al di là di quelle che possono
essere le singole caratterizzazioni di
target
, perché si può
partire dai giovani, si può andare a ragionare sul mercato del
lavoro, sulle famiglie, questo voleva essere a titolo
esemplificativo la settorializzazione, con quest'ordine di giorno
impegneremmo il Governo ad acquisire uno o più studi, quello che
ritiene che sia necessario, per avere una piena conoscenza di
quelle che sono le dinamiche in atto, per poter centrare meglio e
con maggiore definizione le azioni in funzione del quadro delle
esigenze che vive la Valle d'Aosta.
Presidente -
Il Presidente della Regione a cui passo la
parola.
Lavevaz (UV) -
Dico subito che di fondo condivido
l'obiettivo di quest'ordine del giorno, perché è chiaro che ogni
ragionamento politico, che sia di scelta, di strategia o di
pianificazione, deve basarsi su dati ben ponderati. Non condivido
però l'ordine del giorno per questo semplice motivo: io credo che
questi dati di fatto in buona parte già ce li abbiamo. Abbiamo un
programma statistico approvato ieri che ha già tutta una serie di
dati base, sulla quale poi si inseriscono ragionamenti più di tipo
socio-economico, che sono contenuti in una nota che viene redatta
annualmente, la cosiddetta nota socio-economica che peraltro
abbiamo presentato la settimana scorsa anche ai giornalisti, che fa
proprio questo lavoro, e secondo me è fatto bene. Se andate a
leggervi la nota socio-economica del nostro Osservatorio economico
sociale, coordinata dal dottor Ceccarelli che, peraltro, coordina
anche a livello nazionale i gruppi di lavoro della Conferenza delle
Regioni in questo settore, è redatta in maniera molto puntuale e
molto completa sui dati socio-economici valdostani.
Io non credo che si possa andare oltre alle stime previsionali
rispetto al futuro, quindi non credo che un altro tipo di studio
possa fare delle previsioni diverse da quelle che sono contenute
nel nostro piano socio-economico. Riguardo anche a quello che lei
diceva dell'ISTAT, in realtà non è esattamente così, nel senso che
siamo noi, cioè è il nostro Osservatorio che raccoglie i dati per
l'ISTAT e li trasmette, quindi è un lavoro di filtrazione, diciamo
così, che già fa il nostro Osservatorio.
Credo che il nostro Osservatorio, al netto delle carenze di
personale che ha un po' in comune a tante strutture
dell'Amministrazione regionale, sia oggettivamente quello che
conosce meglio e che ha i dati migliori su cui lavorare per dei
report
o per quello di cui abbiamo necessità. Probabilmente
siamo anche noi che dovremmo - devo dire che negli ultimi mesi lo
stiamo facendo forse in maniera più puntuale - chiedere più spesso
dei dati al nostro osservatorio, perché i dati ci sono.
Quindi, non mi sento di condividere l'impegnativa così come
proposta, pur condividendo la necessità di avere dei dati più
accurati che, ripeto, probabilmente abbiamo già. La necessità di
studi esterni in questo momento io non la ritengo necessaria.
Presidente -
Prego collega Marquis, ne ha facoltà.
Marquis (FI) -
L'iniziativa non voleva di sicuro essere
una critica al lavoro dell'osservatorio, perché credo che sia un
comparto che funziona bene per il lavoro che viene fatto
quotidianamente e per i rapporti che produce. Però il problema non
è tanto la raccolta dei dati che sono nel dominio attualmente
pubblico, è che c'è la necessità di raccogliere dei dati diversi
rispetto a quelli di cui noi siamo in possesso.
Il discorso della povertà: c'è qualcosa che purtroppo non
riusciamo a dominare, perché le azioni che facciamo sulla casa, che
facciamo su altri settori, ci danno delle difficoltà, come abbiamo
visto anche negli aiuti in questi ultimi anni che non è stato così
semplice. Sovente l'assessore Bertschy ha detto che ci sono delle
difficoltà oggettive di raccolta di dati e di avere delle banche
dati a disposizione.
La situazione non è così chiara e definita, perché sicuramente
il lavoro viene fatto bene, come ho detto, però ci sono, a nostro
avviso, delle difficoltà e tutta una serie di esigenze, che si sono
manifestate anche con la demografia, perché sennò non c'era bisogno
neanche di fare lo studio sulla demografia, perché se erano tutti
dati o valutazioni che avevamo già...! Ma io credo che bisogna
andare in quella direzione.
Ho visto quello che è stato fatto sul discorso della povertà che
è stato significato in questo modo a livello di sintesi: in realtà
quell'incarico che è stato conferito non è l'acquisizione dei dati,
ma è una consulenza tecnico-specialistica per affiancare le
strutture regionali per la redazione del piano regionale degli
interventi dei servizi sociali, che è definito piano povertà; di
fatto non è una raccolta dati, non è un'analisi della situazione
esistente, ma una collaborazione per definire una
pianificazione.
Questo volevo evidenziare. Rispetto la sua opinione, Presidente,
ma noi porremmo al voto l'iniziativa, perché almeno, da oggi in
avanti, non sentiremo più dire che mancano dati.
Presidente -
Non vedo altre richieste d'intervento,
mettiamo pertanto in votazione l'ordine del giorno. La votazione è
aperta.
Esito della votazione:
Presenti: 32
Votanti: 12
Favorevoli: 12
Astenuti: 20 (Barmasse, Bertin, Bertschy, Caveri, Chatrian,
Cretier, Grosjacques, Guichardaz Erika, Guichardaz Jean-Pierre,
Jordan, Lavevaz, Malacrinò, Marguerettaz, Marzi, Minelli, Padovani,
Restano, Rosaire, Sapinet, Testolin)
L'ordine del giorno non è approvato.
Siamo all'ordine del giorno n. 8 di Forza Italia. Si è prenotato
il consigliere Baccega per l'illustrazione, ne ha facoltà.
Baccega (FI) -
Solo per conferma, perché ho due numeri 8
qui: è quello riguardante il titolo "Assistenti sociali"?
Presidente -
Sì.
Baccega (FI) -
Ritorniamo su un argomento che abbiamo
discusso recentemente con una mozione il 20 ottobre, che chiedeva
di predisporre con urgenza un concorso o una selezione per
l'assunzione di assistenti sociali in possesso di laurea in
servizio sociale o in programmazione di servizi, tenuto conto che
l'ultimo concorso si è tenuto nel 2007.
Le molte assistenti sociali che hanno fatto quel concorso e
anche alcune assistenti sociali che fanno il concorso nella società
di servizi, ahimè, se ne vanno, tornano in Piemonte, tornano in
Lombardia, e quindi c'è davvero una carenza molto forte da questo
punto di vista. E in questo momento in cui le famiglie hanno
bisogno di questo riferimento, di questo supporto, anche solo per
fare le domande, anche solo per fare le domande per le case
popolari, per l'emergenza abitativa, ovviamente queste stanno
scoppiando; io mi rendo conto che fanno un'attività per la quale
sono costantemente chiamate al telefono, non fanno una vita! È un
lavoro, è vero che è una missione, ma non fanno una vita, quindi a
volte rischiano anche di non essere fortemente presenti rispetto a
quello che potrebbero fare.
Quest'ordine del giorno va nella direzione di provvedere a
effettuare intanto una reale valutazione sui fabbisogni; mi
sembrava che fosse una delle motivazioni che aveva respinto la
mozione all'epoca. Facciamo giustamente una reale valutazione sui
fabbisogni delle assistenti sociali sul territorio e negli uffici,
ed eventualmente predisponiamo nuovi concorsi o come Regione o come
società di servizi, però credo che quel personale vada
assolutamente incrementato. Questa è la volontà. Poi aspetto la
risposta, grazie.
Presidente -
Il Presidente della Regione ne ha
facoltà.
Lavevaz (UV) -
In effetti, come ha ricordato il collega
Baccega, abbiamo affrontato di recente questa problematica, che
confermo essere presa in carico dalle strutture. È però una
questione che ha diversi aspetti, come abbiamo già detto, nel senso
che la valutazione dei reali fabbisogni in realtà c'è già ed è
stata fatta, questo non è l'oggetto del problema. La questione è
che, come abbiamo analizzato in maniera approfondita discutendo
della mozione circa un mese fa, abbiamo una gestione mista, dove
abbiamo una quarantina, credo quarantuno assistenti sociali che
sono dipendenti a tempo indeterminato della società di servizi e
una quota minoritaria, diciotto se non sbaglio, che sono invece
dipendenti della Regione.
Come abbiamo già detto, la questione va affrontata e risolta a
monte, nel senso che bisogna scegliere una volta per tutte in
maniera strutturale cosa vogliamo fare degli assistenti sociali,
perché non possiamo andare avanti con questo tipo di gestione
ibrida. In questo momento non è tanto il concorso in sé che va
fatto, ma va decisa in maniera definitiva quello che si vuole fare
rispetto alla futura collocazione di queste professionalità. Come
abbiamo detto, vediamo probabilmente un passaggio
all'Amministrazione regionale come opportuno, vista la delicatezza
e la professionalità che queste persone devono avere in ambito
sociale e anche sociosanitario, ma sociale più che altro.
Così com'è espressa, l'impegnativa dell'ordine del giorno non è
condivisibile, ma quello che posso è garantire comunque una
prosecuzione, così come stiamo facendo, di attenzione sul dossier,
nel senso che la questione va analizzata sui diversi tavoli: con le
parti sindacali, con la società dei servizi, per arrivare a una
definizione strutturale di questo problema che, ripeto, conosciamo
e siamo perfettamente a conoscenza anche dell'impatto che ha sulla
vita di tante persone, in particolare quelle più deboli.
Presidente -
Consigliere Baccega, a lei la parola.
Baccega (FI) -
Io, nei miei venti mesi di assessorato ai
servizi sociali, ho conosciuto un certo numero di assistenti
sociali, alcune volte le ho viste tutte riunite, e le assicuro che
fanno un lavoro tremendo! Hanno a che fare con la popolazione, con
le persone in difficoltà, che hanno ovviamente dei grossi problemi.
Dall'altra parte vedono sempre più calare il loro numero e hanno
una pressione che è pazzesca.
Abbiamo sentito in Commissione l'ordine degli assistenti sociali
che ha fatto un grido d'allarme allucinante! Io davvero vi invito a
far presto, perché adesso ci sono situazioni anche di forte
aggressività da parte degli utenti nei confronti delle assistenti
sociali che, a loro volta, non riescono a dare quel servizio che
potevano dare all'inizio. Io davvero, Presidente, dico: lavoriamo
affinché si faccia presto, per evitare che poi ci siano dei grossi
problemi sui quali sarà poi difficile recuperare. Però noi
ovviamente voteremo a favore di quest'ordine del giorno.
Presidente -
Ci sono altri interventi? Mettiamo in
votazione l'ordine del giorno. La votazione è aperta.
Esito della votazione:
Presenti: 33
Votanti: 15
Favorevoli: 15
Astenuti: 18 (Barmasse, Bertin, Bertschy, Caveri, Chatrian,
Cretier, Grosjacques, Guichardaz Jean-Pierre, Jordan, Lavevaz,
Malacrinò, Marguerettaz, Marzi, Padovani, Restano, Rosaire,
Sapinet, Testolin)
L'ordine del giorno non è approvato.
Affrontiamo adesso l'ordine del giorno n. 9 di Forza Italia. Si
è prenotato il consigliere Marquis, ne ha facoltà.
Marquis (FI) -
Quest'ordine del giorno si prefigge
l'introduzione di un progetto pilota universitario per studenti
caregiver
. Entriamo un attimo nel merito per spiegare di
cosa si tratta. Con l'invecchiamento della popolazione, ci sono
sempre più persone giovani che si devono occupare delle persone
familiari con disabilità, questo in virtù anche della politica
attuale di deistituzionalizzazione della gestione del disabile;
quindi, cercare di predisporre dei progetti di vita per garantire
la migliore condizione e le migliori aspettative di chi vive questa
situazione di oggettiva difficoltà.
A fronte di questa situazione, ci sono già in Sardegna, che è
una regione all'avanguardia sotto il profilo della gestione della
disabilità, degli esperimenti all'università, dove si dà la
possibilità a chi vive la condizione di caregiver familiare di una
persona disabile di tenere in considerazione la sua situazione e di
prevedere delle modalità di presentazione o di partecipazione agli
esami che sono finalizzate ad agevolare la situazione che vive il
giovane.
Di questa cosa ho parlato con l'Assessore per cercare di
velocizzare i tempi di gestione dell'argomento. Si è trovata una
condivisione sull'impegnativa, che viene parzialmente modificata
introducendo giustamente il concetto dell'autonomia dell'Università
della Valle d'Aosta. L'impegnativa diverrebbe: "A domandare nella
sua autonomia all'Università della Valle d'Aosta di definire, se
richiesto da singoli caregiver, apposite iniziative di sostegno
agli studenti con caratteristiche esplicitate in premessa". Questa
è la modifica che viene introdotta; non cambia nella sostanza
l'ordine del giorno e sarebbe un segnale positivo di
incoraggiamento verso dei giovani che si fanno carico delle
problematiche che vivono nella propria famiglia.
Presidente -
Per il Governo, l'assessore Caveri.
Caveri (AV-VdA Unie) -
Oltre l'impegnativa, c'è una
modifica che riguarda il punto 3 che dice: "Considerata la
possibile presenza anche in Valle d'Aosta di studenti
caregiver
, in quanto persone che si prendono cura dei
familiari"; il testo è lo stesso, c'è solo il condizionale perché
non conosciamo ancora il perimetro. Con queste modifiche credo che
possa essere votata, perché effettivamente l'università oggi non
conosce il fenomeno, ma è nella sua autonomia, disponibile a degli
interventi che possano consentire a queste persone che assistono le
persone in difficoltà di poter avere un percorso che, in qualche
maniera, tenga conto di questa loro condizione umana.
Presidente -
Consigliera Minelli ne ha facoltà.
Minelli (PCP) -
Per fare una considerazione su
quest'ordine del giorno. Sicuramente è un tema importante, la
presenza dei
caregiver
familiari è una realtà in tante
situazioni e anche nella nostra regione che, seppur non ancora
codificata per quello che riguarda la parte dei giovani, sappiamo
esistere. Il fatto di prevedere degli strumenti, delle
agevolazioni, per quello che riguarda gli studenti caregiver, se da
una parte è sicuramente importante, perché è corretto garantire il
diritto allo studio di queste persone, dall'altra c'è un po' una
preoccupazione che condividiamo con alcune delle associazioni che
si occupano di persone con disabilità. C'è il rischio che le
istituzioni, che devono prevedere tutta una serie di politiche di
sostegno alle famiglie che hanno al loro interno delle persone con
disabilità, in qualche modo possano abdicare al loro ruolo e far sì
che questi caregiver familiari si carichino di grandi impegni, come
già fanno in tante situazioni. Se poi si tratta di giovani che,
secondo me, anche con grande spirito di sacrificio si occupano dei
loro familiari con disabilità, c'è un rischio per il loro progetto
di vita. Per questi giovani, che potrebbero oltre che studiare
nella nostra università, magari con delle possibilità di utilizzare
la DAD anche quando non è istituzionalizzata per tutti ma per loro
proprio, c'è il rischio che arrivino addirittura a rinunciare a un
loro progetto di vita che li potrebbe portare ad andare a studiare
più lontano, a fare delle scelte diverse.
La preoccupazione è che questo può avvenire e può diventare un
fenomeno più importante se non c'è da parte delle istituzioni, non
lo dico solo per la nostra regione ma lo dico in senso lato, perché
come ha ricordato il collega Marquis è una sperimentazione che si
sta già effettuando in altre regioni, che mancando dei servizi
fondamentali, si supplisce in qualche modo anche dovendo mettere in
campo delle risorse di tipo familiare che potrebbero penalizzare
proprio queste persone che già vivono un contesto che è più
complesso rispetto a quello di alcuni loro coetanei.
Il fatto di prevedere un emendamento in cui si dice: "Coloro che
ne fanno richiesta", nel senso che bisogna andare nello specifico,
però ci lascia un po' perplessi il fatto che il tenore di questa
proposta tiene conto sì di un'esigenza, ma forse non anche del
fatto che queste persone hanno diritto a poter effettuare tutte le
loro scelte, anche al di là di quello che può essere un vantaggio
che, studiando nella propria regione, si può ottenere con questa
proposta. Credo che se si fa una riflessione anche con i vertici
dell'Università della Valle d'Aosta, che hanno anche persone che si
occupano di ricerca, forse è più positivo.
Presidente -
Consigliere Marquis, ne ha facoltà.
Marquis (FI) -
Ringrazio l'Assessore per la sensibilità
che ha mostrato sull'argomento. Comprendo anche le considerazioni
che sono state fatte dalla collega Minelli, ma la volontà è quella
di rendere facoltativa questa possibilità.
Io credo che ci sia sempre una maggiore sensibilità da parte dei
giovani, anche in Valle d'Aosta, di fare questo tipo di esperienza,
e le posso assicurare che ci sono tanti giovani che si avvicinano
anche al ruolo dell'assistente personale, perché dimostrano una
grande sensibilità verso questa problematica, non solo all'interno
della famiglia, ma anche a disposizione nella comunità. Credo che
la direzione giusta per affrontare la disabilità non sia tanto
quella di garantire il servizio pubblico, ma - dove è possibile -
dare la possibilità, affinché la gestione della disabilità possa
essere fatta nella famiglia, perché è molto più difficile e meno
percepito anche da parte del disabile positivamente un approccio
delegato all'istituzione; infatti è proprio in atto un percorso di
deistituzionalizzazione della gestione. Ben vengano i CEA, centri
educativi assistenziali, laddove non ci sono le possibilità di
gestire le situazioni nell'ambito della famiglia o nel periodo
prossimo, però io credo che laddove si può, soprattutto in una
regione particolare come la Valle d'Aosta, che è una regione di
montagna, con un modello diffuso di abitazione sul territorio,
diventa anche molto più facile la gestione di prossimità, anche a
livello di autodeterminazione delle proprie scelte di vita, perché
dover rivolgersi a dei servizi pubblici, anche a distanza dalla
casa, non è che aiuta l'affermazione a livello della gestione della
vita del quotidiano. Comunque trattasi di una questione di facoltà
e ben venga che ci siano tutta una serie di iniziative che possano,
nel loro complesso, dare delle piccole risposte, ma bisogna
ricordarsi poi che la somma fa il totale e quindi la somma di tutte
le iniziative è in grado di dare dei risultati che possono essere
percepiti positivamente da chi vive il problema.
Presidente -
Se non vi sono altri interventi, mettiamo in
votazione l'ordine del giorno. La votazione è aperta.
Esito della votazione:
Presenti, votanti e favorevoli: 33
L'ordine del giorno è approvato all'unanimità.
Passiamo ora all'ordine del giorno n. 10 di Forza Italia.
Consigliere Baccega per l'illustrazione, ne ha facoltà.
Baccega (FI) -
Anticipo ai colleghi che si è trovato un
accordo con l'Assessore, affinché quest'ordine del giorno vada a
buon fine; ordine del giorno che sicuramente è stato arricchito e
dove si sono puntualizzati una serie di aspetti.
Noi avevamo preso atto che uno degli obiettivi del DEFR
riguardava il miglioramento della sicurezza dell'infrastruttura
viaria regionale, con particolare riferimento a ponti e viadotti.
Abbiamo riscontrato che non era citata l'ANAS da nessuna parte e
drammaticamente sappiamo che il compartimento della Valle d'Aosta
non c'è più, ma c'è un compartimento Piemonte-Valle d'Aosta:
dovremo lavorare probabilmente in questa direzione con chi a Roma
può sostenere quest'ipotesi.
Noi avevamo scritto: "Ritenuto fondamentale continuare a
migliorare la sicurezza e l'accessibilità delle strade sia a
gestione regionale che a gestione ANAS". Abbiamo richiamato il
piano rotonde di cui all'accordo di programma sottoscritto il 27
settembre 2005, che era finalizzato alla realizzazione di un piano
per la messa in sicurezza degli incroci e della viabilità
regionale. Sulla Statale 26 ci sono alcune rotonde che erano
significative che sono rimaste indietro, parlo di quella di Nus,
parlo di quella de La Grenade all'ingresso al comune di Sarre, che
è fondamentale e, soprattutto, in quel tratto di strada c'è un
incidente a settimana; probabilmente l'incremento dei centri
commerciali determina anche questa cosa.
Avevamo ritenuto necessario migliorare la sicurezza di alcuni
tratti di strade a lunga percorrenza, soprattutto relativamente al
tratto di strada sulla Statale 26: da Nus a Saint-Pierre avevamo
individuato quei percorsi. Tanto è stato fatto, bisogna dirlo che
sono stati tanti i progetti portati a compimento e, citando
l'accordo di programma delle rotatorie a realizzazione diretta da
parte di ANAS, alcune di queste ancora sono allo stato di
progetto.
Noi chiedevamo riscontro rispetto alle realizzazioni programmate
sugli investimenti pianificati, informando conseguentemente il
Consiglio regionale per mezzo della Commissione competente
sull'esito del confronto. Avevo anche citato un incontro che c'era
stato qui sotto a Palazzo regionale, una conferenza stampa che
l'assessore Marzi aveva convocato insieme all'ANAS. E poi darei
all'assessore Marzi il compito di sottolineare quali sono gli
elementi di arricchimento che sono stati indicati nell'ordine del
giorno per completarlo e farne un documento unico importante e
significativo.
Presidente -
Per il Governo l'assessore Marzi.
Marzi (SA) -
Come richiamato dal collega Baccega,
quest'iniziativa raccoglie un tema sul siamo perennemente
impegnati. Parto dal piano rotonde. In data 21 novembre del 2022,
quindi pochi giorni fa, avevamo mandato una lettera ad ANAS proprio
sul tema, nella quale richiamavamo sia il piano rotonde firmato del
2005, che prevedeva ventuno rotatorie da compiere o direttamente a
livello regionale o per il tramite dei Comuni, sia le nove
rotatorie che dovevano essere poste in essere da ANAS. Quelle di
interesse regionale e comunale vedono diciassette rotatorie
terminate e quattro in via di definizione, mentre invece purtroppo
delle nove rotatorie che dovevano essere previste da ANAS, "oltre
alla rotatoria in località Fiera nel comune di Saint-Vincent - sto
leggendo espressamente la lettera inviata - oggetto di successiva
integrazione, di queste solo cinque risultano a oggi realizzate,
mentre le quattro rotonde dei comuni di Morgex, Pré-Saint-Didier,
Saint-Vincent e Verrayes risultano ancora in fase progettuale,
mentre per quella di Nus i lavori non completati sono sospesi".
A questo punto concludevo la lettera: "In tale ottica,
nell'ambito della collaborazione che ci vede proficuamente
impegnati su altri importanti cantieri delle strade statali
regionali, sono a richiedere a codesta società di rafforzare la già
alta attenzione sul tema, attraverso un nuovo impulso determinante
per giungere alla conclusione del piano nei tempi più ristretti
possibili".
Rispetto ai grandi assi sulle statali 26 e 27, a maggior ragione
sulla 26 sono in corso i rapporti con i comuni e la riprogettazione
è già stata occasione di confronti in aula su iniziative, sulla 27
siamo in attesa dei controlli dopo che la gara è stata
espletata.
Per questo motivo, cogliendo in pieno sia lo spirito politico
che ha portato l'iniziativa, sia soprattutto la parte impegnativa,
abbiamo proposto al collega Baccega fondamentalmente di mantenere
quasi inalterate le sue premesse e di inserire una serie di
premesse che sono: "Riconosciuta la collaborazione in essere tra
Regione e ANAS, caratterizzata da continue interlocuzioni circa
l'avanzamento delle opere e la condivisione del programma di
interventi sulle rotonde sulla 26 e sulla 27; dato atto che tali
interlocuzioni hanno consentito l'apertura di tavoli di lavoro
richiesti dalla Regione che hanno coinvolto i Sindaci dei Comuni
dei territori interessati dalle opere e abbiamo quindi di fatto
rilevato che negli ultimi anni, a seguito di una riorganizzazione
interna alla struttura la gestione della rete della Valle d'Aosta è
risultata ridimensionata", come tra l'altro richiamato dal collega
Baccega, "in quanto parzialmente riassorbita all'interno della più
ampia struttura territoriale Piemonte- Valle d'Aosta", manteniamo
la prima impegnativa e aggiungiamo la seconda. "Richiedere ad Anas
di verificare la possibilità nell'ambito della propria
organizzazione interna di rafforzare la struttura presente nella
Regione autonoma Valle d'Aosta, al fine di mantenere alta
l'attenzione sul presidio di un territorio che vede la presenza di
due assi di collegamento viario di strategica importanza a livello
internazionale". Quindi, accogliamo appieno le premesse aggiungendo
un'attenzione al tema e aumentiamo le impegnative, andando a
chiedere che venga rafforzata la presenza di ANAS, anche da un
punto di vista operativo sul territorio, perché la sede vede in
effetti problematiche di vario tipo anche di reperimento del
personale, e quindi di conseguenza di operatività sul
territorio.
Presidente -
Se non ci sono ulteriori interventi,
mettiamo in votazione l'ordine del giorno così come emendato. La
votazione è aperta.
Esito della votazione:
Presenti, votanti e favorevoli: 34
L'ordine del giorno è approvato all'unanimità.
Passiamo ora all'ordine del giorno n. 11 di Forza Italia.
Consigliere Marquis, a lei la parola.
Marquis (FI) -
L'ordine del giorno tratta del piano di
riorganizzazione della medicina del territorio. Questo è un
problema di grande attualità che è molto sentito da tutta la
popolazione valdostana, che sta vivendo grossi disagi per la
carenza di medici di medicina generale di libera scelta. Ce ne sono
circa 62 sul territorio, a fronte della richiesta potenziale, in
base alla funzionalità e ai criteri che sono previsti, di circa
1200 assistiti per ogni medico; ne servirebbero circa una
novantina, quindi con delta più o meno significativo delle esigenze
rispetto alla disponibilità. A fronte di questo c'è l'esigenza
quindi di prendere dei provvedimenti che possano dare una risposta
a questa situazione.
Abbiamo apprezzato quello che sta facendo la direzione sanitaria
in quest'ultimo periodo, la quale ha preso in carico la questione,
ma evidentemente prima ci sono stati dei problemi o la questione
non è stata presa in carico o valutata nella delicatezza che poi si
è dimostrata in ultimo.
A questo riguardo trattiamo anche il tema delle aggregazioni
funzionali territoriali che sembrano una misura che, in tutte le
altre realtà dove è già stata applicata, possa essere una risposta
positiva a questa difficoltà, perché consentono di far convivere
sotto lo stesso tetto, nello stesso ambulatorio, diversi
specialisti di medicina generale che possono sostituirsi e quindi
dare anche una continuità di servizio e di presa in carico del
paziente.
L'impegnativa che ci prefiggiamo è la richiesta di venire
all'interno della Commissione consiliare competente a presentare il
piano di riorganizzazione della medicina del territorio, cercando
di affrontare e risolvere le problematiche che si stanno vivendo
oggi.
Presidente -
Per il Governo l'assessore Barmasse.
Barmasse (UV) -
Ovviamente condividiamo le preoccupazioni
che sono state espresse nella premessa di quest'ordine del giorno,
preoccupazioni che sono anche le mie in quanto, pur essendo la
norma citata nelle premesse datata anno 2012, il dossier relativo
alle aggregazioni funzionali territoriali e alle unità di cure
complesse primarie è stato uno dei primi che le strutture mi hanno
sottoposto al mio arrivo in assessorato, e la cui trattazione
potete anche ritrovare nel piano della salute e del benessere
sociale relativo al triennio 2011-2013. Abbiamo quindi ripreso nel
piano per la salute e il benessere sociale, che è stato scaricato
all'esame del Consiglio nel mese di aprile 2022, tutte le
indicazioni normative relative l'organizzazione territoriale
emanate allora e aggiornate sulla base delle ultime disposizioni
del DM 77 del 2022.
Informo che è adempimento previsto dall'applicazione del
succitato DM il recepimento delle disposizioni relative alla
riorganizzazione territoriale con deliberazione della Giunta
regionale entro il 31 dicembre 2022. Informo ancora che i nostri
uffici sono impegnati a predisporre tale atto, in stretta
collaborazione con Agenas, che è l'Agenzia nazionale per i servizi
sanitari regionali, che dovrà approvare tutti gli atti analoghi
delle altre Regioni e Province autonome in quanto
milestone
del PNRR. Una volta approvato l'atto, non abbiamo ovviamente
nessuna motivazione contraria alla sua presentazione in
Commissione, anche prima dei sessanta giorni indicati. Le chiedo
quindi, consigliere Marquis, se possiamo modificare l'impegnativa
in tal senso, cioè: "Impegna il Governo regionale a presentare
entro sessanta giorni alla Commissione consiliare competente il
piano di riorganizzazione della medicina del territorio" ed in
questo caso il voto della maggioranza sarà favorevole.
Presidente -
Consigliere Marquis ne ha facoltà.
Marquis (FI) -
Grazie, Assessore, per la risposta che ha
fornito, per la disponibilità che è stata data a presentare nella
Commissione consiliare competente il piano di riorganizzazione
della medicina del territorio. Credo che nulla osti a togliere le
ultime due righe perché, di fatto, non aggiungono nulla
all'impegnativa, poiché sicuramente il piano tratterà anche
quest'aspetto.
A noi sta a cuore affrontare il problema, quindi cercare in
qualche modo di risolverlo, pertanto apprezziamo la disponibilità e
siamo sin d'ora disponibili a dare il nostro contributo nella
Commissione consiliare competente.
Presidente -
Se non ci sono ulteriori richieste di
intervento, mettiamo in votazione l'ordine del giorno. La votazione
è aperta.
Esito della votazione:
Presenti, votanti e favorevoli: 34
L'ordine del giorno è approvato all'unanimità.
Ordine del giorno n. 12, sempre di Forza Italia. Si è prenotato
il consigliere Baccega a cui passo la parola.
Baccega (FI) -
L'ordine del giorno è sul piano della
povertà, un tema sul quale abbiamo già dibattuto non poco in questi
ultimi mesi. L'ordine del giorno dice che il dibattito che si è
sviluppato in Consiglio regionale per l'approvazione del disegno di
legge n. 75, quello delle misure urgenti in favore del contenimento
dei costi energetici delle famiglie e a favore degli investimenti
per le imprese, riscontrato che stiamo assistendo a una
rimodulazione del tessuto sociale rispetto a un processo di
impoverimento delle famiglie che si sommano a famiglie che già
vivono in un contesto di povertà significativo, soprattutto
determinato da tanti fattori, tra cui la mancanza di lavoro,
l'impossibilità di pagare un affitto e quindi di avere una casa,
affitti troppo cari eccetera; preso atto delle dichiarazioni avute
in Commissione dalle associazioni dei consumatori che hanno
parecchio esasperato questo tema; viste le iniziative di
solidarietà concrete che si stanno sviluppando a livello regionale
per sostenere le famiglie, ultimo, ma non ultimo, il grido
d'allarme del banco alimentare di questi giorni, che ha avuto un
grande successo nella giornata di raccolta dei prodotti, che si
associa alle iniziative delle Caritas parrocchiali, della Caritas
diocesana, della San Vincenzo de' Paoli; tenuto conto che le
risorse sono state distribuite senza avere un piano preciso della
povertà e che questo piano sarà pronto solo nel mese di marzo 2023,
noi chiediamo al Consiglio regionale di impegnare la Giunta a dare
un indirizzo, affinché nella raccolta di informazioni per la
redazione del piano della povertà vengano coinvolte tutte le
associazioni di volontariato che operano nell'ambito del sostegno
sociale alle famiglie e soprattutto l'Ordine degli assistenti
sociali.
Presidente -
Per il Governo regionale, l'assessore
Barmasse.
Barmasse (UV) -
Gli uffici del dipartimento delle
politiche sociali, che stanno lavorando in stretta sinergia con il
consulente cui è stata affidata la redazione dello studio sulla
povertà, oltre a un'analisi quantitativa sul fenomeno della povertà
in Valle d'Aosta, hanno previsto anche l'effettuazione di
un'analisi qualitativa attraverso la tecnica del
focus
group
, coinvolgendo tutti i soggetti del terzo settore, ma non
solo, si pensi ad esempio ai sindacati che a vario titolo si
rapportano con il fenomeno della povertà.
Ringrazio pertanto quindi il consigliere per il suggerimento,
che era già comunque stato anche valutato come necessario dalle
strutture. Ritengo di poter accogliere l'ordine del giorno e
pertanto annuncio il voto favorevole della maggioranza.
Presidente -
Consigliere Baccega a lei la parola.
Baccega (FI) -
Grazie, Assessore, ringrazio anche la
maggioranza. Il tema è sicuramente preoccupante. Sono certo che
l'insieme di tutte queste professionalità e anche di tutto quel
volontariato possa portare a compimento un documento che sia chiaro
e inequivocabile, che ci permetterà poi di dare delle risposte
secondo i veri bisogni.
Presidente -
Non vedo altre richieste d'intervento,
mettiamo in votazione l'ordine del giorno. La votazione è
aperta.
Esito della votazione:
Presenti, votanti e favorevoli: 34
L'ordine del giorno è approvato all'unanimità.
Passiamo ora all'ordine del giorno n. 13 di Forza Italia. Si è
prenotato per l'illustrazione il consigliere Marquis, ne ha
facoltà.
Marquis (FI) -
Quest'ordine del giorno tratta della
riorganizzazione logistica della Regione. Nel settembre del 2021 è
stata presa una delibera di Giunta che ha previsto la costituzione
di un gruppo di lavoro internamente all'Amministrazione regionale,
con l'obiettivo di fare delle valutazioni rispetto alla situazione
in essere e individuare delle soluzioni di distribuzione logistica
per razionalizzare la gestione, in funzione delle nuove esigenze e,
come ha detto l'assessore Marzi, anche per ridurre il costo di
funzionamento e il contenimento dei costi energetici.
A fine del 2021 è stata rassegnata questa proposta da parte del
gruppo di lavoro che è stato costituito, quindi con l'impegnativa
si chiede di presentare entro novanta giorni alla Commissione
consiliare competente il piano di riorganizzazione degli uffici
dell'Amministrazione regionale, che ha fatto seguito sicuramente
alle proposte di cui alla delibera che è stata approvata.
Presidente -
Si è prenotato il Presidente della Regione,
ne ha facoltà.
Lavevaz (UV) -
Come giustamente ricordato, nel corso dei
mesi passati è stato iniziato un lavoro puntuale, peraltro
coordinato anche dall'assessore Marzi, ma che oggi non vuole
parlare perché è timido, quindi spiego io cosa è successo
all'interno di questo gruppo di lavoro. A parte le battute, è stato
fatto un primo lavoro di base, con il quale si sono raccolti dei
dati comunque interessanti. Peraltro, ci sarà anche un'iniziativa
presentata sempre da voi, che credo oggi non riusciremo a
discutere, ma ne discuteremo ancora. Il gruppo di lavoro, aveva lo
scopo di fare una prima analisi proprio nella logica da un lato di
ridurre i costi di gestione, sia per quanto riguarda locazioni
passive, gestione delle sedi, sia in qualche modo per valorizzare
il patrimonio immobiliare della Regione, che comunque è molto
importante, ma anche migliorare un po' la fruibilità e
l'accessibilità per il pubblico, cercare in linea molto generale di
razionalizzare l'accesso agli uffici pubblici.
Questa prima analisi ha dato delle prime soluzioni, ma che non
sono definitive per due motivi.
In primis
perché viene fuori
da questo studio che, per avere una riorganizzazione puntuale,
soprattutto della zona centrale della città e degli uffici
centrali, ci sono due necessità fondamentali. La prima è di
rimettere mano a Palazzo Narbonne, sul quale abbiamo messo dei
fondi a bilancio nel prossimo triennio di circa - vado a memoria -
400 mila euro. L'altro punto fondamentale dal punto di vista
logistico è sicuramente Palazzo Roncas sul quale, come sapete, i
lavori si stanno ultimando, quindi nel corso del 2023 avremo la
possibilità di utilizzare quell'altro importante palazzo storico,
che ha un valore anche artistico e storico oltre che di logistica
essendo comunque molto centrale. L'altro palazzo che sarà oggetto
nel prossimo triennio di un importante lavoro di manutenzione
straordinaria è il Palazzo Perrod, che è qua dietro e che comunque
ha la possibilità, essendo molto centrale, attaccato
sostanzialmente a Palazzo Deffeyes, di essere utilizzato in maniera
strutturale e funzionale a quest'ultimo. Questi sono i punti
logistici che sono da mettere a posto e che richiedono degli
interventi strutturali abbastanza importanti.
Il punto fondamentale per il quale non ci sentiamo e non
possiamo condividere quest'impegnativa così com'è scritta è che la
logistica, in qualche modo, segue l'organizzazione, non viceversa.
Abbiamo, come sapete, un incarico molto importante che la Bocconi
sta portando avanti, che richiederà un po' di tempo, qualche mese,
ma dal quale discenderanno dei ragionamenti sulla logistica. I
ragionamenti che possiamo fare in maniera strutturale, al di là
degli interventi che vanno eseguiti sugli edifici, dovranno essere
fatti a seguito di un ragionamento sulla revisione
dell'organizzazione.
Quindi, così com'è presentata quest'impegnativa non è
accettabile. Quello che eventualmente possiamo fare è demandare un
passaggio in Commissione consiliare, come è richiesto qui, non fra
novanta giorni ma dopo che sarà ultimato il piano di studio della
Bocconi; posso proporre a novanta giorni dal completamento dello
studio Bocconi, questo può avere un senso logico. Si fa un
ragionamento sull'organizzazione, poi si fa un ragionamento sulla
logistica.
Se può essere condivisibile un emendamento di questo tipo, si
può votare tranquillamente da parte nostra, altrimenti ci
asteniamo.
Presidente -
Consigliere Marquis a lei la parola.
Marquis (FI) -
Per noi credo che nulla osti fare questa
modifica dell'impegnativa. Effettivamente condivido l'osservazione
che ha fatto nella sua risposta. Avevo già trovato strano anch'io
che si fosse proceduto all'inverso rispetto a quella che è la
logica, che in questo senso mi portava a ipotizzare qual era l'iter
per perseguire l'obiettivo.
Oltretutto credo che vada considerato fortemente, sotto il
profilo della logistica, anche questa nuova modalità di lavoro
della casa, perché sicuramente richiede un impatto diverso delle
superfici a disposizione rispetto alla modalità a cui eravamo
abituati, perché non c'è più bisogno di una scrivania per ogni
persona, ma magari degli spazi di condivisione che possono essere
strutturati diversamente. Credo che le superfici saranno inferiori
rispetto alle esigenze cui eravamo abituati, anche perché poi la
dematerializzazione dovrebbe aiutare a contenere lo stoccaggio di
pratiche. Pertanto credo che non abbiamo nessuna difficoltà ad
accettare la proposta di modifica.
Presidente -
Abbiamo l'emendamento all'impegnativa. Se
non vi sono altri interventi, mettiamo in votazione l'ordine del
giorno così come modificato. La votazione è aperta.
Esito della votazione:
Presenti, votanti e favorevoli: 34
L'ordine del giorno è approvato all'unanimità.
Passiamo ora agli ordini del giorno di Pour l'Autonomie: ordine
del giorno n. 1. Il consigliere Carrel si è prenotato per
l'illustrazione, ne ha facoltà.
Carrel (PA) -
Torniamo sulla questione della proroga
delle concessioni idroelettriche a CVA, un tema che abbiamo
trattato già in precedenza in Consiglio, sul quale abbiamo portato
l'attenzione del Governo diverse volte e sul quale ci siamo
confrontati cercando di fare leva soprattutto sui tempi, con dei
rapporti con l'allora Governo Draghi. Purtroppo poi proprio nel
mezzo o al termine dell'iter il Governo Draghi è caduto e dunque
abbiamo un nuovo Governo. Con questo nuovo Governo dobbiamo
interloquire per rendere operativa la nostra Commissione paritetica
e in questo ordine del giorno chiediamo di confrontarsi con la
Presidenza del Consiglio dei Ministri per avere delle tempistiche
più chiari possibili perché le concessioni idroelettriche scadono
nel 2029, sappiamo bene che una gara a livello europeo richiede dei
tempi anche abbastanza lunghi, quindi non possiamo più aspettare,
non possiamo più prorogare questo tipo di intervento.
In contemporanea, con quest'ordine del giorno, chiediamo di
interloquire con i Ministeri competenti in materia, per capire
prima a livello politico se vi è la volontà di procedere con quella
che è la norma statutaria. Sappiamo che nel Governo Draghi mancava
un parere, sembrerebbe del MISE, qualcuno nelle riunioni invece
dice che mancava un parere del MITE, quindi non sappiamo bene di
chi mancasse il parere, sicuramente non siamo arrivati al termine
dell'iter e questo ha bloccato tutto. Quindi dobbiamo riprendere da
zero, sicuramente sarà più facile, ma c'è necessità di effettuare
un'azione politica della quale chiediamo conto attraverso
quest'ordine del giorno.
Presidente -
Il Presidente della Regione ne ha
facoltà.
Lavevaz (UV) -
Sarò molto breve, perché ne abbiamo
parlato tante volte e è inutile stare qui a sottolineare ancora
l'importanza di quest'argomento che condividiamo credo tutti e 35
in quest'aula. Semplicemente dico che quest'impegnativa non la
possiamo votare, perché sono passaggi che abbiamo già fatto per
quanto riguarda le iniziative riguardo alla Commissione paritetica
di parte statale, non con la Presidenza del Consiglio dei Ministri
ma con il Ministro di riferimento, che è il Ministro degli affari
regionali e per le autonomie, che propone al Consiglio dei Ministri
la nomina dei tre membri di parte statale. Ho sentito anche il
Presidente uscente della Commissione paritetica che era nominato da
parte statale, il professor Occhiena, che ha manifestato lui stesso
al Ministro la volontà dei tre membri nominati di proseguire il
lavoro, quindi credo che la nomina sarà fatta nelle prossime
settimane.
Per quanto riguarda le interlocuzioni con i Ministeri, le che
stiamo riprendendo. Dopodomani avremo la possibilità con il
Ministro dell'ambiente di fare qualche ragionamento anche su
questo, perché sarà presente qua per i cento anni del Parco.
Quindi, non votiamo quest'ordine del giorno per il semplice fatto
che in buona parte è già stato ottemperato nelle sue impegnative, e
le altre sono questioni che stiamo portando avanti con la massima
attenzione condividendone l'urgenza e l'importanza.
Presidente -
Consigliera Minelli ne ha facoltà.
Minelli (PCP) -
Noi condividiamo quest'ordine del giorno
presentato dai colleghi di Pour l'Autonomie, in particolare
condividiamo la necessità di definire delle tempistiche entro cui
ipotizzare la ricomposizione della Commissione. Ricordiamo anche
che, in merito a questo tema, fin dal 2 luglio del 2019, avevamo
presentato una risoluzione, allora proprio per sollecitare i lavori
della Commissione paritetica, per trasferire alla Regione le
competenze in materia di procedure per il rilascio delle grandi
concessioni, e poi sappiamo che nel tempo sono state presentate
molte iniziative da parte nostra e non solo su questa materia.
Nell'impegno, Pour l'Autonomie torna sul tema un po' debolmente
sul primo punto, perché si dice "Confrontarsi con la Presidenza dei
Ministri"; noi crediamo che bisognerebbe chiedere direttamente di
ricostituire, nei tempi più rapidi possibili, la paritetica.
Il secondo punto affronta un altro argomento, che è quello
dell'eventuale proroga delle concessioni che scadono nel 2029.
Riteniamo comunque che se la paritetica viene ricostituita
rapidamente, il tempo per arrivare alla norma di attuazione ci sia
e successivamente fare la legge regionale che disciplina il
rilascio delle grandi concessioni e poi fare la procedura di
concessione.
Noi riteniamo che questo sia un ordine del giorno importante,
riteniamo che sia corretto votarlo, perché la norma di attuazione è
uno dei temi che ci hanno visti impegnarci a fondo e fa parte anche
di quello che era il nostro programma elettorale.
Presidente -
Consigliere Carrel, a lei la parola.
Carrel (PA) -
Grazie presidente Lavevaz per le
informazioni che ci ha dato. Bene che i tre membri sembra che
possano proseguire il loro lavoro. Quello che ci ha detto è che nei
prossimi giorni avremo nuovamente una Commissione paritetica
operativa, che già è una buona notizia.
Nel secondo punto noi chiedevamo un incontro in Commissione per
riportare quanto lei giustamente continua a fare, di interloquire
con i Ministri. Credo che questo sia un passaggio in più, perché
capisco bene che voi come Governo e lei come Presidente giustamente
tiene dei rapporti su questo tema, mi auguro anche abbastanza
frequenti, dall'altra parte però come Consiglio regionale spesso e
volentieri, se non tramite queste iniziative, diventa difficile
confrontarsi e avere gli elementi necessari per iniziare quel
percorso che la collega Minelli ha ben ricordato. Quindi non
ritiriamo quest'ordine del giorno e invitiamo a votarlo
convintamente.
Presidente -
Vi sono altri interventi? Non vedo
richieste, mettiamo in votazione l'ordine del giorno. La votazione
è aperta.
Esito della votazione:
Presenti: 34
Votanti: 16
Favorevoli: 16
Astenuti: 18 (Barmasse, Bertin, Bertschy, Caveri, Chatrian,
Cretier, Grosjacques, Guichardaz Jean-Pierre, Jordan, Lavevaz,
Malacrinò, Marguerettaz, Marzi, Padovani, Restano, Rosaire,
Sapinet, Testolin)
L'ordine del giorno non è approvato.
Passiamo ora al secondo ordine del giorno di Pour l'Autonomie.
Consigliere Carrel, a lei la parola.
Carrel (PA) -
Parliamo di tunnel, ma questa volta del
Gran San Bernardo. Anche su questo tunnel vi sono delle
problematiche che ci sono state esposte dall'Assessore e dai
vertici della gestione di SITRASB, la quale ha una concessione da
ANAS di 70 anni che scadrà nel 2034. A fronte di questo termine
ormai breve, abbiamo degli investimenti molto, molto importanti da
effettuare, tant'è che il piano strategico aziendale parla di
investimenti immediati di circa 20-25 milioni di euro e in
prospettiva di circa 150 milioni di euro. Questo ovviamente non
consente alla società che ha in concessione in questo momento il 50
percento della gestione del tunnel di effettuare gli investimenti,
a causa del poco tempo che rimarrebbe al termine della concessione
per ammortizzare gli investimenti.
Senza entrare troppo nel dettaglio e senza entrare sotto le
logiche di quali sono i lavori necessari per la messa in sicurezza
del tunnel, crediamo che, proprio in virtù delle notizie che sono
apparse anche sui giornali e su cui ci siamo confrontati diverse
volte, di chiusura del tunnel Monte Bianco, dobbiamo iniziare ad
affrontare i problemi di manutenzione del tunnel del Gran San
Bernardo, proprio perché dobbiamo cercare di trovare una soluzione
per evitare che la Valle d'Aosta sia isolata sia con la Francia che
con la Svizzera.
Presidente -
Per il Governo l'assessore Caveri.
Caveri (AV-VdA Unie) -
Ringrazio il consigliere Carrel di
aver posto la questione, sulla quale temo torneremo spesso. Di
recente ho presentato, proprio perché si tratta di una partecipata,
una memoria ai due parlamentari valdostani che ha riguardato il
traforo del Gran San Bernardo come un'emergenza, perché il sistema
di areazione, per così dire, del traforo dev'essere rinnovato. Gli
svizzeri sono pronti, a noi manca una cifra di circa 28 milioni di
euro che, secondo le ultime dichiarazioni nella conferenza
intergovernativa cui ho partecipato a Saint-Vincent, dovrebbero
essere stanziati rapidamente dallo Stato.
In realtà credo che l'ordine del giorno in sé non possa essere
accettato, per la semplice ragione che non siamo noi che in qualche
maniera determiniamo la proroga della concessione, che dovrebbe
oscillare tra i 50 e i 70 anni, per poter coprire tutte le
problematiche sia parte italiana che parte svizzera, perché la
richiesta di allungamento della concessione dalla parte nostra
viene depositata al Ministero delle infrastrutture che, a sua
volta, deve inviare la richiesta a Bruxelles. Chi decide alla fine
è la Commissione europea. Quindi, oggi determinare dei tempi è
impossibile. L'unica garanzia che le posso dare è che ci sarà il
massimo impegno da parte nostra, sia a Roma che a Bruxelles, per
fare in modo che questa questione si sblocchi.
Naturalmente non è questo il solo aspetto, ci sono poi dei temi
che i colleghi soprattutto della zona conoscono bene. I costi per
la società italiana sono ancora più pesanti, perché deve gestire i
dieci chilometri, che vanno più o meno dallo svincolo per il Colle
fino all'imboccatura del tunnel e la speranza è che quella parte
venga ceduta all'ANAS, perché è un peso enorme che grava
interamente sulla società italiana e la ripartizione dei proventi
non è sufficiente.
La ringrazio per la sollecitazione, ne prendiamo atto, la
informerò periodicamente sull'andamento della trattativa, però le
chiedo o di ritirarla oppure ci asterremo.
Presidente -
Consigliere Carrel ne ha facoltà.
Carrel (PA) -
Questo era un metodo per iniziare a
parlarne, perché crediamo che sia giusto portare all'attenzione di
tutti questo che potrebbe essere un problema a medio-lungo termine,
ma che dobbiamo affrontare oggi per cercare di risolverlo e di non
farlo diventare un problema insormontabile e ingestibile; ecco
perché abbiamo presentato quest'ordine del giorno.
Capisco bene che non dipende tutto da noi, c'è l'impegno
politico di occuparsene sia a livello di Ministero, sia a livello
di Bruxelles, quindi le chiediamo semplicemente di aggiornarci
periodicamente su questa situazione e, se nel caso, torneremo sul
tema. Nel mentre ritiro l'ordine del giorno.
L'ordine del giorno n. 2 è ritirato. Passiamo all'ordine del
giorno n. 3 di Pour l'Autonomie. Consigliere Carrel per
l'illustrazione.
Carrel (PA)-
Parliamo in questo caso di elisoccorso
notturno, in quanto è un tema che abbiamo affrontato su diversi
tavoli, anche in merito al piano che è in esame in V Commissione in
questi mesi, ma non abbiamo visto nulla di scritto sul DEFR. Il 13
di novembre del 2022 su La Stampa è stato pubblicato un articolo
dal titolo "Tutti d'accordo sull'elisoccorso notturno, ma in Valle
d'Aosta il servizio ancora non decolla", con una serie di
dichiarazioni del dottor Montagnani, direttore del dipartimento
emergenza, che dice che dal 2018 a ogni cambio di Governo
presentano una relazione dalla quale emerge il nulla osta dal punto
di vista sanitario, ma anche di Paolo Comune, in quanto capo del
soccorso alpino, che dice che abbiamo tutte le capacità tecniche e
organizzative, ma che dobbiamo decidere come avviare. Infine, anche
l'amministratore delegato di Airgreen, che è una società con la
quale, come Regione, abbiamo un accordo di circa 15 milioni di euro
per tre anni e, nel caso in cui dovessimo prevedere l'integrazione
del servizio notturno che è previsto dall'accordo, avrebbe un costo
di circa 20 milioni di euro.
A tutto ciò si deve aggiungere anche il costo per garantire la
sicurezza in aeroporto e sicuramente anche altri costi. Ovviamente
la salute pubblica viene prima di tutto e non possiamo farne una
questione di costi, però crediamo che sia giusto in Commissione
portare questo progetto, un insieme di quelli che sono i costi,
anche perché in questo articolo si parla direttamente di un collo
di bottiglia, di qualcosa che osta alla presa di decisione di una
questione che sembra già risolta apparentemente, da come emerge da
quest'articolo. Quindi, vi chiediamo semplicemente di venire in
Commissione, esporre quelli che sono i costi e il numero di
interventi che sono stati effettuati durante le ore notturne, o che
potrebbero o dovrebbero essere effettuati nelle ore notturne, per
fare una valutazione che sia sì tecnica, che sia sì di salute
pubblica, ma anche economica.
Presidente -
Il Presidente della Regione ne ha
facoltà.
Lavevaz (UV) -
Sarò brevissimo. Assolutamente d'accordo a
presentare in Commissione questi dati. È un progetto questo che
vogliamo mandare avanti; vero che anche questo, come altri, non è
oggetto nel dettaglio del DEFR, ma è un'indicazione che è stata
data come indirizzo alla protezione civile di attivare questo tipo
di percorso, che richiede dei passi di avvicinamento abbastanza
lunghi, nel senso che ci vogliono tante ore di volo notturno e
tutta una serie di passaggi che vanno fatti. Quindi, nessun
problema a votare quest'impegnativa e a venire in Commissione con i
dati specifici.
Presidente -
Consigliere Aggravi.
Aggravi (LEGA VDA) -
Per una dichiarazione di voto di
sostegno a quest'ordine del giorno. Tra l'altro, ricordo che nel
corso delle audizioni, o meglio, della programmazione delle
audizioni, del piano sanitario del benessere sociale c'è stata
anche l'occasione, con altri colleghi, di chiedere la possibilità
di concentrarsi sull'ambito del volo notturno, ma in generale sul
tema dell'elisoccorso. Penso che potrebbe essere utile unire le due
cose, visto che il presidente della Commissione aveva messo in
calendario anche questo passaggio e finalmente poter avere un
quadro completo e chiaro e capire anche come poter attuare un
passaggio molto importante e molto utile, soprattutto conoscendo le
rischiosità e l'atipicità del nostro territorio. Quindi, ben venga
questa richiesta in linea anche con altre iniziative che, a vario
titolo, in Consiglio sono state portate avanti.
Presidente -
Se non vi sono altri interventi, metterei in
votazione l'ordine del giorno. La votazione è aperta.
Esito della votazione:
Presenti, votanti e favorevoli: 33
L'ordine del giorno è approvato all'unanimità.
Passiamo ora all'ordine del giorno n. 4 di Pour l'Autonomie.
Consigliere Carrel ne ha facoltà.
Carrel (PA) -
Nel DEFR, a pagina 205, si ricorda
l'articolo 40, comma 1, della legge regionale 22 del 2021, con la
quale il Consiglio regionale ha incaricato Finaosta per uno studio
sulla possibile fusione tra le società controllate della Regione
esercenti l'attività di impianti a fune sul territorio
regionale.
Con questo ordine del giorno vogliamo capirne di più e abbiamo
già portato all'attenzione del Consiglio, anche con gli altri
colleghi dell'opposizione, diverse iniziative su questo tema.
Durante le Commissioni ci è stato detto che lo studio è terminato
ed è stato consegnato a Finaosta, la quale lo ha comunicato agli
Assessori competenti. Vorremmo capire entro il primo trimestre del
2023 quali siano le linee politiche che si traggono da questo
studio e iniziare a discuterne all'interno della Commissione. Credo
che questo studio sia di fondamentale importanza per lo sviluppo
economico delle nostre comunità e delle nostre vallate ed è giusto
portare all'attenzione della Commissione quanto emerso e come il
Governo intende agire in base ai dati che abbiamo.
Presidente -
Per il Governo, l'assessore Bertschy.
Bertschy (AV-VdA Unie) -
Per dire che accettiamo
l'impegno. Al momento non c'è molto altro da aggiungere, in quanto
avevamo calendarizzato l'incontro di presentazione alla Giunta, ma
poi per una serie di impegni che si sono sovrapposti è saltato. Nei
prossimi giorni presenteremo in Giunta questo studio e poi non ci
sarà nessun problema a venire e a far fare una presentazione, direi
da chi è stato incaricato da Finaosta oltre che come Assessorato,
per cominciare a evidenziare tutti i dati che sono a disposizione,
le analisi che sono state fatte e dare vita al confronto su un
argomento di particolare importanza, e direi a livello strategico
di fondamentale importanza. Quindi siamo a favore e lo faremo nel
più breve tempo possibile.
Presidente -
Altri interventi? Mettiamo in votazione. La
votazione è aperta.
Esito della votazione:
Presenti, votanti e favorevoli: 34
L'ordine del giorno è approvato all'unanimità.
Ordine del giorno n. 5 di Pour l'Autonomie. Consigliere Carrel a
lei la parola.
Carrel (PA) -
Essendo un ordine del giorno riguardante il
tema del tunnel del Monte Bianco, lo ritiriamo in quanto abbiamo
discusso tra colleghi e abbiamo presentato un'iniziativa
congiunta.
Presidente -
A questo proposito, per la discussione
dell'ordine del giorno, proprio in ragione del ritiro per accordo
unanime dei Capigruppo sentiti informalmente, gli interventi di
presentazione potranno essere più di uno e gli interventi
successivi, come per gli altri, uno per gruppo. Ordine del giorno
n. 1 dei gruppi AV-VDAU, UV, PLA, LEGA, FI, GM, FP-PD, SA. Qualcuno
illustra l'ordine del giorno? Assessore Caveri.
Caveri (AV-VdA Unie) -
Per l'economia dei lavori cercherò
di essere veramente molto breve. È indubbio come questa questione
del Traforo del Monte Bianco sia un tema all'attenzione non solo
dell'opinione pubblica valdostana, ma direi più in generale
all'attenzione di tutto il mondo dell'economia e anche del turismo.
È recente la presa di posizione del presidente di Confindustria a
Genova, e non a caso a Genova, perché si trattava di un incontro
dei diversi presidenti di Confindustria in cui si parlava di
trasporti e logistica, e questa questione, che ci è abbastanza
caduta sulla testa da qualche anno a questa parte, cioè la scelta
di avere per diciotto anni, nella migliore delle ipotesi, una
chiusura di tre mesi, settembre, ottobre e novembre, è qualche cosa
che sicuramente colpisce. Questo avviene anche dopo molte chiusure
notturne e in questi ultimi tempi c'è stata la chiusura quasi di un
mese per l'asfaltatura. E devo dire che questi lavori che sono
stati fatti con dei carotaggi, hanno anche evidenziato nei mesi
passati la presenza di amianto.
Io credo che il documento che noi presentiamo, firmato da quasi
tutti i Capigruppo, a eccezione del PCP, serva a fare un po' il
punto della situazione in maniera molto pacata. Parte dal
presupposto che c'è bisogno che i governi nazionali, il Governo
italiano e il Governo francese, si esprimano con assoluta chiarezza
sulle conseguenze di queste chiusure che, tra l'altro, ma lo dico
incidentalmente, causeranno anche un forte incremento nel mese di
chiusura del traffico pesante lungo la Val di Susa e la Vallée de
la Maurienne. Tenete conto che al momento il Fréjus ha un solo
tubo, ha un solo tunnel, mentre solo nel novembre del 2023 sarà
aperta la famosa seconda canna.
È chiaro che questa chiusura da una parte si riflette in senso
negativo nei collegamenti con la Francia, che siano quelli
rivieraschi, transfrontalieri, ma pesa anche sul destino, come
dicevo, del grande traffico internazionale. Ricordo tra l'altro che
già la pandemia ha pesato sull'equilibrio del tunnel, di cui noi
siamo soci, ma soprattutto pesa e peserà questa chiusura in
particolare sulla RAV, di cui abbiamo il 49 percento, che già non
gode di bilanci particolarmente floridi, tant'è che la stessa
Sezione di controllo della Corte dei conti, anche se noi siamo soci
di minoranza, ha segnalato una serie di criticità.
Noi abbiamo un tunnel monotubo, in cui convivono auto e TIR, con
evidente pericolosità. La Francia al momento ha espresso in termini
ufficiali il no al raddoppio
in situ
, cioè un tunnel di tipo
parallelo a quello attuale. È stato confermato anche in un incontro
che ho avuto la settimana scorsa con il Vicepresidente di
Auvergne-Rhône-Alpes e con il Sindaco di Chamonix, che ha
incontrato il Ministro dei trasporti. Tuttavia, mi pare di capire,
e noi lasciamo qui delle opzioni aperte come punto di equilibrio di
una presa di posizione, che ci sia una disponibilità invece da
parte francese rispetto a un'ipotesi di tunnel di base con
tecnologie assai innovative e in qualche maniera legato a
un'intermodalità rispetto al traffico pesante.
Noi lasciamo aperta l'interlocuzione necessaria da parte del
Governo italiano con il Governo francese, parliamo di soluzioni
tecniche che assicurino un futuro certo all'itinerario attraverso
il Monte Bianco, anche con scelte di separazione del traffico, che
lascia aperto a diverse soluzioni, e soprattutto ad avere la
concertazione con le autorità regionali locali, perché è chiaro che
i valdostani non possono che condividere quelle preoccupazioni, che
noi qui abbiamo espresso nell'inciso, del rispetto dell'integrità
ambientale delle vallate.
Infine, ma non è un elemento secondario, se si scegliesse
qualunque soluzione, questa andrebbe finanziata. L'appello è
nell'ultima parte, è alle autorità comunitarie, perché ricordo che
l'asse del Monte Bianco fa parte della rete transeuropea dei
trasporti, e quindi è uno dei passaggi viari strategici per tutta
l'Europa, sia per le merci che per i viaggiatori.
Credo quindi che le interlocuzioni politiche che saranno
consentite anche dal ruolo che potranno giocare i due parlamentari
valdostani, ma anche il rapporto oramai fraterno con le autorità
francesi, mi riferisco in particolare a Laurent Wauquiez, ma anche
l'arrivo alla presidenza della società francese del Monte Bianco,
che comprende anche l'Autoroute du Mont Blanc, di un personaggio
autorevole come l'ex Ministro dell'interno francese Christophe
Castaner, in qualche maniera ci suggerisce una possibilità da parte
sua di un'interlocuzione diretta con uno dei
dominus
della
discussione, cioè con il Presidente della Repubblica francese
Emmanuel Macron.
Questo è un po' il quadro di fronte al quale ci poniamo, ma è
del tutto evidente che si tratta di una discussione aperta in cui
noi giochiamo un ruolo perché il territorio è nostro, ma ovviamente
si tratta anche di decisioni che devono essere assunte a livello
comunitario e nell'interlocuzione italo-francese.
Mi esprimo qui non solo come Governo, ma anche come gruppo
consiliare in maniera da accorciare i tempi della discussione
odierna.
Presidente -
Consigliere Marquis ne ha facoltà.
Marquis (FI) -
Ho ascoltato con attenzione le sue parole,
Assessore, e credo che questo sia un tema di straordinaria
importanza per i riflessi che determina a livello socioeconomico,
sia sul breve che nel medio e nel lungo periodo. Proprio per questa
ragione abbiamo presentato un ordine del giorno, assieme ad altri
colleghi di altri gruppi, per portare all'attenzione del Consiglio
regionale questo argomento. Riteniamo che, dal momento che è una
questione strategica per la Valle d'Aosta del futuro, non si possa
fare a meno, una volta per tutte, di prendere una determinazione
all'interno di quest'aula. Una determinazione che deve dare la
forza al Governo regionale di portare il pensiero della comunità
valdostana negli ambiti istituzionali. Noi crediamo che serva oggi
arrivare ad approvare quest'ordine del giorno da portare al Governo
nazionale, affinché quest'ultimo possa sensibilizzare il Governo
francese sull'importanza di quest'opera.
É un'opera che è fondamentale per la Valle d'Aosta. Io credo che
la Valle d'Aosta non sia quella meta selvaggia, come è stato detto
stamani mattina dall'Assessore, che tanti possono sognare, ma la
popolazione, per vivere in montagna, ha bisogno di infrastrutture:
sono le uniche che possono garantire lo sviluppo. Se la Valle
d'Aosta è quella che è oggi, è grazie alle due autostrade, è grazie
ai tunnel del Monte Bianco e del Gran San Bernardo, opere
lungimiranti che sono state costruite nel secolo scorso.
Io credo che la politica in questi anni non abbia avuto il
coraggio di fare delle scelte. Su questo tema abbiamo fatto sempre
delle grosse battaglie dentro quest'aula come gruppo, come persone
che hanno a cuore lo sviluppo liberale del tessuto economico,
perché riteniamo fondamentale andare in questa direzione. Già nel
2019 si è discusso in quest'aula. Addirittura c'è qualcuno che ha
portato all'attenzione delle mozioni dove si diceva: "I
collegamenti transfrontalieri sono importantissimi e strategici per
la nostra regione e quindi è importante che il Consiglio regionale
ribadisca la sua posizione riguardo al raddoppio del Traforo, la
sua contrarietà"!
Questo credo che sia un grande paradosso. Bisogna finalmente
superare queste posizioni ideologiche e ragionare nei termini
pragmatici e della concretezza. Non è possibile che ci facciamo
dire dall'associazione industriali nazionale che c'è una
preoccupazione al riguardo della funzionalità di quest'arteria di
traffico, che è riconosciuta nella rete transeuropea e quindi c'è
la necessità sicuramente di garantirgli un futuro.
Già nel 2019 c'erano tutti gli elementi per capire cosa stava
succedendo oggi, che ci sarebbero stati degli importanti interventi
da dover effettuare nella canna, interventi che adesso sono sotto
gli occhi di tutti, che richiedono una chiusura per diciotto anni
di seguito per alcuni mesi, per tre mesi da quello che si legge dai
giornali e da quelle che sono le attuali comunicazioni
sull'argomento.
Noi riteniamo che non vedere questa situazione, non vedere
l'opportunità di sviluppo della Valle d'Aosta, sia una scelta di
grossa miopia politica. I tunnel servono per raccordare tra le Alpi
il sud e il nord Europa. Tutti i tunnel sono stati raddoppiati! È
stato fatto per mettere in condizione di sicurezza l'utenza, che
deve avere delle garanzie di percorribilità lungo la viabilità.
Abbiamo già provato cosa significano degli incidenti tremendi:
l'esperienza del 1999. Adesso viviamo questa situazione di
oggettiva difficoltà di importanti interventi di ristrutturazione,
ma credo che ci sia anche un problema di sostenibilità economica,
di garanzia di funzionamento che necessita la separazione del
traffico.
Oggi noi dobbiamo avere il coraggio di dire in modo chiaro che
bisogna separare il traffico, l'andata dal ritorno - non so se
questo significa fare una doppia canna, se fare un tunnel basale,
come è stato detto dall'Assessore - perché diversamente qualsiasi
incidente, qualsiasi situazione di disagio, metterà a rischio la
nostra economia. E questo credo che lo sentano tutti gli
imprenditori valdostani, tutti coloro che hanno bisogno ogni giorno
di fare dei piani di sviluppo della loro azienda e di gestirla.
Credo che quindi la politica oggi darà un segnale molto forte, se
approverà quest'ordine del giorno, per andare nella giusta
direzione; una direzione che può garantire un futuro alla Valle
d'Aosta.
Riguardo alla parte economica, se non ricordo male, quando è
stato finanziato il traforo del Fréjus, sono state aumentate per
cinque anni di seguito le tariffe del 3,5 percento, che ha portato
un aumento cumulato del 20 percento sui cinque anni. Questi aumenti
sono stati fatti fino al termine della concessione. Il Fréjus è
stato finanziato in questa maniera. Siccome le tariffe dei due
tunnel sono analoghe per legge, hanno dato anche al Monte Bianco la
stessa opportunità. Gli aumenti sono stati fatti, sono congelati in
un fondo di bilancio a disposizione per l'intervento di raddoppio
della canna o quello che sarà l'intervento di ristrutturazione.
Questa era la situazione che, se non è cambiata, credo che possa
dare anche delle garanzie sotto il profilo finanziario, perché
bisogna tener conto che questi aumenti si concretizzano fino al
2050, e quindi ci sono ancora trent'anni in cui il 20 percento di
tutti gli incassi va ad alimentare questo fondo. Il Fréjus l'ha
fatto in questa maniera, potrebbe essere che anche il tunnel del
Monte Bianco possa beneficiare di questa situazione e quindi non
essere neanche un grosso problema la parte finanziaria.
Mi fa piacere che tutta la maggioranza oggi sia indirizzata nel
valorizzare quest'iniziativa, perché anche cambiare idea non è
sbagliato, perché ci si rende conto di quelle che sono le
necessità. A volte, in funzione dei ruoli si cambiano occhiali e
magari ci si consente di vedere meglio qual è la situazione.
Quindi, apprezziamo questo sforzo, perché sicuramente non possiamo
fare a meno di dichiarare quella che è la nostra volontà. Dopodiché
sicuramente siamo la piccola Valle d'Aosta, non dipenderà da noi il
futuro del tunnel, ma credo che sia doveroso, da parte nostra,
portare la voce di tutta la comunità valdostana a Roma, affinché
venga presa in carico questa problematica che di grande interesse,
attuale, di medio periodo e di prospettiva.
Presidente -
Consigliere Aggravi ne ha facoltà.
Aggravi (LEGA VDA) -
Penso che l'obiettivo di base di
quest'ordine del giorno, così come di quelli che sono stati
ritirati dai colleghi, così come delle interlocuzioni di cui
abbiamo già avuto modo di leggere e parlare e di cui ci ha
rammentato l'assessore Caveri, abbiano un unico e forte obiettivo,
quello di scongiurare la chiusura di questo passaggio; lo chiamo
passaggio perché è fondamentale, al di là di tutto, per
attraversare un confine che è molto importante.
Io penso che tutti abbiano letto le dichiarazioni della
Confindustria, dell'Autorità portuale di Genova, della
Confindustria locale, delle realtà locali, di tutti gli operatori.
Miseramente, in maniera molto più semplice io ricordo sempre
l'effetto che la chiusura del 1999 ebbe sui corrispettivi delle
attività di prossimità del tunnel, tra cui anche una che mi
riguarda personalmente. Quindi, penso che in senso lato l'eventuale
chiusura, ancorché periodica, ancorché prolungata, sia un pericolo
da scongiurare con ogni soluzione.
Io penso che il testo di quest'ordine del giorno lasci aperta la
soluzione tecnica da adottare, perché non siamo dei tecnici, è un
problema molto complesso, è un problema che va analizzato. Penso
che nelle valutazioni che si potranno e si dovranno fare anche
sulla scelta di dove identificare una nuova o una congruente
percorribilità, si possa anche tenere conto ed evitare una
cementificazione dell'area, perché stiamo forse dimenticando le
terze corsie, le grandi rotonde (prima si è parlato del piano delle
rotonde), insomma, gli effetti che sono comunque impattanti su
un'area che tutti conosciamo, dove tra l'altro c'è anche un
asset
importante della nostra regione che è Skyway. Tutti
sanno delle problematiche che, oltre alle prospettate chiusure, ai
problemi tecnologici che ci sono stati ultimamente
sull'infrastruttura, anche quello che è stato il problema del
traffico e soprattutto degli ingorghi agli accessi che hanno
interessato gli ultimi anni e in particolare quest'estate. Tra
l'altro, sono delle situazioni che molto probabilmente, anche dal
punto di vista dell'inquinamento, fanno addirittura di più di altre
soluzioni, perché comunque abbiamo dei mezzi che sono fermi in
transito, magari abbiamo dei mezzi pesanti con i frighi che devono
tenere accesi i motori: sinceramente, adesso un po' per
campanilismo, ma chi abita a La Palud e a Entrèves penso che non
sia particolarmente contento.
Sicuramente anche una necessità di mantenere aperto un varco
molto importante. Prima lo accennavo, dobbiamo ricordare che
l'aeroporto di Ginevra è vicino e quindi per la realtà turistica
della Valle penso che sia estremamente importante tanto quanto
Torino o Malpensa; ricordiamo l'importanza tra l'altro di quel
hub
, così come anche ricordiamo l'importanza occupazionale
della società da entrambi i lati. Ovviamente noi siamo sicuramente
più interessati dal lato valdostano, però comunque ci sono persone
del territorio che lavorano e c'è una garanzia occupazionale che
non è di poco conto e penso che vada rispettata, come tutti penso
su questo siamo d'accordo.
Diciamo anche che sicuramente è un dossier che noi possiamo
gestire fino a un certo punto. C'è la necessità di
un'interlocuzione sicuramente dei due Governi, io penso anche
magari di qualcosa di più, visto che abbiamo un convitato di pietra
che è l'Unione Europea che forse qualcosa dovrebbe dire. Ricordiamo
che tra l'altro il tunnel è stato uno dei primi GEIE, e quindi è
una novità anche da quel punto di vista, che ha portato l'Unione
Europea, che fu in parte anche una semplificazione all'epoca dal
punto di vista del diritto societario. Ma al di là di questo io
penso che tutte le forze debbano lavorare insieme e penso che, al
di là dell'ordine del giorno, al di là delle padronanze esogene,
tutti faranno la loro parte per cercare di portare una soluzione a
questo problema. Mi auguro anche che sul lato francese si vada un
po' più in là di certi campanilismi, soprattutto le autorità di
prossimità, se vogliamo, e chissà se magari la Prima ministra oggi
in Francia si ricorderà il suo incarico, o meglio, il fatto che fu
lei tra i primi ad arrivare in quel triste 1999.
Il mio gruppo ovviamente sosterrà, come abbiamo sottoscritto,
quest'ordine del giorno, monitoreremo anche, laddove possiamo e
laddove abbiamo dei rappresentanti, ed è bene anche ricordare
l'attività che possono fare i rappresentanti al Parlamento
italiano. Voglio chiudere prendendo spunto anche da una serie di
rimandi che ha fatto il collega Marquis. Sono anche contento che ci
sono delle firme di persone che hanno forse cambiato idea, ed è
cosa buona e giusta perché forse si sono rese conto che il problema
è molto più grande di certe difese. Sicuramente c'è una
preoccupazione anche dei territori, di quello che può essere
l'impatto di determinati lavori, di determinate nuove
infrastrutture, però io penso che ci possano essere tutti gli
elementi, con le adeguate compensazioni, e impatti che non sono
forse più quelli di un tempo, per poter trovare una soluzione che
ci permetta, ripeto, di scongiurare la chiusura, ancorché periodica
ma prolungata, di un'importantissima infrastruttura non soltanto
per la Valle d'Aosta.
Presidente -
Consigliere Carrel ne ha facoltà.
Carrel (PA) -
Torniamo a parlare del tunnel, un tema che
abbiamo affrontato diverse volte e che ci vede sicuramente
partecipi e convinti sostenitori di quest'ordine del giorno. Nel
nostro ordine giorno che abbiamo ritirato vi era un aspetto
politico che poi l'Assessore, nella sua illustrazione iniziale, ha
ben sottolineato: questo non è un problema che riguarda solo la
Valle d'Aosta, questo è un problema che riguarda un'area molto,
molto più ampia. Ovviamente ha degli effetti tanto più importanti
in Valle d'Aosta, perché siamo piccoli, perché il nostro sviluppo è
legato al transito verso la Francia e verso la Svizzera e perché,
di fatto, siamo la terra di confine. Credo quindi che sia un tema
che giustamente vada affrontato su diversi tavoli, sia a Roma che a
Parigi che a Bruxelles.
Per questo motivo avevamo proposto di coordinarci con le Regioni
Piemonte e Liguria, perché le vediamo come le due sicuramente più
interessate. Il Piemonte con Bardonecchia e tutta la vallata che
sicuramente avrà degli effetti, se veramente procederanno a queste
chiusure, anche perché è certo che cambiando le abitudini per tre
mesi per diciotto anni, è ovvio che poi in tanti passeranno
dall'altra parte senza più passare da Courmayeur; questo dobbiamo
dircelo, perché una volta che si cambia il tragitto, poi anche lo
sviluppo delle varie imprese, al di qua e al di là del confine, si
modifica, soprattutto se il lasso di tempo è così ampio.
Questo è un aspetto che ci preoccupa, perché le ricadute sul
nostro territorio, e guardo anche l'assessore Bertschy, sicuramente
sono importanti. Non possiamo nascondercelo, quando parliamo di un
intervallo di tempo così ampio, è un elemento che dobbiamo
considerare e su cui dobbiamo fare leva attraverso i problemi che
avranno a cascata anche le altre regioni, perché immagino che
nemmeno il Piemonte sia contento di vedere aumentare il proprio
traffico a causa di questa chiusura. Facendo leva su quest'aspetto,
possiamo sicuramente avere un peso in più con il Governo romano e
ci auspichiamo anche con il Governo di Parigi e, perché no, anche a
Bruxelles.
Ovviamente è un tema molto complesso, molto difficile. La
seconda canna: tecnicamente è quasi inutile entrare nel tecnico in
questa assise; forse è bene che lo facciano i tecnici e ci
propongano delle varie alternative. Però non possiamo permettere
alla Valle d'Aosta di rimanere chiusa. Questo è il messaggio chiave
che dobbiamo lanciare e, se è necessario, dobbiamo fare leva sui
problemi che causiamo, perché di fatto la chiusura del tunnel del
Monte Bianco causerà dei problemi importanti a tutta l'area del
nord-ovest d'Italia, per cercare di sollevare questo problema e
trovare delle soluzioni. Come politica dobbiamo fare questo.
Presidente -
Consigliera Minelli ne ha facoltà.
Minelli (PCP) -
Stavo aspettando perché, seguendo la
modalità che abbiamo utilizzato per tutta la giornata, avevo visto
che i proponenti illustravano, poi c'era una risposta da parte di
qualcuno del Governo e poi i consiglieri potevano intervenire, ma
va bene così. Immagino che l'assessore Caveri abbia fatto la doppia
parte, sia come esponente del suo gruppo che come membro del
Governo. Naturalmente, come è facilmente immaginabile, noi non
abbiamo, e questo è evidente, firmato l'ordine del giorno e non lo
sosteniamo, perché la nostra opposizione su questo argomento è
abbastanza nota, ma dirò alcune cose, e non va nella linea di
quello che è invece l'atteggiamento di tutti i gruppi che si sono
espressi fino qui.
Fin dai primi anni del 2000, il Consiglio regionale aveva detto
no in maniera molto chiara al raddoppio del tunnel del Monte
Bianco. Penso che la prima volta fosse in risposta a una scelta del
governo Berlusconi e del ministro Lunardi, che aveva inserito in
Gazzetta Ufficiale proprio la proposta di raddoppio del tunnel,
l'aveva messo tra le opere strategiche da realizzare con delle
procedure accelerate. Nel 2009, a dieci anni dal rogo del Monte
Bianco, il Consiglio il 16 aprile 2009 si era espresso nuovamente
contro il raddoppio del tunnel. Nel 2012, con una mozione approvata
all'unanimità, a firma dei colleghi Chatrian e del presidente
Bertin e poi a firma della consigliera Morelli, del consigliere
Cerise e del consigliere Louvin, era stata presentata un'altra
mozione che era volta a riaffermare la contrarietà nei confronti
del raddoppio del traforo del Monte Bianco, eccetera. Più
recentemente, nel 2019 il presidente Bertin, allora mio collega di
gruppo, e la sottoscritta, avevamo presentato una mozione con in
buona sostanza le stesse motivazioni. Quindi, adesso sarà anche
abbastanza interessante vedere la scelta di voto del presidente
Bertin; ho notato che nella proposta del collega Aggravi
dell'ordine del giorno relativo al tunnel tra La Thuile e
Bourg-Saint-Maurice, il Presidente si è astenuto, vedremo la
posizione che prenderà ...
Voce fuori microfono.
Io ho visto una casella bianca, magari ho visto male. Chiedo
scusa se ho visto male, ma non mi sembra.
In ogni caso è interessante vedere quale sarà il voto, perché mi
sembra che per coerenza con quanto sostenuto, ancora in maniera
molto appassionata nel 2019, mi farebbe specie. Immagino che una
delle motivazioni potrebbe essere, ma poi anche sono cose che ho
sentito da altri, che la situazione è cambiata da allora, è andata
via via peggiorando, che la situazione generale è diversa e che il
mondo è cambiato.
Nell'impegno della mozione, e mi riferisco soprattutto al primo
punto che è quello poi più significativo, si fa riferimento a
scelte di separazione del traffico non meglio definite, non meglio
identificate. Però poi ascoltando anche le posizioni che sono
emerse in aula, a me è parso abbastanza chiaro che l'intenzione, la
volontà, o comunque ciò che molte persone pensano, è
sostanzialmente un raddoppio. Che poi sia un raddoppio in loco o
con delle differenziazioni, avevo letto anche da qualche parte in
questi giorni della possibilità di una canna un po' più in basso,
però in buona sostanza di raddoppio del tunnel si parla.
Noi crediamo che anche questa possibilità, quindi una canna
esclusivamente per i TIR, significherebbe comunque in buona
sostanza accrescere il traffico pesante di attraversamento della
regione. Noi pensiamo invece che si debba diminuire il traffico
pesante, soprattutto nelle vallate alpine. Ricordo che siamo in una
macroregione alpina, è stato detto, non ci siamo solo noi, siamo
all'interno di una realtà particolare. Io ricordo che la
macroregione alpina discende direttamente dalla convenzione delle
Alpi scritta nel lontano 1991, la quale come sapete benissimo ha
molti protocolli al suo interno. Il protocollo dei trasporti che
sta in questa convenzione dice testualmente: "Ridurre gli effetti
negativi e i rischi derivanti dal traffico intralpino e
transalpino, tra l'altro attuando un consistente trasferimento su
rotaia dei trasporti, in particolare dei trasporti merci", questo
c'è scritto.
Nel tempo e negli anni - parlo in senso generale, non riferiti a
noi ovviamente - i progetti di alternativa ferroviaria ai TIR sono
andati avanti e noi riteniamo, ma ovviamente è una posizione che mi
rendo conto in questo Consiglio essere isolata, che bisogna
liberare via via dal transito internazionale dei TIR la nostra
regione, anche perché se diminuissero i TIR i problemi di
manutenzione del tunnel si ridurrebbero. È vero che per molto tempo
i TIR sono stati "sacri" perché portavano comunque denaro, perché
avevamo i soldi dell'IVA da importazione, però riteniamo che oggi
questo sia in qualche modo cambiato e che costituiscano un problema
per quello che riguarda l'inquinamento e anche un potenziale
pericolo.
Quest'ordine del giorno non è così chiaro nelle cose che chiede,
perché si parla di scelte di separazione del traffico che non sono
state nemmeno illustrate. Noi crediamo davvero che ci debba essere
un atteggiamento diverso nei confronti nella valutazione del
trasporto globale.
Per quello che riguarda il turismo, che è fondamentale per la
nostra regione, noi crediamo che la presenza dei TIR semmai
scoraggi il turismo invece di favorirlo. Avere un sistema di
trasporto che preveda una velocizzazione se vogliamo anche del
transito di quelle che sono vetture e non i camion, sarebbe di
beneficio al turismo, senza contare che la valorizzazione di tutta
la parte alta della Valle passa anche attraverso un miglioramento
delle condizioni ambientali.
Come dicevo, il Consiglio si è espresso più volte in questo
senso; immagino che in questo momento la situazione sarà diversa. È
stato detto, e lo sottolineo, che il Governo francese, la Prima
ministra - mi ha fatto piacere che il collega Aggravi l'abbia
definita al femminile, visto che invece ormai dobbiamo utilizzare
nel nostro Paese termini al maschile -, il Governo francese, anche
il Comune di Chamonix, la Vallée de l'Arve, eccetera, hanno una
posizione molto netta, io credo anche più lungimirante di quella
che ho sentito esternare e proporre in aula. Io credo che in
qualche modo, visto che appunto saremo isolate anche in questa
votazione, non ci resta che dire che
nous faisons confiance à
nos cousins français.
Presidente -
Consigliere Cretier.
Cretier (FP-PD) -
Sarò molto breve. Io ho frequentato
l'Institut agricole nel 1977 e mi ricordo bene le file dei TIR che
c'erano dall'ospedale di Aosta in poi, e ho visto anche le case
sventrate, quindi a volte bisogna pensare che il percorso può
essere cambiato, utilizzato diversamente. Ci sono stati
politicamente dei gruppi che hanno ritardato la scelta di fare il
raccordo che va dal casello di Aosta al tunnel del Monte
Bianco.
Come gruppo abbiamo firmato quest'ordine del giorno facendoci
forza soprattutto su due cose: che la Commissione, per quanto ne so
io, sta riesaminando il regolamento TNT, rete transeuropea dei
trasporti, quindi è importante capire, secondo me, lo stato
dell'arte, vedere la situazione com'è, se si è evoluta, oppure se
siamo in ritardo, ma questo non lo saprei dire, soprattutto per non
isolare la Valle d'Aosta in questi diciotto anni. Il tunnel è un
chiaro collegamento dal nord al sud delle Alpi, quindi in una rete
europea di collegamento.
La seconda cosa importante è il punto in cui si dice che si
devono rapidamente fare delle scelte concordate. Questo soddisfa il
nostro impegno e la nostra scelta di sostenere questo punto, perché
assolutamente l'iniziativa va raccordata intanto con il Governo
italiano, intanto con le autorità francesi e quindi credo che la
soluzione non sarà così semplice, dovrà essere valutata ma, ripeto,
concordata assolutamente, come ogni passaggio importante, con le
autorità transfrontaliere e con il Governo italiano.
Presidente -
Consigliere Marguerettaz ne ha facoltà.
Marguerettaz (UV) -
Sicuramente nell'intervento non ci
sarà nessun intento di convincere chi non è convinto, ma credo che
sia corretto lasciare agli atti alcune considerazioni, perché oggi
noi stiamo affrontando una situazione che per la Valle d'Aosta
potrebbe avere dei risvolti drammatici: immaginare per diciotto
anni tre mesi di chiusura, qualora vada tutto bene, perché voi
avete visto che già in un lavoro di minore entità abbiamo avuto dei
ritardi.
Per una via di comunicazione la certezza dell'apertura del
transito fa la differenza, perché io non vado a definire un
tragitto con delle incognite. I tre mesi sono tre mesi e quella è
la chiusura, ma poi si dice "Chissà se è aperto, se non è aperto",
il problema è pesante.
Siccome sono stati ricordati dei provvedimenti passati, bisogna
dire che a volte noi abbiamo delle persone che sono molto
convincenti e rischiano di portarti fuori strada.
Fino allora sostanzialmente si era fatta strada, e forse alla
fine in modo un po' superficiale accettata, quest'equazione:
raddoppio del tunnel, raddoppio del traffico. Ora, tutti voi sapete
bene che è una stupidaggine mondiale! Il traffico non dipende dalle
strade, dipende dal sistema economico nazionale e internazionale.
Non è che se io raddoppio le strade, automaticamente raddoppio le
macchine, anche perché se io raddoppio le strade ma lascio sempre
le stesse regole dal punto di vista della sicurezza, ovvero i
limiti di velocità, le distanze, è ovvio che non abbiamo questa
equazione fantasiosa. Fino allora, facendo leva su questa equazione
fantasiosa, la popolazione effettivamente è caduta in questo
tranello. D'altra parte - perdonatemi - ma chi è quel pazzo che
abita in una regione e in un comune che è contento di veder
raddoppiato il traffico?! A meno che non gestisca un distributore
di benzina, non credo che abbia questo desiderio.
Noi stiamo sbagliando assolutamente il paradigma, perché il
ragionamento è totalmente diverso: raddoppiamo il tunnel,
raddoppiamo la sicurezza, questo è quello che dobbiamo dire; e
diamo delle certezze.
Il collega Aggravi ha parlato dei problemi che hanno le
infrastrutture della Valdigne rispetto a questa gestione caotica
del tunnel. Per parlare di una società a partecipazione regionale,
Skyway, voi avete idea di quanti passaggi ha perso? Perché
ovviamente c'erano le prenotazioni, nel periodo estivo c'era
l'
over booking
, quindi o tu prenotavi oppure non potevi
salire; il problema è che con la prenotazione, avevi tutto il
traffico intasato perché non ti facevano più stare in autostrada,
ti facevano uscire e sostanzialmente tutta Entrèves era
inaccessibile. Quindi, la società Skyway aveva ovviamente i suoi
problemi perché tutte le prenotazioni sono saltate; immaginatevi i
ristoranti, immaginatevi gli alberghi, quindi dei danni che sono
incredibili.
Il ragionamento che viene fatto dalla collega Minelli che dice:
"Meno male che ci sono i francesi che sono molto più sensibili di
noi". Guardi, che io non so se dobbiamo candidare i francesi al
Nobel della sensibilità, ma sicuramente fanno molto bene i loro
lavori e i loro affari, perché il flusso è esattamente contrario,
sono i francesi che vengono a mangiare in Italia, sono i francesi
che vengono a sciare in Italia, perché ovviamente è più attrattiva.
Se qualcuno di voi ha sentito il direttore della stazione di
Zermatt l'altro giorno quando parlava dell'apertura, ha detto "I
nostri sono dei clienti che amano venire al sud, perché c'è sole,
c'è un'offerta enogastronomica migliore e quindi sono contenti".
Allora, noi abbiamo due bacini, quello di Zermatt per quel che è
della Svizzera, ma dall'altra parte Chamonix che ha migliaia di
turisti che gradiscono all'interno della loro settimana venire in
Italia. Di questo non sono tanto contenti i nostri amici francesi,
e se il tunnel è chiuso rimangono dall'altra parte. La Minnelli è
contenta, ma noi no, perché perdiamo delle opportunità. I francesi
non è che fanno dei ragionamenti ecologici, fanno dei ragionamenti
di puro interesse, perché ovviamente Chamonix è il punto di
riferimento dell'offerta turistica montana della Francia, ha
un'attrattività che è importantissima.
La collega Minelli non resiste, perché quando parlo, ha
un'ebollizione...
Voce fuori microfono della consigliera Minelli.
Allora stia zitta e ascolti.
Voce fuori microfono della consigliera Minelli.
No, però parla ad alta voce e mi disturba, sono sensibile
anch'io come i francesi. Stia serena, mi lascia parlare! Tanto lei
ha il suo comitato del No che la sostiene e che dirà tutto quello
che riuscirà a trasferire.
I comitati del No alla Valle d'Aosta sono già costati una
fucilata, perché qualcuno si è messo di traverso. Quando il collega
Cretier parla delle colonne di TIR, parla di un inquinamento
incredibile in Valle d'Aosta. Il fatto di aver ritardato così tanto
la costruzione dell'autostrada ha prodotto un inquinamento
incredibile, però si metta una mano sulla coscienza: ci siano
persone che hanno perso la vita, perché hanno intasato
l'autostrada. Qualcuno si ricorda del ponte dell'Equilivaz, di
tutti gli incidenti che ci sono stati?
Noi stiamo facendo dei ragionamenti dove nessuno ha la verità in
tasca e nessuno vuole in qualche modo cementificare. Il problema è
creare delle infrastrutture che diano una sicurezza al traffico,
che diano delle garanzie e sicuramente fino a oggi, dopo la
tragedia, dopo il dramma del rogo del Monte Bianco, sono stati
fatti degli interventi, ma questi, come vediamo adesso, non sono
sufficienti. Allora, probabilmente bisogna prendere il toro per le
corna, bisogna approfittare di questa sensibilità: il fatto che il
presidente di Confindustria nazionale piuttosto che i
rappresentanti di settore dicano che il Governo devi intervenire,
il Governo italiano con il Governo francese; credo che si possa
fare un ragionamento.
Io vi racconto solo questo fatto, ma velocissimo. Qualche anno
fa abbiamo festeggiato i 50 anni della caduta del diaframma nella
costruzione del tunnel Monte Bianco e hanno tutti raccontato
l'eroicità di questo progetto: "Sono stati bravissimi!". Mi sono
permesso di dire - allora lei non c'era! - che se fosse oggi, manco
il progetto sarebbe partito, perché il comitato del No si sarebbe
messo di traverso. Se fosse oggi il momento in cui è stata pensata
l'opera del tunnel del Monte Bianco, stia sicura che vi sareste
messi di traverso, ci sarebbe stato il comitato del No, che da un
lato porta i voti a qualcuno e dall'altra parte è una iattura per
tutto il sistema. Lei ha detto la frasetta: se non ci sono TIR non
c'è la necessità di fare delle manutenzioni. Certo, se non ci sono
i valdostani, non c'è neanche bisogno di fare le strade, lasciamo i
camosci e gli stambecchi.
Presidente -
Vi sono altri? Posso fare una precisazione
per fatto personale? No?
Voci fuori microfono.
Se non posso, non posso. Vabbè! Pazienza, avrò altre
occasioni!
Mettiamo in votazione. La votazione è aperta.
Esito della votazione:
Presenti: 33
Votanti: 31
Favorevoli: 31
Astenuti: 2 (Guichardaz Erika, Minelli)
L'ordine del giorno è approvato.
Siamo sempre in discussione del punto n. 8 all'ordine del
giorno. Come da accordi intercorsi tra i Capigruppo per le vie
brevi, si è deciso di continuare nell'analisi del DEFR questa sera,
pertanto passiamo alla votazione. Ci sono dichiarazioni di voto?
Consigliere Aggravi.
Aggravi (LEGA VDA) -
Per confermare il voto già espresso
in Commissione di astensione da parte del nostro gruppo, per
confermare tutto quello che abbiamo già detto e per fare un'ultima
considerazione rispetto alle domande, o meglio, alla domanda che mi
sono permesso di fare a questa compagine di maggioranza e alla
quale il Presidente, che ringrazio, ha giustamente dato attenzione.
Ci sono però due aspetti che voglio puntualizzare. Vede Presidente,
la mia domanda finale, o comunque le sollecitazioni sul rapporto
con Roma, semplifico, non voleva nascondere la necessità di andare
al guinzaglio di padroni esogeni e non voleva neanche dirle che
qualcuno la può accompagnare nelle sedi opportune. Penso che lei
non abbia assolutamente bisogno di questo, come
à tour de
rôle
tutti gli assessori oggi in carica e come gli assessori
che sono stati o che saranno, però la mia domanda voleva dire
un'altra cosa: con che forza questa maggioranza andrà a parlare a
Roma? Con che forza si siederà ai tavoli? E soprattutto, con che
forza prenderà determinate decisioni?
Quindi, non era uno scherno. Era semplicemente una domanda di
rapporti di forza, come diceva un ex Presidente della Regione che,
per l'appunto, ci diceva che
la politique est faite de rapports
de force
, e questo lei lo sa meglio di me, i numeri sono
importanti. Le dico anche che sicuramente c'è chi nei propri
simboli ha degli eroi che magari rappresentano qualcosa, ma che non
sono esistiti, animali mitologici, qualcuno a volte anche rilancia
sempre la propria
noblesse
politica; ne sentiamo di tutti i
colori. Io mi stupisco anche di chi si definisce federalista
autonomista e ogni tanto richiama ai bei tempi di Casa Savoia,
perché ci sono anche questi, che è un po' una cosa abbastanza
strana.
Lei giustamente diceva: "Saremo ancora degni della scritta che
abbiamo qui dietro?" C'è anche qualcuno che ogni tanto confonde sui
destinatari di quella scritta. Io mi chiederei anche, se saremo
ancora degni infine di quello che abbiamo fatto o che abbiamo
cercato di fare; non sto parlando soltanto di chi oggi è qui, lo
dico in senso lato. Saremo ancora degni di dirci autonomisti?
Perché, mi permetta di dirlo, non è un monopolio, io non credo nei
monopoli, sono un liberale e un liberista e anche gli oligopoli mi
fanno paura. Prima di tutto io penso che l'autonomia sia
responsabilità in tutti i sensi, responsabilità delle scelte fatte,
responsabilità delle scelte non fatte e soprattutto responsabilità
delle scelte ritardate, perché anche su questo la politica e
l'amministrazione si misurano.
Lei giustamente ha detto che non è il numero di leggi che
definisce la buona condotta di amministrazione, perché altrimenti
il numero di parole ci direbbe se uno ha parlato bene o male,
magari io ho detto un sacco di cose non corrette, eppure ho parlato
per delle ore e delle ore, quindi l'ostruzionismo alla giapponese
sarebbe sinonimo di buona politica, di buon discorso, ma non è
così. Ci sono leggi che sono state fatte, non ci torno, per
correggere delle situazioni, o leggi fuori tempo massimo, o leggi
che sono arrivate un po' troppo tardi, e penso che forse, se
abbiamo letto oggi le dichiarazioni di chi è al vertice del sistema
idrico integrato, un po' mi ha dato ragione rispetto a quello che
ho detto nel mio intervento.
Detto questo, vede Presidente, lo ridico e di nuovo la ringrazio
per l'attenzione che ha dato a quella domanda, qual è la forza
politica, numerica e anche di volontà che ha chi oggi ci presenta
il DEFR? Non è una domanda banale. Lo so che siamo vicini al
periodo invernale e lo slalom, come il Super G vanno di moda, io mi
auguro soltanto che la sua non sia una discesa libera e me lo
auguro per la Valle d'Aosta.
Presidente -
Consigliera Minelli ne ha facoltà.
Minelli (PCP) -
Al termine di queste due giornate che
sono state occupate in gran parte dalla discussione sul DEFR, devo
dire che la mia e la nostra valutazione è che è stata una ben
strana discussione. Da una parte ci sono state delle critiche
blande, direi, al documento da parte soprattutto del centrodestra,
e dall'altra una difesa da parte di assessori e presidenti dei due
anni di operato di questa Giunta, con tanto di numero di leggi
approvate, molte delle quali non certo leggi di riforma, ma legate
più che altro a questioni di ordinaria amministrazione, e poi un
elenco di cose fatte. Ma il DEFR non dovrebbe, secondo noi, essere
il bilancio del passato, ma piuttosto il progetto del futuro, e su
questo - come abbiamo detto - non è che ci siamo tanto.
Una discussione strana anche perché si svolge in un contesto di
grande incertezza, con un centrodestra che non ha affondato i
colpi, come non lo fa da due anni, perché ancora si era in una
futura alleanza di Governo con gli autonomisti. È una maggioranza
che è conscia della sua debolezza, che non sa ancora bene che cosa
farà il prossimo anno e poi chissà negli anni successivi. Tra gli
elementi di questo strano dibattito io aggiungerei, e anche lo
ribadisco perché l'ho già detto, che è mancato l'ancoraggio con il
programma di governo che è un po'
desaparecido
.
Ho notato anche che, all'interno degli interventi che sono stati
fatti da esponenti della Giunta, dal Presidente e dal
Vicepresidente in particolare, sono stati usati toni e linguaggi
differenti. Il presidente Lavevaz ha avuto un tono di chiusura al
centrodestra, il Vicepresidente invece a noi sembra aver utilizzato
toni di cauta disponibilità, quindi una situazione che sottolinea
l'incertezza, una situazione confusa e malsana in cui né gli uni né
gli altri svolgono efficacemente, secondo noi, il nostro ruolo.
Noi abbiamo preferito essere chiari e dire - lo ribadiamo - che
siamo contrari a questo DEFR che non voteremo. Abbiamo anche visto
che tanti ordini del giorno sono stati votati, alcuni con delle
piccole modifiche, diversamente da quello che è accaduto in altre
occasioni. Ci siamo anche stupiti di alcuni voti a ordini dei
giorni che abbiamo definito o pleonastici o, in certi casi,
visionari, però questo non fa che confermare quello che abbiamo
detto fin dall'inizio di queste due giornate, cioè che siamo in una
situazione di estrema incertezza e confusione, che non permette
davvero di capire questo documento che si andrà a votare tra poco
di chi sarà e chi lo porterà avanti.
Presidente -
Consigliere Chatrian ne ha facoltà.
Chatrian (AV-VdA Unie) -
Qualche considerazione più di
natura politica dopo due giorni di discussione. Nel mentre, sono
terminate una mezz'oretta fa le prove di discesa libera a Beaver
Creek in Colorado, quindi siamo sul tema, e un buon discesista o un
buon slalomista, bisogna capire se uno è più portato per la discesa
libera, per lo slalom gigante o per lo slalom speciale, deve avere
delle capacità per poter fare la differenza.
Detto questo, innanzitutto vorrei ringraziare il Presidente
della Regione e tutti i componenti del Governo per il lavoro che è
stato fatto, un lavoro molto importante che, per quanto riguarda
Alliance e VdA Unie, noi consideriamo un documento economico
finanziario molto ambizioso che dà, secondo noi, delle certezze e
soprattutto concretezza, ma nello stesso tempo guarda al futuro,
senza dimenticare che per il domani bisogna dare delle risposte nei
prossimi giorni. Quella doppia capacità, una capacità che secondo
noi c'è all'interno di questo documento. Come tutti i documenti
sempre si possono migliorare, la giornata di oggi è dedicata agli
ordini del giorno, collega Minelli. Sono importanti gli ordini del
giorno, perché stimolano, perché tante cose le abbiamo anche votate
ma le stiamo già facendo, quindi è utile. Faccio l'esempio: il volo
notturno, evviva che ci sia un ulteriore stimolo, tra qualche mese
deve partire. Facciamo altri esempi: sulla logistica, evviva gli
stimoli dei colleghi. Sono stimoli utili, ma non abbiamo mosso la
classifica sul documento che invece è stato scaricato.
Qualche considerazione più di natura politica vorrei farla. In
un momento in cui comunque c'è un quadro socioeconomico non facile,
l'osservatorio economico-sociale presentato qualche giorno fa mette
in evidenza le fragilità, ma soprattutto le potenzialità e lo stato
dell'arte del sistema Valle d'Aosta, partendo dal bilancio
generale, in un quadro macroeconomico, passando per il nostro
pilastro principale che è quello turistico, il mercato del lavoro,
il lavoro stagionale, il reperimento della forza lavoro e le
dinamiche demografiche, che sicuramente è un dato delicatissimo,
come è stato detto da tanti di voi, legato alla caduta della
natalità che dovrà obbligarci a fare delle scelte strategiche nei
prossimi anni. E nell'ultima
slide
il livello di
benessere.
Ho apprezzato l'intervento del collega Sammaritani, che nel fare
il suo passaggio su questo documento economico-finanziario ci dà
una pagellina, un "Benino". Anche perché c'è una novità oggi in
questo documento, che è la più importante: a differenza delle
versioni precedenti, questo documento di programmazione finanziaria
quantifica gli oneri finanziari, questa è la cosa bella. E mi
spiace quello che sento da certi colleghi che abitano in montagna;
siamo ormai rimasti in pochi, ma ci teniamo. Ci teniamo talmente
tanto che, per quanto ci riguarda, questo documento è attento alla
montagna, è attento a chi abita in montagna, è attento a chi fa
impresa in montagna, è attento alla qualità della vita di chi sta
in montagna. È talmente attento che, per quanto ci riguarda, riesce
a garantire i suoi servizi fondamentali. Ma quali sono i servizi
fondamentali? Sono la sanità, sono l'istruzione, sono l'apparato di
una pubblica amministrazione, che è vero che è in difficoltà, ma
anche qui non discutiamo più il pubblico è male e il privato è
bene. Cerchiamo di creare le condizioni affinché ci sia una
macchina pubblica che funzioni meglio? Sì. Abbiamo bisogno dei
funzionari pubblici per mettere a terra quello che decidiamo qua
dentro? Sì. Abbiamo bisogno di personale, e non c'è neanche più la
gara a chi vuole venire nell'amministrazione pubblica. Quindi, per
favore, mettiamo da parte questo dire che il male è il pubblico e
il bene è il privato.
L'altro passaggio che volevo fare è questo. Fino a 15-20 anni fa
c'era la coda di valdostani che avrebbero voluto essere assunti
nelle
remontées méchaniques
. Non abbiamo più neanche quello.
Quindi, evviva se le vallate laterali esportano e danno del
lavoro.
Un altro passaggio che volevo mettere in evidenza è questo.
Sempre all'interno del quadro socioeconomico, io trovo importante
questo passaggio. All'interno del sistema Valle d'Aosta, la
distribuzione del reddito si conferma una della realtà con la
minore diseguaglianza reddituale. Io penso che questo sia non un
punto di arrivo, ma è un punto di partenza positivo.
Termino, perché probabilmente sto abusando del vostro tempo,
dicendo questo sul piano forse più politico: avrà la forza questa
maggioranza? Questa maggioranza ha avuto la forza di scaricare e
oggi approvare, come ho detto prima, un documento economico
finanziario ambizioso. Sicuramente dovremo avere la forza di
mettere a terra quello che oggi decidiamo, numeri alla mano, scelte
alla mano, programmazione edilizia alla mano, partendo da tutto
quello che è stato inserito in questo documento. Su questo io penso
che sul piano politico, per quanto riguarda Alliance e VdA Unie, la
ricomposizione in un unico movimento pluralista possa fare non solo
la differenza, ma possa far crescere quella che è la qualità della
vita della nostra comunità.
Presidente -
Consigliere Manfrin.
Manfrin (LEGA VDA) -
Io mi sono concentrato sulla parte
sociale, a fronte dell'ottima analisi fatta dal collega Aggravi.
Vorrei replicare brevemente su questo, rispetto a quello che ho
visto e aggiungere qualche considerazione in più.
Trovo che sia insufficiente la risposta arrivata dalle
sollecitazioni che abbiamo voluto porre a quest'aula rispetto
proprio alle mancanze della politica sociale, soprattutto quando si
spacciano 70 milioni di euro che arrivano da un progetto che non
riguarda e che non è stato promosso dalla nostra Regione, ma è un
progetto che è stato raccolto dal Comune di Aosta e poi incasellato
sul quartiere Cogne, come una fantastica operazione della nostra
Regione. In realtà, il programma casa non si risolve con quel
progetto per i motivi che abbiamo già detto: sono lavori che
verranno fatti da qui al 2026 e i risultati si vedranno da qui ad
allora, quindi spacciare questo come un risultato e una miglioria,
obiettivamente ci sembra un po' eccessivo.
Vorrei replicare anche brevemente a chi ha detto che il tetto
ISEE a livello nazionale per gli aiuti energetici è stato fissato a
15 mila euro, mentre qui è stato fissato a 20 mila euro, quindi si
è fatto un ottimo lavoro. Io vorrei sottolineare che chi ha detto
questo non si è reso conto che i 21 miliardi di euro che sono stati
utilizzati per andare ad abbassare le bollette e sostanzialmente
quindi intervenire sulle fasce più deboli della popolazione, erano
la stragrande maggioranza di risorse di questa manovra economica.
Invece, in questa Regione sappiamo - e lo abbiamo visto - che i
fondi a disposizione per il sostegno economico alle famiglie erano
molto superiore rispetto a quelle fasce e quindi con quei soldi si
potevano fare ulteriori sforzi; addirittura si sono messi dei tetti
a quanto potevano percepire le famiglie per evitare che prendessero
troppo. Significa che ci sarà un avanzo, significa che quasi
novemila famiglie, non 11.400 come era stato conteggiato, hanno
aderito al
bonus social
, quindi c'erano i fondi per aiutare
ulteriormente e non si è voluto fare. Questo è il problema di cui
non si è parlato e questo credo che sia utile evidenziare.
Mi estranio un pochino dal discorso dei simboli, perché
obiettivamente, quando si parla di economia e quando si parla di
Regione, quando si fa del futuro delle persone, discorrere di
simboli credo che un po' tradisca la mancanza di argomenti contro
questo o quel movimento, tranne poi fare la morale a chi
rappresenta movimenti nazionali e, nel contempo, condividere gli
oneri di una maggioranza risicata con chi è ovviamente un partito
nazionale, peraltro all'opposizione. Credo che su tutto questo
rimangano alcune considerazioni, e ringrazio le colleghe
dirimpettaie per averci spiegato come si fa opposizione. Prendiamo
atto di quanto da loro raccolto in maniera così dura e
intransigente con la loro opposizione oggi: credo che abbiano
dimostrato effettivamente a quest'aula come siano riuscite a
cambiare plasticamente il DEFR e come effettivamente abbiano messo,
loro due contro tutti, sotto scacco questa maggioranza con il loro
giusto e opportuno modo di fare opposizione. Vi ringraziamo e
apprendiamo questa importante lezione che ci avete voluto dare a
beneficio del futuro, grazie colleghe.
Quello che però rimane, secondo me, è che sui numerosi ordini
del giorno che sono stati accolti, si è riusciti a incidere, si è
riusciti a migliorare e si è riusciti a dare un impegno concreto
con mille sfaccettature, con quelli che sono i limiti su cui si è
potuto lavorare. Su alcune proposte siamo riusciti a convincere
sulle necessità della nostra regione, su altre rimaniamo convinti
della bontà di quelle proposte; non siamo riusciti a spiegarlo o
forse ci sono state delle resistenze che hanno impedito di poterli
approvare, ma sono ordini del giorno e sono impegni su cui
continueremo a mantenere la nostra pervicace fiducia che siano
assolutamente necessari per la nostra regione.
Chiudo su una valutazione che è stata fatta, al di là della
ostentazione di plutocratica sicumera proveniente da qualcuno, ma
credo che sia importante dire che forse la frase più importante
l'ha pronunciata il Vicepresidente della Regione. Di fronte a
momenti in cui si legifera, momenti in cui si va avanti, momenti in
cui si riesce a portare un sacco di provvedimenti legislativi, il
commento più importante è che la condizione politica di questa
maggioranza è sfiancante. Grazie, vicepresidente Bertschy.
Presidente -
Consigliere Marquis ne ha facoltà.
Marquis (FI) -
Al termine di questi due giorni di
Consiglio, a nome del gruppo Forza Italia annuncio il voto di
astensione a questo Documento di economia e finanza regionale e
confermiamo tutto quello che è stato detto negli interventi e che
abbiamo fatto.
Sicuramente si è parlato di stabilità economica, di stabilità di
risorse, sicuramente sotto questo profilo il dato è positivo.
Abbiamo letto tante altre cose che necessitano di essere
affrontate, che sono stato oggetto della discussione, che sono
state arricchite con l'apporto che abbiamo dato con gli altri
gruppi di minoranza a presentare degli ordini giorno che, di fatto,
hanno affrontato dei problemi concreti che toccano la nostra
comunità. Alcuni sono stati recepiti, e di questo ringraziamo il
Governo regionale, ma su questo, siccome sono degli ordini del
giorno che chiedono ancora la loro attuazione, sicuramente terremo
alta l'attenzione e verificheremo se verranno rispettati gli
impegni che sono stati presi.
Dal nostro punto di vista sicuramente è emersa una situazione di
difficoltà, ma anche dagli interventi del Governo, dove ciascuno
degli intervenuti ha dichiarato che ci sono tante cose da fare nei
singoli settori. A mio avviso ci sono più cose rispetto alle forze
che sono state dimostrate e quelle che ci sono in campo.
Io non vedo tutta questa situazione di tranquillità politica. In
questa due giorni abbiamo visto anche della debolezza,
consentitecelo, sotto il profilo politico, abbiamo anche ascoltato
delle considerazioni politiche che dimostrano la sottovalutazione
dei rapporti con lo Stato. I rapporti con lo Stato, per una piccola
Regione di montagna, per una piccola Regione caratterizzata da
piccoli numeri, sono dei rapporti importanti. Qui nel nostro
foyer
c'è una teca, che vediamo tutti i giorni in ricordo di
Federico Chabod, il primo Presidente del Consiglio Valle: ma ci
avesse sentito dire che i rapporti con lo Stato contano poco! Siamo
arrivati allo Statuto grazie a delle interlocuzioni e a delle
entrature con lo Stato. Sono stati fatti dei ragionamenti politici
dove sono stati richiamati dei posizionamenti da parte dei gruppi
che aderiscono a dei partiti nazionali.
Noi crediamo che in questo momento sia importante invece
l'apertura della Valle d'Aosta. L'apertura non solo attraverso la
viabilità, ma anche l'apertura politica. Abbiamo delle sfide che
sono difficilissime, presentano delle grandi difficoltà, e le
dobbiamo sostenere. Non riusciamo a sostenerle dentro queste
montagne da soli, abbiamo bisogno di mettere in campo tutte le
energie per poter arrivare a fare del risultato, abbiamo bisogno di
dialogare con lo Stato, di dialogare con l'Europa. Non è facile e
sicuramente sono delle sfide più grandi di noi, ma che richiedono
anche delle attenzioni. L'ultimo ordine del giorno ne è la
testimonianza: diamo mandato al Governo regionale di interloquire
con lo Stato, per portare avanti le istanze della Valle d'Aosta.
Riteniamo che sotto questo profilo vadano fatte delle riflessioni,
perché purtroppo, come dicevo, la situazione è di estrema
difficoltà.
Tutto il discorso delle riforme. Ce ne sono tante da fare,
l'avete detto voi, l'abbiamo detto noi, ci sono tante cose che
chiedono di essere affrontate e che non sono di facile soluzione.
Richiedono una riforma amministrativa sulla quale, onestamente,
sono stati conferiti gli incarichi: era una riforma amministrativa
che doveva partire nel 2020, ma di fatto arriveranno nel 2023 le
prime proposte, quindi vuol dire che alla fine nella legislatura ci
sarà difficoltà ad attuare questa riforma. Si dovrà gestire il
Piano nazionale di ripresa e resilienza nel frattempo. Io vedo
delle grandi ombre, vedo delle situazioni di difficoltà sotto il
profilo politico e amministrativo, non è tutto così semplice come
potrebbe sembrare.
Dal nostro punto di vista, siamo collocati in opposizione,
faremo la nostra parte anche sul bilancio per portare avanti le
criticità che abbiamo illustrato in questa due giorni, cercheremo
di riproporre i temi che non sono stati recepiti in questo momento
e di vedere se c'è la capacità e la volontà tutti insieme di
trovare una soluzione.
Presidente -
Consigliere Carrel.
Carrel (PA) -
Da gruppo autonomista quale siamo, credo
che ognuno di noi rappresenti i valdostani e chi sta al Governo
rappresenta la Valle d'Aosta, al di là ovviamente che sia bene o
male appartenere a uno o a un altro movimento nazionale e ad avere
più o meno possibilità di interloquire con il Governo nazionale.
Credo che la centralità di questo Consiglio e di coloro che ci
rappresentano a livello di Stato dev'essere intatta e chiunque
rappresenti la Regione Valle d'Aosta, deve rappresentarla nelle
sedi opportune, quindi anche dai Ministri e dalla Presidenza dei
ministri, rappresentando tutti i valdostani e non un movimento
piuttosto che l'altro; questo vale a 360 gradi per ognuno. Chiunque
assuma delle responsabilità in questo Consiglio e abbia dei ruoli
di Governo, deve rappresentare l'intera Regione, al di là di quello
che succede e degli equilibri che vi sono a Roma, che possono
essere un vantaggio o uno svantaggio; questo è un altro discorso su
cui non entro.
Per quanto riguarda questo DEFR, sicuramente è più semplice da
leggere, è un DEFR che, come avevamo chiesto come opposizioni, è
più semplice da valutare e più misurabile anche in futuro.
Dall'altro punto di vista però, permetteteci, questo DEFR, l'ho
detto nelle premesse, doveva arrivare il 30 giugno, doveva essere
il trampolino di lancio del bilancio, nel mentre invece arriva
appena prima del bilancio e quindi ovviamente ha questo tipo di
lacuna che non è, dal nostro punto di vista, secondario.
Per quanto riguarda gli obiettivi, credo che come opposizione
abbiamo fatto diversi ordini del giorno che ci hanno permesso di
discutere di diversi temi, che forse non erano trattati
adeguatamente, dal nostro punto di vista, in questo DEFR; per
questo motivo noi ci asterremo. Sicuramente è più valutabile, però
dal nostro punto di vista - lo ripetiamo - manca il progetto, manca
l'unione tra i vari obiettivi e questo è un deficit; e soprattutto
secondo noi il DEFR dev'essere approvato nel mese di settembre, in
modo da permettere poi anche agli assessori e agli uffici a
lavorare per programmare il bilancio e non arrivare alla seduta
prima del bilancio.
Presidente -
Consigliere Cretier ne ha facoltà.
Cretier (FP-PD) -
Dopo due giorni di maratona, vorrei
esporre alcune idee. Permettetemi di rispondere a qualche
osservazione fatta in quest'aula. Intanto, sulla questione
spartizione che qualcuno ha citato: non è assolutamente così, tante
ipotesi al vento. Certo che a diciotto è difficile, come ha detto
il Vicepresidente, molto difficile e complicato. I giornalisti
scrivono, fanno il loro lavoro, raccolgono informazioni,
aspettative, indiscrezioni, segnalazioni, ma non sono ai tavoli con
le delegazioni e con tanta santa pazienza aspettano fuori.
Diversi in aula hanno richiamato le audizioni fatte; erano molti
gli auditi e mi sembra di aver sentito una certa soddisfazione:
Finaosta, La Chambre, le associazioni di categoria. Per onestà
intellettuale qualche frecciata è arrivata dalle organizzazioni
sindacali e dalle associazioni dei consumatori, che però sono state
audite non sul DEFR, ma per i due disegni di legge 82 e 83; quindi
tutti i richiami erano legati alla legge di bilancio e non al
DEFR.
La questione dei dipendenti pubblici. A volte nella vita si
fanno delle scelte, ma sotto l'aspetto ambientale e agricolo in
Valle d'Aosta c'è spazio per tutti e anche le norme fiscali
permettono di svolgere un'attività, certo, con certi limiti e con
le relative autorizzazioni del datore di lavoro, quindi ben
vengano.
Su certe figure professionali a volte si sceglie di andare
all'estero, oppure si è di fronte a lavori pesanti, pericolosi e
faticosi. Bisogna essere per lo meno qualificati, faccio l'esempio
dei boscaioli, per non parlare dei tanti casari che producono la
DOP. Per altri lavori proprio non si trova manodopera disponibile
in loco
ed è compensata con manodopera straniera o italiana,
e ho molti esempi.
Tornando sul tema, il DEFR è un documento in cui sono racchiuse
le scelte politiche e amministrative nel breve periodo, tre anni,
medio e lungo. Un documento che mette insieme e coordina gli
obiettivi della politica, un documento che traghetta le scelte del
passato, rende reale il sostegno attuale e tenta una visione del
futuro, un documento condiviso in maggioranza e sostenuto oggi
politicamente, decisamente a favore della montagna; tiene conto del
momento contingente a sostegno e a compensazione delle tante
difficoltà legate alla montagna, spesso citata, ma che in tema
economico ha molte più difficoltà rispetto a coloro che sono vicini
alle grandi vie di comunicazione e trasporto.
Il testo del DEFR, oltre 200 pagine, richiama le azioni delle
strutture dell'Amministrazione, per realizzare il programma del
Governo e delle sue direttrici di sviluppo, in un contesto che sa
cogliere le necessità, non del singolo ma delle categorie e della
società, in un approccio moderno e di sviluppo. Certo, il DEFR non
è solo tema di scelte politiche, ma assolutamente mette a regime
anche aspetti meno legati alla
polis
però importanti, come
l'aspetto legislativo in un contesto coordinato; come espressamente
dichiarato, e cito, "A proteggere le finanze pubbliche,
confrontando le risorse disponibili per finanziare in modo
programmato", come farebbe un buon padre di famiglia, richiamando
le mie poche nozioni di diritto scolastico, facendo programmazione
e poi attuando la verifica delle disponibilità finanziarie e
facendo delle scelte sostenibili. Quindi, per me e per il mio
gruppo, non è un libro dei sogni, ma una sensata ed equilibrata
risposta al dovere di programmazione.
Vorrei citare l'Assessorato all'agricoltura che conosco
abbastanza bene. È fortemente impegnato a sostenere i consorzi e la
ricerca di possibili soluzioni compatibili, sostenibili e
praticabili per le aziende. Certo, la Comunità Europea si pone dei
paletti pesanti, se non con attente proposte politiche e agricole,
ad esempio il nuovo complemento per lo sviluppo regionale che
propone interventi per le aziende.
Ritengo importante la sezione 5, per la pianificazione triennale
dei lavori pubblici, attraverso l'analisi del contesto, le priorità
e le urgenze di realizzazione dell'intervento, poiché siamo in un
contesto montano fragile, in un aggrovigliato di strade che
obbligatoriamente devono essere in efficienza e messe in sicurezza,
se vogliamo mantenere le vallate e i tanti paesi vivibili da
abitanti fortemente motivati, non solo a soggiornare ma a vivere in
quota malgrado i tanti disagi.
Un occhio di riguardo al tema e alla continua prevenzione
attraverso indagini e continue verifiche per prevenire i dissesti e
gli eventi calamitosi. Insomma, un DEFR che dà delle risposte
transitorie, magari non perfetto, dal un punto di vista dell'azione
politica dei prossimi cinque anni, quindi un pieno sostegno del
nostro gruppo.
Presidente -
Consigliere Restano, a lei la parola.
Restano (GM) -
Intervengo in dichiarazione di voto
partendo dal 2017. Come il consigliere Sammaritani, anch'io nel
2017 intervenni nella discussione del DEFR chiedendo delle tabelle
obiettivo; da allora si sono succedute varie maggioranze, vari
Governi, alcuni di noi sono stati più volte in maggioranza, ma oggi
tutti reclamiamo che queste tabelle non sono sufficienti. Invece,
da parte mia devo fare un plauso al Governo che si è impegnato e
finalmente ha fatto una scelta, quella di produrre due tabelle
obiettivo per ogni dipartimento, corredate di dati, di cifre, di
destinatari e di enti e soggetti che possono e devono interagire
con la pubblica amministrazione. È quello che mi aspettavo già nel
2017, quindi ben venga oggi questa scelta.
Per quanto riguarda i contenuti più descrittivi del DEFR,
possono essere ritenuti sufficienti, non sufficienti; per quanto mi
riguarda riprendono quello che è stato il programma di Governo e
che è stato votato dall'allora maggioranza a ventuno. Forse non
sono ritenuti esaustivi: devo dire che non sono delle tabelle
scolpite nella pietra e non lo saranno mai, ma non lo devono
essere; il DEFR deve avere una sua flessibilità, deve anche un po'
ripercorrere quella che è la forza delle idee e la forza di
volontà. Perché, vedete, prima abbiamo richiamato lo sport della
discesa, mentre io sono abituato ad andare in salita, e penso che
si debba fare un po' di fatica anche per raggiungere gli obiettivi,
ma ci vuole tanta volontà e tanta determinazione; però non sempre,
e lo dico io che a volte sono critico, dipende dai numeri, ma
dipende anche da altro, e questa è una cosa che ritengo
importante.
Non so quale sarà il futuro della maggioranza, come verrà
definito o meno, certo è che nel corso dei due anni si sono date
delle risposte. Qualcuno di noi discuteva più di un consuntivo
piuttosto che di un Documento di economia e finanza, e questo non è
ciò che forse ci aspettavamo tutti, ma si doveva parlare, come poi
è stato fatto attraverso gli ordini del giorno, di quelle che sono
delle ipotesi sul futuro, ma soprattutto degli impegni politici,
perché questi sono gli ordini del giorno. Se ci fossero state tante
cose che non andavano, forse si doveva intervenire in altra
maniera, con altre misure, perché si poteva intervenire come è
stato fatto in passato con un contro DEFR, oppure con emendamenti
specifici. É stata fatta una scelta che si rispetta che non ha
portato a emendamenti; qualcuno ce l'ha illustrato e ha anche
deciso di non intervenire, si devono accettare tutte le scelte
politiche, però ogni scelta ha un significato politico, quella di
intervenire con gli ordini del giorno, quella di non
intervenire.
Mi permetto ancora di rispondere ad alcune sollecitazioni che
forse mi riguardano, senza voler troppo personalizzare. Le
Commissioni hanno lavorato: ha lavorato la prima e ha prodotto un
documento entro la fine del 2021. Si aspettavano delle risposte
politiche che non sono venute dalla maggioranza, e questa è una
responsabilità della maggioranza, ma neanche dalla minoranza. La
minoranza, quando ha voluto, ha prodotto delle leggi, per esempio
quella elettorale, perché il compito del Consiglio è quello
legislativo anche, quindi c'era l'opportunità di farlo, ma non è
stato fatto. A suo tempo, in un altro contesto, fui il primo
firmatario di una legge proprio sugli enti locali. Poi bisogna dire
che i gruppi di lavoro forse non hanno lavorato come dovevano o
come potevano, bisogna fare anche un'analisi di questo genere, però
ci sono dei dati. È vero che i numeri in politica non sempre hanno
un significato. La V Commissione si è riunita tanto quanto quando
la gestiva un'altra collega, ma ha prodotto molti più atti, e di
questo dobbiamo darne onore a quelli che hanno partecipato alle
riunioni.
Quindi, tenendo conto della forza di volontà, della volontà di
confronto e soprattutto dei contenuti, noi voteremo convintamente
questo DEFR.
Presidente -
Consigliere Marguerettaz ne ha facoltà.
Marguerettaz (UV) -
Vedete, essendo stato in questo
Consiglio per un po' di anni, non ritengo che la discussione che è
stata fatta sia strana, è una discussione politica dove giustamente
chi governa, la maggioranza, gli Assessori, il Presidente,
difendono il loro lavoro, mette in evidenza le cose che sono state
fatte e i risultati ottenuti; non è un bilancio, ma nella
presentazione uno giustamente rappresenta con orgoglio le cose
fatte. L'opposizione ovviamente su certi argomenti, dove magari ha
anche collaborato, sui risultati positivi sorvola e mette in
evidenza quelli che possono essere i problemi. Signori, in un
momento così difficile, immaginare che non ci siano dei problemi è
pura fantasia, quindi è chiaro che all'interno di questa
discussione possono essere messe sul tavolo delle carenze, dei
limiti, le risorse per definizione non sono infinite.
Io tanti anni fa, da Assessore alle finanze, introdussi
volontariamente, e venne approvato dal Consiglio, un documento che
si chiamava PREFIN. Sostanzialmente era il documento - se lo
ricorderà l'assessore Caveri, eravamo al Governo insieme, con il
professor Garlatti di Udine - dove mettevamo a fattor comune e alla
discussione del Consiglio gli intendimenti; PREFIN era l'acronimo
di pre-finanziaria. In una discussione di quel genere, c'era la
possibilità di introdurre tutta una serie di argomenti a
prescindere dalle cifre e dai numeri, poi è chiaro che per certi
versi è prevalsa un'altra strada: qua raddoppiamo la discussione;
facciamo una discussione sul PREFIN e oggi sul DEFR e faremo
probabilmente una discussione simile quando approveremo il
bilancio. Però, vedete, come sto dicendo, è un momento anche di
alta politica, ovviamente con le varie schermaglie che ci
consentono di confrontarci.
A me viene da ridere, ma non voglio di nuovo creare tempeste
nelle mie colleghe alla destra. Dice: "Ma cosa avete fatto?" Io mi
ricordo le discussioni infinite per una frase, una virgola con i
DEFR in cui eravamo ancora a 21, delle discussioni infinite! La
politica è fatta anche di questo lavoro. Il collega Chatrian ha
ringraziato il Governo, il Presidente, io mi associo ma ringrazio
anche tutta la maggioranza, perché se il lavoro del Governo è stato
fatto, lo è stato anche grazie, come ha detto bene Restano, al
lavoro delle Commissioni; giustamente, quando noi vediamo i
comunicati stampa, vediamo gli assessori, ma dietro al loro lavoro
degli, ci sono anche i lavori dei consiglieri di maggioranza e
anche di opposizione, perché io devo ringraziare anche
l'atteggiamento, non sempre ma sovente, dei colleghi della
minoranza rispetto a determinate attività.
Io credo che arriviamo a un punto dove approviamo un documento
che non darà delle risposte su tutto, ma lo riteniamo un documento
sincero, un documento che delle risposte le dà. Ha detto molto bene
l'assessore Barmasse, qua non è che dobbiamo discuterne oggi,
dovremo discuterne a consuntivo, vedere se le cose che abbiamo
scritto poi andiamo a farle.
Rispetto alle scritte che vediamo dietro i banchi del Governo e
quelle che sono per lo meno le intenzioni dell'Union Valdôtaine,
non è di mettere in discussione la nostra autonomia e i nostri
principi. Io però vi do un'altra lettura rispetto a delle
attitudini politiche: qua noi dobbiamo riuscire a mettere insieme
il popolo valdostano, altrimenti noi andiamo a Roma e
rappresentiamo solo la metà del mondo, non tanto perché non abbiamo
l'appoggio dei partiti romani, ma perché siamo poco credibili.
Rispetto a questo ragionamento noi dovremmo riuscire a fare come i
padri fondatori, di cui qualcuno ha parlato, che andavano e ai
quali dicevano: "Ma voi chi rappresentate?", "La Valle d'Aosta",
"Ma quanta Valle d'Aosta?"; non era il 100 percento ma qualcosa che
ci assomigliava. Non abbiamo bisogno di padrini, ma di un consenso
trasversale che ci permetta di sostenere le nostre idee e le nostre
cause, esattamente come abbiamo fatto prima con il tunnel del Monte
Bianco. Quando andiamo giù e battiamo i pugni, a quel punto
diciamo: "Rappresentiamo la Valle d'Aosta".
Presidente -
Consigliere Erika Guichardaz.
Guichardaz E. (PCP) -
Mi associo alle parole della
collega Minelli, perché sono state fatte delle scelte che spesso
non ci vedono condividere con gli altri componenti della minoranza;
una minoranza di centrodestra, in cui naturalmente noi non possiamo
riconoscerci. Scelte legittime ma che, non avendole condivise, non
solo non facciamo nostre, ma direi che anche per l'esperienza
maturata l'anno scorso e anche per quello che è stato detto nelle
repliche del Governo, abbiamo compreso dove si voleva andare,
quindi abbiamo ritenuto di evitare di presentare tanti emendamenti,
come avevamo fatto l'anno scorso, o di presentare ordini del giorno
forse general generici; perché gli ordini del giorno a cui noi
forse siamo affezionate li avremmo votati solo noi due, nonostante
accanto a noi ci siano persone che sono state elette sotto un
simbolo che era anche quello di Europa Verde, e quindi con degli
elettori che forse si richiamano a quell'ambientalismo che adesso
sembra tanto denigrato e deriso.
Vorrei sottolineare una cosa che ha detto sia il Presidente sia
l'assessore Caveri. Sia io che gli altri colleghi di minoranza,
quando abbiamo fornito dei dati, erano dati che si ritrovavano nel
DEFR. Il dato sull'abbandono, piuttosto che i dati riferiti al
reddito medio, erano dati che c'erano in quel DEFR, quindi non
credo che si possa parlare di dati di altre località che non siano
le nostre, Credo che sia anche ingiusto non riconoscere, e lo ha
detto anche l'Assessore alla sanità, che siamo in un momento di
grossa difficoltà, sia per quello che riguarda la sanità, sia per
quello che riguarda le politiche sociali. Oggi nuovamente c'era una
coda infinita di persone che aspettava di poter scegliere il medico
di famiglia. Ieri eravamo sulla pagina di
Repubblica
come la
regione peggiore rispetto alla riduzione delle visite di controllo,
quindi credo che questi siano dati che non devono allarmare solo la
minoranza, ma a maggior ragione dovrebbero allarmare la
maggioranza.
Credo di poter dire che più volte ci siamo confrontati con
l'assessore Caveri sulla scuola: non è che tutto vada bene. È
normale, e lo dico a chi adesso ha preso le mie funzioni da
presidente, ma non è ancora stato nominato ufficialmente: io ho
lavorato per sette mesi, lui sono quasi due anni che ricopre quella
carica, quindi ci mancherebbe che non avesse ottenuto dei risultati
maggiori. Rispetto alla questione dell'ospedale, il Presidente dice
"Vedremo la prima pietra". Io aspetto ancora di capire i conti di
quell'ospedale, perché a oggi, e lo dico guardando il presidente
facente funzioni della V Commissione, noi quel progetto di variante
non l'abbiamo ancora visto e non abbiamo ancora idea di quali siano
i conti di quella nuova area megalitica compresa di ospedale che
andrete a costruire.
Questa è la nostra posizione: continuiamo a ritenere questo
documento poco incisivo e che non dia risposte ai valdostani.
Presidente -
Altre dichiarazioni di voto? Non vedo altre
richieste di intervento, possiamo mettere in votazione l'atto nel
suo insieme con l'allegato. La votazione è aperta.
Esito della votazione:
Presenti: 33
Votanti: 20
Favorevoli: 18
Contrari: 2
Astenuti: 13 (Aggravi, Baccega, Brunod, Carrel, Distort,
Foudraz, Ganis, Lavy, Lucianaz, Manfrin, Marquis, Perron,
Planaz)
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK