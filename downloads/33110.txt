Consiglio Regionale della Valle d'Aosta - Oggetto del Consiglio n. 1578 del 26 gennaio 2011 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1578 del 26 gennaio 2011 - Resoconto
OGGETTO N. 1578/XIII - Interpellanza: "Situazione
occupazionale dei lavoratori dell'azienda USL della Valle
d'Aosta".
Interpellanza
Richiamata la viva preoccupazione recentemente espressa dai
rappresentanti dei lavoratori della sicurezza dell'azienda
sanitaria USL della Valle d'Aosta che evidenziano che circa il 25%
dei lavoratori dell'azienda Usl della Valle d'Aosta si trova in
posizione lavorativa priva di caratteri di stabilità;
Appreso in particolare che sarebbero già in corso imminenti
riduzioni e interruzioni di convenzioni in atto con medici di
recente specializzazione;
il sottoscritto Consigliere regionale
Interpella
la Giunta regionale per sapere:
1) quanti medici e quanto altro personale di diverso profilo,
fino ad ora in rapporto lavorativo precario, non vedranno più
rinnovati i propri contratti nel corso del 2011 e quali siano i
servizi che si ritiene saranno maggiormente interessati dalle
restrizioni prospettate;
2) se si intenda procedere da parte dell'USL alla
predisposizione di un piano occupazionale a carattere straordinario
per l'assunzione di personale e l'ampliamento della pianta
organica;
3) quali misure alternative siano state individuate dall'USL,
o eventualmente suggerite dalla Giunta regionale, per l'anno 2011
per la prosecuzione dei servizi in atto, in conformità o
eventualmente in difformità rispetto alle procedure di assunzione,
collaborazione a tempo determinato e simili adottate nel corso del
2010;
4) se subiranno contrazioni le convenzioni in atto con
strutture sanitarie private operanti in Valle d'Aosta rispetto alle
quali non risultano operare restrizioni analoghe a quelle in vigore
per il servizio pubblico circa l'utilizzo di personale in rapporto
lavorativo precario.
F.to: Louvin
Président
- La parole au Conseiller Louvin.
Louvin (ALPE)
- Grazie Presidente.
Il tema del precariato in sanità è un tema che la impegna,
Assessore; in questo periodo, in modo particolare siamo molto
interessati a fare con lei un approfondimento, in questa sede, per
sapere cosa pensa di fare in questo settore il Governo regionale.
Ci spostiamo rispetto alla problematica che abbiamo affrontato ad
inizio mattinata, per guardare di più al versante del lavoro
giovanile qualificato, comunque della componente medica che stiamo
specializzando o che è di recente specializzazione, per la quale
abbiamo forti preoccupazioni che già serpeggiano in molti reparti
del nostro ospedale. Ci riferiamo a preoccupazioni che abbiamo
raccolto nell'ambito della diabetologia, della cardiologia, della
pediatria, delle malattie infettive, settori nei quali sono
utilizzati, anche perché la parte del personale medico attualmente
in forze presso l'USL è in età già più avanzata e, in qualche caso,
ha anche degli impedimenti lavorativi che non ne consentono un
utilizzo ottimale. In questa condizione preoccupa il mancato
rinnovo o il rischio di mancato rinnovo di contratti nel corso del
2010, che rischiano di lasciare sguarniti alcuni settori o di
indebolire significativamente l'azione del nostro Servizio
sanitario.
Per quanto riguarda i piani occupazionali di carattere più
generale, credo che lei abbia dato risposta - o comunque darà
ulteriormente approfondimenti - e ne abbiamo avuto eco attraverso
deliberazioni dell'USL della fine di dicembre, ma bisogna guardare
oltre, perché siamo una regione che ha un quarto della propria
forza lavoro sanitaria in rapporto precario, un rapporto - qui
riprendo osservazioni che sono venute anche da rappresentanze
sindacali che già da tempo stanno stigmatizzando questa situazione
- che ci mette in una posizione di assoluta anomalia rispetto ad
altre regioni; credo di non sbagliare dicendo che siamo in testa
alla classifica, in Italia, nel rapporto fra personale precario
assunto con queste modalità e personale stabilizzato. Cosa sia
successo in questi anni perché ci trovassimo in una situazione di
questo genere...noi, che abbiamo già in carico la spesa sanitaria
ormai da moltissimi anni, ma che abbiamo avuto anche dei margini di
manovra significativi nel corso degli ultimi anni...per evitare di
trovarci oggi a subire così pesantemente i riflessi di una politica
sanitaria nazionale che opera delle sforbiciate giuste nella loro
necessità finanziaria, ma altrettanto casuali e altrettanto
approssimative. Ci spaventa la logica delle percentuali, del numero
di contratti reiterabili; sembra quasi una logica di decimazione
del nostro personale sanitario messa in essere dalla politica del
Governo Berlusconi e applicata anche in sede locale per gli
obblighi che questo costituisce dal punto di vista della nostra
finanza locale.
Quindi chiediamo anche quali sono le misure alternative che
l'Assessore - a nome del Governo regionale o dell'USL - intende
mettere in atto per uscire da questa situazione ormai cronica,
soprattutto se ci sia o meno l'intenzione di fare sponda nella
sanità privata con ricorso ad ulteriori convenzioni per by-passare
le restrizioni attuali.
Il quadro complessivo ci preoccupa in modo significativo,
Assessore. L'abbiamo già investita della questione nel mese di
maggio 2010 e allora lei ci fornì dei dati complessivi allarmanti
sul numero dei precari in Valle d'Aosta; non abbiamo trovato in
quella risposta nessun elemento di certezza, nessuna indicazione
prospettiva di come venire fuori da questa situazione. Sono andati
a rileggere le sue parole di allora e non ho trovato, al di là di
una descrizione dello stato dei fatti, nessuna pista significativa
e ci chiediamo se qualche soluzione possa cominciare ad affiorare o
se si conti di rimanere in questa situazione. Ma le ripeto,
Assessore: per quanto abbiamo potuto verificare e sentire da
operatori dell'ambito sanitario, la preoccupazione è elevata e il
contenimento della spesa rischia di essere una ghigliottina molto
pesante sulla testa di non pochi professionisti del settore, non
solo della forza lavoro generale e di carattere
tecnico-amministrativo più di base, ma anche dei livelli di
eccellenza che pure cerchiamo di promuovere. Grazie.
Président
- La parole à l'Assesseur à la santé, au
bien-être et aux politiques sociales, Albert Lanièce.
Lanièce A.
- Grazie Presidente. Ringrazio il Consigliere
Louvin per permettermi di fare alcuni ragionamenti.
L'interpellanza verte in particolare sul personale sanitario,
quindi è giusto far sapere che questa decimazione che è stata
evocata e che in molte regioni c'è sul personale sanitario e, in
generale, nel personale dedicato al funzionamento delle strutture
sanitarie, da noi non c'è. Posso già esordire con questa
dichiarazione, perché è già stato più volte sottolineato quando
abbiamo discusso la finanziaria con l'USL come la decisione del
Governo regionale a salvaguardare questo settore, il
socio-sanitario - oggi parliamo di sanità, in particolare - sia
concreta. Questo voglio sottolinearlo con dei numeri che adesso
andrò a dire.
Per quanto riguarda la prima domanda:
"quanti medici e quanto
altro personale di diverso profilo, fino ad ora in rapporto
lavorativo precario, non vedranno più rinnovati i propri
contratti"
, questa risposta è stata preparata una settimana fa
ed ha già delle evoluzioni in senso positivo, perché avevo
preparato una risposta che diceva che non verranno rinnovati, per
il 2011, sette unità e i servizi interessati sono: cardiologia,
malattie infettive, chirurgia vascolare, analisi cliniche,
rianimazione, psicologia e controllo di gestione. Una unità legata
alle malattie infettive sarà recuperata nel giro di pochissimi mesi
per il pensionamento di un medico, quindi passiamo a sei unità; a
livello di cardiologia sono state assegnate le ore della
specialistica ambulatoriale ad un altro medico, quindi queste ore
andranno in modo importante a mettere a disposizione una
professionalità in più al servizio di cardiologia.
In generale voglio ricordare come al 31 dicembre 2010 l'USL
aveva in forza 347 medici dipendenti, escluso i medici di medicina
generale che sono 90, ed esclusi gli specialisti ambulatoriali con
contratto SUMAI. Passiamo da 347 medici a 341 medici, qui si può
già capire come non ci sia una decimazione. Questo numero di medici
è assolutamente sufficiente a mantenere i livelli essenziali di
assistenza, livelli che sono il punto di riferimento importante che
abbiamo sempre avuto nel prevedere le razionalizzazioni, livelli
che saranno mantenuti - di questo ne sono garante politico - e che
abbiamo già dichiarato più volte. Poi farò una riflessione sugli
standard in sanità, che è un po' uno dei punti importanti di tutto
il ragionamento che si sta facendo sulla sanità in Italia. Tanto
per dire, visto che abbiamo parlato di rapporto fra medici e posti
letto, nel vicino Piemonte il rapporto fra posti letto e medici è
di 0,55 e noi abbiamo un rapporto di circa 0,70, quindi abbiamo già
un organico di medici abbondantemente superiore ad una regione come
il Piemonte.
Sul discorso dei giovani medici è chiaro che nel più breve tempo
possibile coloro che momentaneamente sono in una situazione di
stallo saranno sicuramente chiamati e ci sarà la possibilità di far
parte nuovamente del nostro sistema credo in tempi brevi.
L'attenzione ai giovani medici valdostani è particolare:
quest'anno, a differenza degli altri anni - grazie anche a risorse
che c'erano -, abbiamo deciso di mettere a disposizione quattro
borse di studio per la formazione di specialisti valdostani di
medicina e non tre come gli altri anni, quindi la convinzione di
porre dell'attenzione verso la formazione dei giovani medici.
Per quanto riguarda la seconda domanda:
"se si intenda
procedere da parte dell'USL alla predisposizione di un piano
occupazionale a carattere straordinario per l'assunzione di
personale e l'ampliamento della pianta organica"
, su questo
sapete come ci siano le disposizioni, richiamo in particolare
l'articolo 9 della "122" che non permette di procedere a piani
occupazionali straordinari; di qui la decisione di andare a
prorogare una serie di contratti per mantenere il personale e i
livelli essenziali di assistenza. Io sono il primo ad auspicare che
la situazione finanziaria politica generale si sblocchi in senso
positivo e con conseguente la possibilità di procedere ad azioni
concorsuali. Attualmente le disposizioni vanno in senso
opposto.
Le
"misure alternative"
individuate sono state richiamate
più volte: sul personale è stato fatto un ragionamento riguardante
la razionalizzazione molto più mitigato rispetto a ciò che avviene
in altre regioni, fra cui la decisione di non prevedere il taglio
del 50 percento del precariato, ma i 3.000.000 di risparmio
spalmati su tutto il personale dipendente a tempo indeterminato e
con contratti a termine o a tempo determinato. Per quanto riguarda
le azioni nello specifico che pone in essere l'azienda USL, ci
saranno restrizioni sulla sostituzione del personale
temporaneamente assente, sul turnover del personale a termine,
sulla cessione al budget delle ore del personale somministrato, del
personale medico e laureato con lavoro di rapporto autonomo, e
disposizioni concernenti rapporti di lavoro non dipendente,
finanziati a mezzo di fondi vincolati specifici, cioè una sorta di
razionalizzazione trasversale che interessa - come sarà richiamato
in un'altra interpellanza - anche il budget che è a disposizione
della libera professione, quindi determinati servizi saranno
riportati all'interno delle attività istituzionali.
Il discorso fondamentale è però quello sui costi standard: gli
standard in sanità sono molto più elevati di altre regioni ed è uno
dei motivi per cui abbiamo anche tanti precari ed è per questo che
la Regione, con altre Regioni autonome, ha chiesto con un
emendamento di non rientrare nelle disposizioni contenute dal
decreto legislativo sull'applicazione dei costi standard, perché se
la Valle d'Aosta fosse compresa in tale decreto e dovesse
sottostare ai costi standard che verranno determinati - se va in
porto il federalismo -, allora sì che dovremmo licenziare o
eliminare la metà del personale, perché dovremmo adeguarci a costi
standard nazionali che prevedono una riduzione di personale su
tutti i servizi, non solo sanitari, ma anche sociali. Quindi il
discorso dei costi standard è fondamentale e noi ci troviamo a
dover gestire una sanità che costa molto di più e ha bisogno di
molto più personale. Le indicazioni che sono state date in questi
anni dalle varie finanziarie nazionali non hanno consentito di
procedere alla stabilizzazione del personale.
"Se subiranno contrazioni le convenzioni in atto con
strutture sanitarie private"
: gli accordi contrattuali con
strutture accreditate hanno un impatto veramente marginale
sull'attività e non hanno registrato incrementi nell'ultimo
triennio. Va precisato che la voce di spesa non rientra nelle
indicazioni di contenimento del settore del personale, quello
riguardante le strutture private. Più in generale devo dire che ci
sono delle strutture private che si sono affacciate nella nostra
regione, però la nostra regione, per vocazione e per
organizzazione, non potrà che avere un sistema sanitario pubblico
forte, perché negli anni è stato investito tanto, quindi è giusto
continuare ad avere nel pubblico il grosso punto di riferimento
della sanità valdostana. Grazie.
Président
- La parole au Conseiller Louvin.
Louvin (ALPE)
- Qualche doverosa puntualizzazione da
parte nostra, visto che abbiamo sollecitato questo sforzo di
approfondimento.
La decimazione non c'è; se per "decimazione" lei si riferisce
all'insieme dei medici operanti presso la struttura, sicuramente
siamo nell'ordine delle percentuali sulle centinaia. Ma se lei
raffronta il dato che ha fornito di sette unità...per una ha
parlato di una sistemazione attualmente in corso per quanto
riguarda le malattie infettive...ma se ci riferiamo al numero dei
medici di recente formazione, dei neospecializzati che operano
presso l'ospedale di Aosta, sette unità sono un colpo molto duro e,
per determinati servizi, sicuramente una penalizzazione molto
evidente.
Le do atto di dimostrare, almeno a parole, un impegno, lei si
rende garante, si rende anche responsabile di auspici, ma la
situazione oggettiva è questa. C'è soluzione di continuità, alcuni
rapporti in essere vengono interrotti in questo momento, e questa
interruzione è dannosa per il servizio e per la carriera di queste
persone, perché è normale che in questa situazione si guardino
intorno, guardino ad altre sponde, guardino eventualmente a
soggetti privati. Lei ci dice che crede in un sistema sanitario
pubblico che rimarrà naturalmente forte; il sistema sanitario
regionale si sta indebolendo, è un dato oggettivo, stanno crescendo
le strutture sanitarie parallele. La mancanza di limitazione -
questo fa parte di una politica nazionale nel settore sanitario -
nella crescita delle convenzioni e lo stringere i bulloni sulla
riconduzione di rapporti lavorativi da parte delle strutture
pubbliche porta oggettivamente ad un travaso in questa direzione.
Noi contestiamo questa politica, è una sponda politica quella che
il Governo Rollandin sta cercando di rafforzare che ci porta in
quella direzione, e noi siamo contrari e preoccupati da questa
deriva.
Assessore, è pregevole che lei spinga sull'acceleratore della
formazione, metta in cantiere altre borse di studio, ma se non
diamo un approdo a questi giovani medici è inevitabile che ci
carichiamo, noi, delle spese formative, ma ne vada a beneficiare
qualcun altro! Crediamo che su questo ci sia un grosso scollamento
e il fatto che siano garantiti i LEA, è un minimo - penso ne possa
convenire - per una Regione che ha un livello di spesa come la
nostra. Non è scontato, concordo, ma non è nemmeno un livello
spesso accettabile di posizionamento. "Livello essenziale" vuol
dire ridotto all'osso, vuol dire il minimo che bisogna garantire
dalla Calabria all'Alto Adige...per quanto riguarda la Valle
d'Aosta credo ci possiamo situare al di sopra dei LEA in molti
settori!
Per quanto riguarda il rapporto posti letto-medici e i costi
standard, apriamo su questo una discussione più generale, perché il
vostro parlamentare si è spellato le mani - insieme a lui molti
altri - nel dire che era finalmente un'idea geniale quella dei
costi standard. Lei adesso sta dicendo esattamente il contrario:
sta dicendo che i costi standard saranno i chiodi che porteranno
alla crocifissione del sistema sanitario valdostano. Mettiamoci
d'accordo, perché sappiamo che si sta lavorando per portare fuori
la Valle d'Aosta dall'allineamento dei costi standard, sappiamo che
ci sono dati oggettivi che fanno sì che in alcuni settori non siano
comparabili i dati, ma per altri aspetti credo che sia più che
necessario che ci sia una valutazione anche dei costi, perché la
politica che lei sta facendo e di cui ci ha dato conto attraverso
la logica di spalmare i 3.000.000 di tagli, non è una politica che
va a incidere dove c'è dell'eccesso, dove ci sono delle
superconvenzioni o esagerazioni nella spesa, dice un po' per tutti
"tiriamo la cinghia"! Ma chi ha avuto molto in passato e chi si è
anche messo in condizioni migliori deve essere ricondotto entro
termini più ragionevoli.
Crediamo che la politica che sta facendo in questo momento
l'Assessorato rispetto all'USL è una politica di
laisser
faire
rispetto alla quale ci sarà molto da riprendere in mano
nei prossimi tempi.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK