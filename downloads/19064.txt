Consiglio Regionale della Valle d'Aosta - Oggetto del Consiglio n. 2203 del 19 settembre 2001 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.
Precedente
Successivo
Resoconto integrale del dibattito dell'aula
Oggetto del Consiglio n. 2203 del 19 settembre 2001 - Resoconto
OGGETTO N. 2203/XI Disegno di legge: "Intervento finanziario
per la copertura del disavanzo di gestione
dell’azienda regionale sanitaria USL della Valle
d’Aosta per l’anno 2000".
Articolo 1 (Oggetto e finalità)
1. Con la presente legge la Regione effettua un intervento
finanziario diretto alla copertura del disavanzo di gestione di
lire 24.324.931.108 (euro 12.562.778), registrato dall'Azienda
regionale sanitaria USL della Valle d'Aosta nell'esercizio
finanziario 2000, e risultante dal bilancio di esercizio della
medesima Azienda, vistato dal collegio sindacale secondo quanto
disposto dall'articolo 28 della legge regionale 16 luglio 1996, n.
19 (Norme sull'assetto contabile, gestionale e di controllo
dell'Unità sanitaria locale della Valle d'Aosta, in attuazione del
decreto legislativo 30 dicembre 1992, n. 502 (Riordino della
disciplina in materia sanitaria, a norma dell'articolo 1 della
legge 23 ottobre 1992, n. 421), come modificato dal decreto
legislativo 7 dicembre 1993, n. 517).
Articolo 2 (Modalità di intervento)
1. Per il finanziamento dell'intervento di cui all'articolo 1 la
Giunta regionale è autorizzata a contrarre un mutuo passivo di euro
12.560.000, ad un tasso non superiore al tasso IRS a dieci anni,
aumentato di un punto percentuale, per un periodo di ammortamento
di dieci anni, oltre al preammortamento tecnico.
Articolo 3 (Disposizioni finanziarie)
1. L'onere derivante dall'autorizzazione a contrarre il mutuo di
cui all'articolo 2, valutato in annui euro 1.741.482 dall'anno 2002
all'anno 2016, trova copertura nell'obiettivo programmatico 3.2.
"Altri oneri non ripartibili" dello stato di previsione della spesa
del bilancio pluriennale della Regione per gli anni 2001/2003 e,
per gli anni 2002 e 2003, vi si provvede mediante utilizzo per
annui euro 1.741.482 dello stanziamento iscritto al capitolo 69300
"Quote interessi per ammortamento di mutui da contrarre" del
medesimo obiettivo programmatico.
2. Per l'applicazione della presente legge la Giunta regionale è
autorizzata ad apportare, con propria deliberazione, su proposta
dell'assessore regionale competente in materia di bilancio e
finanze, le occorrenti variazioni di bilancio.
Presidente
La parola al relatore, Consigliere Cuc.
Cuc (UV)
Questo disegno di legge è finalizzato ad un
intervento per ripianare il disavanzo di gestione dell'Azienda
regionale sanitaria USL per l'anno 2000 o più precisamente per
coprire la sottostima delle spese di gestione. Appare evidente che
l'aumento di spesa, cosi come descritto dalla relazione tecnica
accompagnatoria del presente disegno di legge, mette in risalto
alcune voci difficilmente governabili in quanto derivanti da
disposizioni assunte a livello nazionale, quali ad esempio il
rinnovo dei contratti di lavoro per il personale dipendente e
convenzionato, l'aumento del costo dei farmaci e l'eliminazione del
ticket sull'assistenza farmaceutica.
Questa è però una fase interlocutoria per la nostra Regione in
quanto nel mese di agosto si è riaperto un confronto con il
Ministero della Sanità per rivedere i rapporti finanziari con lo
Stato al fine di pervenire a finanziamenti che comprendano anche il
settore sanitario in analogia con quanto avviene per le Regioni a
statuto ordinario. L'Assessorato competente è poi impegnato da
diversi mesi sul fronte del contenimento e della razionalizzazione
della spesa sanitaria regionale e a tal proposito, con apposite
deliberazioni di Giunta regionale, ha approvato specifiche
disposizioni all'azienda che dovrebbero consentire di governare la
spesa.
Senza citare gli interventi precedenti, la deliberazione n.
3.849 del 13 novembre 2000 contiene una serie di indicazioni per
addivenire ad una riduzione dei costi e ad un aumento dei ricavi
rispetto a specifiche voci di spesa e di entrata; la seconda
deliberazione, n. 2.782, viene assunta in data 30 luglio 2001 e
contiene indicazioni per il controllo e il contenimento della spesa
farmaceutica; l'ultima, n. 3.185, approvata in data 3 settembre
2001, è finalizzata al monitoraggio e controllo della spesa
sanitaria regionale anche in ottemperanza a quanto stabilito
nell'accordo sancito in data 8 agosto 2001 tra Governo, Regioni e
Province autonome di Trento e Bolzano.
L'Azienda regionale sanitaria è parimenti impegnata nel
controllo della spesa attraverso l'attivazione del processo di
budget ed il sistema di contabilità analitica che, pur essendo in
via di definizione, consentono comunque un costante monitoraggio
della spesa.
Dai prossimi anni è ipotizzabile un finanziamento di spesa più
preciso e meno sottostimato e quindi più rispondente alle
previsioni di bilancio; oggi con l'approvazione di questo disegno
di legge e con gli articoli 2 e 3 autorizziamo la Giunta regionale
a far fronte alla copertura del disavanzo attraverso la contrazione
di un mutuo provvedendo alle conseguenti variazioni di
bilancio.
Presidente
È aperta la discussione generale.
La parola al Consigliere Tibaldi.
Tibaldi (FI)
Il disegno di legge n. 136 prevede
l’accensione di un mutuo a carico della Giunta
regionale per l’importo di 24 miliardi e rotti per
far fronte al disavanzo della gestione dell’Azienda
sanitaria regionale conseguito nell’esercizio 2000.
Nella relazione del disegno di legge e nella relazione del
Consigliere Cuc si ribadisce, a sostanziale giustificazione, il
fatto che numerose voci di spesa non siano governabili a livello
aziendale e di conseguenza si è prodotto questo scollamento.
Abbiamo avuto occasione di parlare approfonditamente di quella
che è la gestione contabile e finanziaria della spesa da parte
dell’azienda USL in occasione della discussione sul
Piano sociosanitario per il prossimo triennio e lì mi pare che
siano emerse in maniera piuttosto evidente le disfunzioni esistenti
a livello amministrativo e gestionale all’interno
dello stesso ente, disfunzioni che sono state, come abbiamo avuto
occasione di dire allora, sottolineate non solo in
quest’aula dai Consiglieri di opposizione quasi per
una battaglia di parte, ma anche e più volte dai componenti del
Collegio sindacale dello stesso ente che hanno verificato come ci
siano difetti di programmazione e scostamenti sostanziali tra le
cifre preventivate e quelle del consuntivo.
Tant’è che non è una sorpresa,
poc’anzi anche il collega Lattanzi lo ha affrontato
in un'interpellanza, purtroppo ci stiamo abituando a errori di
trascrizione, errori materiali, errori di valutazione, cioè errori
che alla fine costano cifre a nove zeri alla collettività
valdostana perché serve comunque e sempre
l’intervento della Giunta regionale a ripiano di
un’attività gestionale che dovrebbe essere
informata, come dice la legge n. 5/2000, a criteri di
aziendalizzazione e di efficienza: purtroppo questi principi
sanciti dalla legge n. 5/2000 rimangono ancora sulla carta.
Grazie al cielo però dobbiamo dire che qualcosa si sta muovendo,
perlomeno a livello nazionale. Dopo il recente accordo
Stato-Regioni, siglato lo scorso 8 agosto e che è già in una fase
attuativa attraverso l’approvazione da parte del
Consiglio dei ministri di un decreto legge in materia, che
recepisce i contenuti di questo accordo, si va verso
un’ottica federalista, auspicata anche da chi
appartiene alla maggioranza di governo e da chi siede sui banchi
della Giunta.
Un’ottica federalista che sancisce due principi:
sì alla devoluzione di competenze, ma sì anche
all’attribuzione di responsabilità che non possono
più essere scaricate comodamente sull’organo che sta
al di sopra, in questo caso il Ministro Sirchia, ma che saranno
tutte a carico di chi governa il dicastero regionale delle
politiche sanitarie e cioè l’Assessore con i suoi
fiduciari che sono collocati al vertice
dell’USL.
Una cosa che subito balza agli occhi e che è contraddittoria, è
che questo disegno di legge viene portato in Consiglio
parallelamente ad un altro importante atto amministrativo, la
delibera n. 3271/2001. Questa delibera, che si riferisce proprio
all’anno 2000, contiene il riconoscimento ai vertici
dell’USL di un premio per i risultati ottenuti in
relazione agli obiettivi traguardati. I due beneficiati sono
l’ex Commissario, Dott. Pietro Bosso, e il suo
successore, Dott.ssa Stefania Riccardi, il primo per il periodo in
cui è stato Commissario dell’azienda USL, la seconda
per aver acquisito le redini dell’azienda dal 1°
giugno 2000 e averle portate avanti egregiamente, come si legge
nella delibera, fino alla fine dello scorso anno.
Da un lato abbiamo la Giunta che interviene a ripianare 24
miliardi di deficit perché l’USL ha sforato;
dall’altro la Giunta regionale riconosce ai massimi
dirigenti dell’USL di aver bene amministrato la
contabilità della stessa azienda. Ci sembra
un’incongruenza macroscopica, Assessore, sulla quale
sarebbe opportuno avere alcune spiegazioni per sapere come vengono
valutati, sulla base di quali parametri e criteri vengono valutati
questi risultati di gestione, quali sono gli specifici obiettivi
che erano stati fissati e naturalmente traguardati e come sono
stati misurati, con quali strumenti e con quali criteri sono state
misurate queste spiccate capacità gestionali, nel 2000 in
particolare, da parte dell’attuale Direttore
generale.
Addirittura ci ricordiamo che, in occasione della discussione
sul Piano sociosanitario l’Assessore, rispondendo a
una nostra specifica interpellanza, disse che, per rimettere ordine
nei conti dell’USL, è stato necessario nominare un
consulente esterno perché la "Triade", che costa mezzo miliardo
all’anno esclusi i premi di produzione, non era
stata evidentemente in grado di amministrare correttamente
un’azienda che dovrebbe avere paletti, obiettivi e
soprattutto linee guida fissate dalla Giunta regionale e quindi
dall’organo politico.
Abbiamo addirittura nominato un consulente esterno, che supporta
una triade strapagata, alla quale viene riconosciuta questo
ulteriore compenso a titolo di premio: in particolare si dice nella
delibera che i competenti uffici regionali hanno rilevato una
percentuale di raggiungimento degli obiettivi fissati nel contratto
di programma pari al 90 percento.
Allora i 24 miliardi di disavanzo corrispondono al 90 percento
del risultato da traguardare? Mi sembra che ci siano delle
contraddizioni enormi fra le indicazioni di questo disegno di legge
e i meriti che vengono riconosciuti - non riusciamo a capire sulla
base di quali concetti e di quali criteri - a chi ha responsabilità
pesanti e purtroppo strapagate.
La scusa di comodo, ribadita anche dal Consigliere Cuc, è che si
tratta di spese non governabili. Siamo contenti - e lo hanno
sottolineato anche il Presidente della Giunta e
l’Assessore Vicquéry recentemente - che si vada
veramente verso un'ottica federalista perché non ci saranno solo le
competenze, ma ci saranno anche le responsabilità. Questo nuovo
clima federalista riconosce alle regioni competenze più vaste che
prima non avevano, però include la piena responsabilità sulla spesa
sanitaria e naturalmente, quando si parla di piena responsabilità
sulla spesa sanitaria, si fa riferimento anche alla spesa
farmaceutica, al costo del lavoro e a tutte le decisioni in materia
di organizzazione delle strutture sanitarie, quelle che vengono
genericamente definite oggi come spese non governabili.
Se prima con la vecchia impostazione di legge e nei rapporti fra
Stato e Regione lo Stato manteneva a sé stesso determinate
competenze, domani tali competenze saranno trasferite alle regioni;
così d’altronde è stato deciso in sede di Conferenza
Stato/Regioni. Questo nuovo accordo che, ripeto, è stato recepito
in un decreto legge del Consiglio dei ministri, permetterà di
valutare quali sono le capacità effettive
dell’organo politico, cioè
dell’Assessore e della Giunta di cui fa parte, e
dell’organo amministrativo, cioè della Direzione
generale dell’USL, nel condurre la sanità regionale
entro determinati binari.
Auguriamo che questa svolta federalista possa dare un taglio con
il passato, perché lo scarico di responsabilità sempre verso
l’alto (verso il Ministro) o verso il basso (verso
il Direttore generale) non hanno più ragione di esistere: ci
riferiamo soprattutto a lei, Assessore, che rappresenta il nostro
interlocutore politico. Taglio con il passato, dicevo, per sancire
questa nuova svolta federalista. Vedremo quanto e come sarà capace
l’Assessorato della sanità della nostra Regione, per
mano del suo organo fiduciario che è la Direzione generale
dell’USL, di conseguire da un lato il pareggio dei
bilanci evitando spese superflue, e sappiamo che non tutte le spese
sono non governabili, ma molte spese erano già governabili anche
quando si sono verificati questi sforamenti, e
d’altro lato come sarà in grado di garantire i
livelli essenziali di assistenza. Le risorse ci sono, vedremo se ci
sono anche le competenze e le responsabilità.
Presidente
La parola alla Consigliera Squarzino
Secondina.
Squarzino (PVA-cU)
Analizzando il documento contabile che
accompagna il disegno di legge si vede che il preventivo 2000 è
stato calcolato in 316.244 milioni, che sono stati giudicati non
sufficienti a coprire i costi che a consuntivo ammontano invece a
346 miliardi e rotti rendendo necessario il reperimento di un
ulteriore finanziamento di 24 miliardi che con questa legge si
vanno a ricoprire ricorrendo ad un mutuo. Dobbiamo notare come
questo dato del bilancio preventivo dell’USL sembra
che abbia subito nel 2000 una serie di modifiche. Se prendiamo la
delibera di Giunta n. 286 del 22 gennaio 2000 in cui la Giunta
detta all’USL della Valle d’Aosta le
sue indicazioni perché possa essere definito il contratto di
programma e la successiva adozione del bilancio di previsione per
l’anno finanziario 2000 e poi per il triennio,
vediamo che a gennaio 2000 la Giunta aveva previsto come fabbisogno
dell’USL un totale di 280 miliardi di cui 272 circa
per le spese correnti e 7 per le spese in conto capitale.
Sappiamo che nel frattempo sicuramente sono state date
all’USL altre risorse se troviamo che nel bilancio
preventivo dell’USL c’è la cifra di
316 miliardi. Cosa è successo nel frattempo? Sarebbe interessante a
questo riguardo avere delle informazioni dettagliate sia da parte
del relatore, sia da parte dell’Assessore e sarei
grata se questi dati fossero illustrati in aula.
I documenti che abbiamo sottomano ci forniscono però due
elementi interessanti. Il primo: solo al mese di agosto 2000 viene
definito l’accordo di programma che è
l’atto con il quale si approva il contratto di
programma fra la Regione autonoma Valle d’Aosta e
l’azienda USL della Valle d’Aosta per
l’anno 2000 e in cui vengono individuati gli
obiettivi, ma anche le risorse. Le risorse che vengono previste con
questo atto di programma dell’agosto 2000 assommano
a circa 315 miliardi, quindi sono almeno 35 miliardi in più di cui
l’azienda ha bisogno dalla previsione di gennaio al
momento in cui si analizza il fabbisogno di agosto.
Ma non è ancora finita: il 13 novembre 2000 viene adottato dalla
Regione il bilancio preventivo che ha predisposto
l’USL e in questa delibera di adozione del bilancio
preventivo si dice:
"Sì, sì, il Direttore generale ha fatto un
bilancio di previsione per l’esercizio
2000?"
(brusio in aula)
Presidente Si chiede, per cortesia, un po' di silenzio ai
colleghi.
Squarzino (PVA-cU)
? È vero, si dice?, questo siamo a
novembre?, la Giunta dice:
"Va bene, il Direttore generale, l'USL ha approvato un
bilancio di previsione per l'anno 2000 che pareggia sulla cifra di
316 miliardi, va bene prendiamo atto di questo, ma noi però non
vogliamo dare quel 1 miliardo e 100 milioni in più che sforano
rispetto ai 315 miliardi che noi abbiamo definito
nell’accordo di programma e anzi sarà
l’azienda a recuperare questa somma aggiuntiva
attraverso idonee modalità di gestione del bilancio".
Ci troviamo oggi invece in una situazione in cui, nonostante le
indicazioni fornite all'USL, mancano ancora 24 miliardi. Ripeto:
sarebbe interessante conoscere come si è addivenuti strada facendo
alla cifra riportata nel conto consuntivo del 2000. Ho elencato
soltanto delle delibere, ma sarebbe necessario presentare questi
dati ai consiglieri a cui oggi verrebbe chiesto soltanto di
approvare o meno una legge di finanziamento del disavanzo USL.
Sarebbe interessante capire quali sono le motivazioni che hanno
determinato questi scostamenti.
Credo infatti che al Consiglio non vada chiesto solo di decidere
di destinare risorse, che sono di tutti, e di fare delle scelte che
impegnano il futuro di questa collettività, senza fornirgli gli
elementi necessari per fare queste scelte.
Il Consiglio deve rendere conto alla collettività delle sue
decisioni, del perché attribuisce a certi settori alcune risorse e
ad altri no. Ora, per esempio, rispetto al consuntivo 2000
dell’USL, pur così come è stato presentato - e io
non entro nella dinamica delle varie spese aumentate o diminuite,
semmai ci torneremo sopra in un altro momento -, sarebbe stato
interessante che l’Assessore o il relatore
accompagnassero questa richiesta di ulteriori finanziamenti
indicando se, come e fino a dove, sono stati raggiunti gli
obiettivi che la Giunta ha dato.
La Giunta è stata molto chiara con l’USL: ha dato
degli obiettivi precisi; sarebbe interessante conoscere se questi
obiettivi che ha dato al mese di gennaio 2000, che ha ribadito ad
agosto nell’accordo di programma sono stati
raggiunti o non sono stati raggiunti. Leggo alcuni obiettivi per
chi ha ancora voglia di ascoltare e comunque almeno per la storia,
in modo che rimanga questa analisi?
(interruzione dell’Assessore Vicquéry, fuori
microfono)
? sì, lavoro per i tempi lunghi, Assessore, e nei tempi lunghi
la storia ci darà ragione, Assessore?
Vicquéry
(fuori microfono)
? vincerete?
Squarzino (PVA-cU)? vinceranno le idee di democrazia e di
libertà, di rispetto delle persone e la verità delle cose. Questo
alla lunga vincerà, Assessore. Non vinceremo né lei né io che
passiamo, ma queste idee forti, se noi le perseguiamo, ce la
faranno anche grazie al piccolo apporto che noi diamo. Se io parlo
in questo momento, non è solo per passare del tempo, Assessore, ma
per verificare se le parole scritte, se le scelte fatte hanno un
significato oppure no.
Altrimenti ci prendiamo in giro, Assessore. Ma allora siamo
onesti e diciamocelo subito che non crediamo alle parole che
scriviamo in una delibera di Giunta o in una legge. Mi sembra che
sia chiaro che la Giunta con un atto ufficiale il 29 gennaio 2000,
ha posto all'USL degli obiettivi primari che vanno valutati,
quali:
- la riduzione dei costi di gestione: ma questi sono
aumentati;
- riduzione del tasso di ricovero in misura non inferiore al 2
percento: non abbiamo dati su questo;
- riduzione delle liste di attesa: abbiamo visto come sono
rimaste, se non aumentate;
- soddisfazione dell'utenza: in base allo studio fatto, è stata
riscontrata. Ma i primi tre obiettivi sono stati raggiunti oppure
no?
Ancora, era detto con chiarezza, sempre come indicazione che la
Giunta ha dato all’USL, che
"l’USL
deve assicurare le informazioni e i dati necessari relativi
all’effettivo andamento registrato nel corso del
2000 per valutare qualità e appropriatezza delle prestazioni,
congruità dei costi rispetto alla tariffa".
Ancora, è detto
chiaramente che
"al termine dell’anno 2000"
-
leggo le cose che la Giunta ha approvato –
"l’USL deve fornire il riepilogo
quali-quantitativo secondo i rapporti e le posizioni sopra
menzionate di tutta la forza lavoro utilizzata in questo
anno".
Dove abbiamo questi dati? Questi dati lei probabilmente li avrà,
Assessore, quindi le chiediamo di dirli perché questi sono i dati
che vanno forniti. Ancora, è detto chiaramente che
"i volumi di
spesa del bilancio preventivo devono seguire delle suddivisioni ben
precise per area: il 50 percento per l’assistenza
ospedaliera, il 41 percento per l’assistenza
territoriale, il 5 percento per la prevenzione, il 4 percento per
le attività tecniche, amministrative e gestionali"
.
Sarebbe interessante capire se queste percentuali sono state
rispettate e ancora di più se è stata rispettata la diminuzione,
come si chiede nell’accordo di programma,
"del
trasferimento di 2 punti in percentuale delle risorse
dall’area dell’assistenza ospedaliera
all’area dell’assistenza
territoriale".
Lei dice, Assessore, che non le abbiamo chiesto
tutti questi elementi. È vero.
Ma io credo che lei li abbia sottomano. Se la Giunta propone un
disegno di legge in cui chiede al Consiglio di votare un mutuo di
24 miliardi per coprire il disavanzo di esercizio dell'USL, è
perché sa cosa è successo, si è resa conto che non tutto è andato
secondo le previsioni e allora si comporta di conseguenza. Deve
avere questi elementi, Assessore, deve poterli dare, altrimenti i
consiglieri si limitano a fare i ragionieri.
Ancora, sarebbe interessante conoscere quanto incide sui costi
dell’USL la scelta di aver trasformato la struttura
ospedaliera in un cantiere permanente. Sì, c’è un
breve cenno al costo alto delle pulizie a causa dei continui lavori
in corso, ma quanto incide sui costi dell’USL la
scelta di avere sedi in cui sono duplicati i servizi? Penso alle
camere operatorie per le quali, con la duplicazione dei servizi,
c’è necessità di personale maggiore. Su questi punti
sarebbero gradite risposte dall’Assessore o dal
relatore. Le risposte non devono essere date alla sottoscritta, ma
alla collettività. La collettività deve sapere perché 25 miliardi
vanno impegnati ulteriormente ancora nella sanità. Mi sembra che
tutta la questione sia stata affrontata con una certa
superficialità. Ho stima del relatore ma, quando dice che non si
tratta tanto di un disavanzo di gestione quanto più precisamente di
coprire la sottostima delle spese di gestione, ricordo che
l’ultima volta che sono state stimate le spese di
gestione era il mese di novembre.
A novembre 2000 si stimano le spese di gestione per l'anno 2000
e poi, dopo un mese e mezzo, quando si vanno a fare i conti ci si
accorge che sono state stimate male. Mi sembra che questo denoti,
se non altro, la superficialità con cui viene affrontato il
problema.
C’è un leitmotiv che viene ripetuto, lo ricordava
ora il collega Tibaldi:
"ci sono decisioni che non dipendono
dall’azienda, l’azienda deve subire,
l’azienda non può che prendere atto via via degli
aumenti e quindi non può far altro che chiedere denaro
all’ente pubblico"
. Certo, ci sarà un problema
generale di aumento dei costi della sanità, ma
l’impressione che se ne ricava, leggendo anche gli
atti che accompagnano tutta la vicenda, è che ci troviamo di fronte
a uno staff dirigenziale che naviga a vista, che, quando si trova
di fronte a un nuovo problema, cerca di attivarsi, lo considera
come una novità e cerca una soluzione, mentre dovrebbe essere
compito proprio di uno staff dirigenziale governare il "sistema
azienda".
Ma qui vediamo che mancano gli strumenti elementari di base, di
conoscenza per ogni programmazione. Non lo dico io, lo sottolinea
il collegio sindacale, è molto chiaro in proposito. Dice il
collegio sindacale:
"? Non c’è una conoscenza dei
beni mobili e immobili che l’azienda possiede,
l’azienda non ha ancora messo a punto in maniera
completa la gestione dei budget e pertanto non è possibile allo
stato attuale confrontare i risultati conseguiti
nell’esercizio con quanto previsto in sede di
budget?"
.
Tant’è vero che lo stesso collegio afferma di non
essere neanche in grado di valutare quello che la legge chiede,
cioè "l’andamento della gestione nel suo complesso,
i risultati conseguiti nell’esercizio anche in
rapporto al grado di realizzazione del budget" ed è quanto chiede
l’articolo 44, comma 1, lettera a). Il collegio
sindacale dice di non essere in grado di farlo, chiaramente
sottolineando il fatto che questa parte è carente. Eppure, come
ricordava prima il collega, questo staff gode della fiducia
dell’Assessore.
Infine, i tempi con cui è stato presentato questo provvedimento
normativo: una legge così importante arriva lunedì mattina in
commissione. In due ore la commissione la deve leggere, valutare,
giudicare, informarsi dei dati, approvarla. Dopo due giorni è
discussa già in Consiglio. L'assenza di informazioni che
l'accompagnano - questa osservazione sono disposta a ritirarla se
oggi ci fossero informazioni che vengono ad accompagnare questa
relazione - denota che sulla questione sanità prevale una gestione
politico-familiare nella quale molti operatori, nonostante tanti
ostacoli, operano egregiamente.
Presidente
La parola al Consigliere Beneforti.
Beneforti (PVA-cU)
Ho preso la parola su questo disegno di
legge per riaffermare ciò che pensiamo sulla gestione della
politica sanitaria nella nostra Regione. Molto ha già detto la
collega Squarzino per cui mi limiterò a fare alcune
riflessioni.
Ai rappresentanti dell’Assessorato che sono
venuti in commissione ad illustrarlo non ho posto domande né ho
chiesto chiarimenti; lo stesso comportamento ho avuto nei confronti
dell’Assessore, prelevato in Giunta perché venisse a
dare le risposte che i suoi collaboratori non avevano saputo dare a
chi aveva posto alcune domande.
Non ho posto domande per due motivi. Il consuntivo
dell’anno 2000, come quello degli anni precedenti,
non è altro che la dimostrazione e il risultato di come è stata
gestita la politica sanitaria nella nostra Regione da parte
dell’USL e dall’Assessorato, per
quanto di competenza. Non ho fatto domande perché mi sarebbero
state date, come è stato e sarà in questo Consiglio oggi, le
risposte di sempre.
A tutto è sempre stata trovata una giustificazione, mai sono
stati approfonditi problemi sollevati dai banchi dell'opposizione,
mai si è fatto un minimo di autocritica sulla gestione della
politica sanitaria. Quando siete stati messi alle strette, anziché
rispondere ci avete accusato di strumentalizzare, di essere dei
demolitori, di non tenere conto che certe spese vengono decise
altrove e imposte alla Regione e all’USL, come le
spese farmaceutiche, i contratti di lavoro e del personale,
eccetera. La realtà è una sola: oggi, purtroppo, questa legge serve
a coprire un buco, aprendone un altro, e di questo si deve tener
conto.
Io pensavo che ne tenesse conto anche il relatore, perché con un
buco di 24 miliardi nel 2000, dopo che 33 si erano registrati nel
1999, si presentasse con una relazione molto più approfondita e
dettagliata, che dimostrasse qual è il pensiero del Consiglio o
della maggioranza su questo disegno di legge, ma soprattutto sulla
situazione della sanità, ma così non è stato.
Non credo che voi della maggioranza siate obbligati a
giustificare sempre tutto e tutti, un minimo di osservazioni le
potete fare su ciò che non va in un servizio di cui risentono tutti
i Valdostani? Per quanto tempo si può andare avanti così, chiedo,
per quanto tempo si dovrà spendere sempre di più, senza erogare
servizi migliori e più efficienti? Per quanto tempo ancora la
sanità deve rimanere in mano a chi ha dimostrato di non saperla
amministrare? Questo è un problema che vi dovete porre. Noi ce lo
poniamo e vi suggeriamo e facciamo le critiche perché cerchiate di
risolvere i problemi che ci sono, ma voi ve lo dovete porre questo
problema.
Questo bilancio si chiude con 24 miliardi di passivo, cui vanno
aggiunti 33 miliardi del disavanzo del 1999 e questo, come
ricordava la collega Squarzino e come io ho ricordato quando si è
discusso del Piano sociosanitario, dopo che il bilancio di
previsione del 2000 è stato approvato ben due volte sia
dall’USL che dalla Giunta; ci mancava che lo
riapprovasse a gennaio!
"? lo riapproviamo?"
si legge nella
relazione
"? perché sia più aderente alla realtà?"
, è una
dichiarazione del Direttore generale dell’USL ma,
nonostante tutti questi buoni propositi, l’esito è
stato deludente. Forse non lo è stato per l’USL,
forse non lo è stato per l’Assessorato che con la
riapprovazione ha evitato che il disavanzo apparisse ancora
maggiore, come magari sarà per l’anno in corso.
Si parla di sottostima della spesa, può essere che ciò avvenga,
non è un peccato sottostimare una spesa, ma non per certe voci!
Infatti gli amministratori dell’USL che hanno
predisposto il bilancio non potevano non essere a conoscenza che
era in corso il rinnovo della convenzione dei medici di base,
perché la stavano discutendo?
(interruzione dell’Assessore Vicquéry, fuori
microfono)
? la devi quantificare, ma le trattative erano in corso! Non
potevano non essere a conoscenza che era necessario rinnovare certi
progetti - obiettivo per sopperire anche alle carenze di personale
infermieristico! Non è che si possa aumentare il numero degli
infermieri da oggi a domani: se questi progetti obiettivi erano
necessari per garantirsi il servizio infermieristico, questa spesa
non era prevedibile? Certe spese dovevano essere previste nel
bilancio di previsione come avviene in ogni amministrazione che si
rispetti, oppure no?
La Regione, se è in corso il rinnovo del contratto dei
dipendenti, ne tiene conto, prevedendone la spesa a bilancio di
previsione; quando si sa che prima o poi un contratto sarà firmato,
una somma si deve prevedere a bilancio, anche se non l'importo di
spesa totale, come fa la Regione e come fanno i comuni per far
fronte alla spesa che si presenta! Oppure no?
Anche nel bilancio della Regione si dovrebbe prevedere la cifra
della spesa sanità più aderente alla realtà, perché sappiamo i
costi che comporta! Io credo che quando, si predispone il bilancio
di previsione della Regione la spesa prevista per la sanità
dovrebbe essere più attendibile rispetto al consuntivo a cui si
andrà incontro. Certamente questa è una via che comporta una scelta
di campo che questa maggioranza dimostra di non voler fare:
infatti, per non intervenire su altri capitoli di bilancio e per
non scontentare nessuno, penso che si preferisca presentare in
passivo il bilancio della sanità. Con la sanità si può giustificare
tutto, visto che ciò accade anche in altre regioni e anche a
livello nazionale! Si ha l’impressione proprio che
con la sanità si voglia giustificare anche il minor passivo nel
bilancio regionale.
Bisogna fare delle scelte di campo, dicevo, ma se vogliamo far
fronte alla spesa sanitaria necessaria per dare un servizio
pubblico soddisfacente per la prevenzione, cura e riabilitazione,
occorre non solo riconsiderare il bilancio della sanità, ma anche
il bilancio regionale, facendo delle scelte politiche che non sono
più rinviabili. Noi riteniamo che sul bilancio regionale debbano
essere fatte delle scelte perché non è con i mutui, non è coprendo
un buco e aprendone un altro che si risolvono i problemi della
sanità e i problemi del bilancio.
Ecco perché, Assessore, anche se la previsione è quella di
quattro posti letto ogni mille abitanti a livello nazionale, è
necessario far fronte ai bisogni e alle strutture che questa scelta
comporta. Questa decisione, infatti, comporta delle scelte: le
comporta nei presidi ospedalieri come le comporta sul territorio. E
qui entra in gioco il ruolo dei medici di base e la loro
professionalità, la necessità di strutture di riabilitazione per
coloro che escono dai presidi ospedalieri, di strutture per coloro
che non sono autosufficienti, il potenziamento di strutture sul
territorio, come i distretti e i poliambulatori.
Se la gente non sta in Ospedale, se costa meno stare al di fuori
dell'Ospedale, l’assistenza da qualche altra parte
la deve avere! E anche se la Valle d’Aosta, come
diceva stamani l’Assessore, è stata così
lungimirante da non prevedere nuove strutture ospedaliere per 800
posti letto, non è stata altrettanto lungimirante nel potenziare
quei servizi che sono indispensabili e che accompagnano tempi più
ristretti per i ricoveri. Le strutture ci vogliono; è vero o non è
vero, Assessore, ci vogliono le strutture oppure no, se i tempi
sono più ristretti?
Basta vedere le condizioni, tra l’altro, in cui
sono venute a trovarsi le microcomunità, basta vedere le richieste
che vengono avanzate dai familiari per l’assistenza
sociosanitaria domiciliare. A me tutti i giorni mi vengono a dire:
Mi fai la cortesia di intervenire, dato che
l’assistenza domiciliare me l’hanno
ritardata di una settimana, perché il vecchietto possa stare ancora
all’Ospedale o al Beauregard o ad Aosta in Medicina,
per una settimana o sei mesi ancora?
Le porterò degli esempi e glieli metterò per iscritto,
Assessore, perché i familiari non trovano quell'assistenza
necessaria quando il ricoverato torna a casa. Questa è la realtà!
Poi basta rendersi conto che mancano le RSA e i centri adeguati per
i malati di mente, basta vedere le lunghe liste di attesa che
sussistono nei presidi ospedalieri.
Io dico che con la vostra mancanza di lungimiranza avete
favorito e dato respiro alle poche strutture private che esistono
in Valle, come l’IRV e il Day Hospital, che è in
ripresa e stava quasi per chiudere: questo me lo hanno detto i
dirigenti del Day Hospital, non me lo ha detto qualcuno che non sa
le cose!
E voi, con la vostra mancanza di lungimiranza, avete costretto
tanti Valdostani a risolvere i loro problemi di salute a pagamento,
e tanti altri più poveri a non potersi curare come il loro stato di
salute richiedeva perché non hanno le possibilità economiche! Sono
convinto che la nostra situazione sanitaria derivi dal fatto che
non ci rendiamo conto che è tempo di cambiare il modo di gestire,
che è tempo di eliminare le spese superflue, gli abusi e gli
sprechi che avvengono.
Certe convenzioni e consulenze sono da eliminare
all’interno dell’USL ne parlerò
quando ci si troverà in Commissione ed è tempo di eliminare i premi
di fedeltà, che in varie maniere vengono assegnati: la fedeltà deve
essere rivolta alla professionalità e non al clientelismo. Dobbiamo
pretendere dal centro e dal Ministero tutto ciò che vogliamo, ma
ritengo che prima dobbiamo farci un esame di coscienza per capire
se abbiamo fatto quanto si doveva fare, prima di rivendicare che
altri compiano il loro dovere nei nostri confronti.
Assessore Vicquéry, mi permetta un'ultima riflessione sulla
spesa degli incentivi per i medici ospedalieri che mi sembra si
aggiri intorno agli 800 milioni: verifichi se questi incentivi sono
dovuti veramente, verifichi certe spese prima di difenderle in
questa sede, verifichi se le convenzioni e le consulenze interne ed
esterne alla Valle erano e sono utili! Mi risponderà, dato che
tende a ribadirlo spesso e volentieri, che l’USL ha
l’autonomia sugli atti, e questo è vero; ma a
coprire i buchi è chiamata la Giunta ed è lei, Assessore, che deve
provvedere, ed è questo Consiglio che deve deliberare, non è
l’USL con il suo Ufficio di direzione.
Io credevo che dopo l’approvazione del Piano
sociosanitario cominciasse a cambiare qualcosa, ma non so se questo
avverrà, ho dei dubbi dal momento che si premiano anche i dirigenti
che hanno sforato i bilanci e che non hanno certo dimostrato grandi
capacità di gestione dell’USL. Però credevo che si
volesse un tantino cambiare strada e invito
l’Assessore, anche tenuto conto
dell’autonomia dell’USL, a leggere la
delibera dell’USL n. 1.442/2001, con la quale il
Direttore generale conferisce un incarico in regime di
collaborazione coordinata e continuativa dal 1° luglio 2001 al 31
dicembre 2001, per 205 ore a lire 54.000 lorde, oltre ai contributi
previdenziali e di assicurazione infortuni, finalizzata - si dice -
al controllo di gestione e al servizio?
(interruzione dell’Assessore Vicquéry, fuori
microfono)
? Assessore Vicquéry, non faccio i nomi, le delibere ci sono;
voglio dire che si devono avere anche le capacità perché la legge
può prevedere, ma dice anche che ognuno deve essere utilizzato in
base alle proprie capacità e non perché se fino a ieri ha fatto un
altro mestiere oggi viene a farne un altro...: non voglio
polemizzare su questo, voglio che lei legga questa delibera:
l’ho richiamata soltanto perché credevo che dopo
l’approvazione del Piano sociosanitario si
cominciasse a ragionare, che cominciasse a cambiare qualcosa. Non
si può tutte le volte premiare qualcuno perché politicamente è di
una parte o dell’altra, perché questa delibera non
si limiterà ai sei mesi e sono convinto che dal 1° gennaio 2002
verrà rinnovata.
Tante altre convenzioni che sono state fatte e consulenze che
sono state affidate, mi si vuole dire quale risultato hanno dato?
Come pure certe altre convenzioni che abbiamo denunciato in questa
sede, ma non perché ce l’abbiamo con queste persone
- io sono amico anche di alcune di queste persone - però denuncio
questi fatti per dire che questa non è la strada per portare avanti
una politica sanitaria efficiente!
E i 24 miliardi diverranno 36, diverranno 40 se non si fanno
delle scelte precise, questa è la realtà! E si chiude un buco per
aprirne un altro, si va avanti a mutui sia per il bilancio
regionale sia per quello della sanità? Questa è la domanda che ci
dobbiamo porre. Termino qui e riprenderò il discorso in
commissione, quando affronteremo quegli impegni che insieme avevamo
preso in questa sede.
Presidente
Siamo sempre in discussione generale. Non ci
sono richieste di intervento, si chiude la discussione
generale.
La parola all’Assessore alla sanità, salute e
politiche sociali, Vicquéry.
Vicquéry (UV)
Che la spesa sanitaria preoccupi è un dato
di fatto e non sono sicuramente qui per dire che non è vero, anzi
gli ultimi provvedimenti della Giunta regionale vanno
nell’ottica di concentrare gli sforzi nel
monitoraggio e nel controllo della spesa ma, prima di parlare nel
merito delle domande che sono state poste, permettetemi di fare una
considerazione di carattere generale: che la politica sia
l’arte del possibile è cosa nota a tutti, ma che in
quest’aula si demonizzi l’accensione
di un mutuo per finanziare le spese della nostra salute è alquanto
singolare quando al contrario nelle altre regioni ci sono
scoperture enormi nei bilanci delle aziende sanitarie, scoperture
che non vengono coperte dall’ombrello
dell’Amministrazione regionale.
Qui ci si accusa di fare un mutuo, tutto è possibile, ma mi
aspetterei un'accusa contraria. Mi aspetterei
un’accusa di non ragionare in termini
ragionieristici, in termini di contabilità economico-finanziaria
corretta così come è stato sempre fatto in questa Amministrazione
regionale che non ha mai aspettato i ripianare per risparmiare e i
disavanzi 5-6 anni dopo, Consigliere Beneforti.
Nelle altre regioni aziende hanno chiuso i bilanci consuntivi
con i pareri dei rispettivi collegi dei revisori dei conti che
dicevano di fatto che il parere era condizionato al ripiano del
disavanzo, ripiano del disavanzo non coperto
dall’Amministrazione regionale, ma ripiano del
disavanzo ipotetico coperto da parte
dell’Amministrazione statale. Questa è la realtà di
tutti i giorni. Cito a caso.
Nella Regione Veneto il deficit è di 1.054 miliardi;
l’Assessore alla sanità dice:
"All’aumento rispetto alle previsioni
contribuiscono grandemente scelte nazionali come
l’abolizione dei ticket senza una ragionevole
previsione di copertura dei maggiori oneri nella finanziaria 2001 e
i maggiori costi che deriveranno dal rinnovo dei contratti di
lavoro del comparto sanità"
.
Ripeto: 1.054 miliardi non coperti dalla Regione Veneto, come
stiamo facendo noi, Consigliere Beneforti, perché aspettano
l’ombrello del Ministero. Il Presidente della Giunta
Ghigo, che parla a nome del Coordinamento delle regioni, parla di
una richiesta di stanziamento di 150.000 miliardi per il fondo
sanitario 2002; non solo, le regioni chiederanno a Tremonti che lo
Stato si faccia carico del 70 percento degli oltre 16.000 miliardi
di debiti sul capitolo sanità provocati in gran parte
nell’ultimo biennio - e parliamo
dell’ultimo biennio: altro che calcolo del rinnovo
contrattuale! - dall’applicazione del contratto per
la dirigenza e dalla soppressione del ticket.
Si tratta di 16.000 miliardi non preventivabili, Consigliere
Beneforti, perché la sua "Ministra Bindi" ha contrattato i rinnovi
contrattuali in cambio dell'esclusività del rapporto di lavoro, lo
sappiamo benissimo, è inutile che ce lo nascondiamo.
Il Ministro Bindi ha dato più soldi, un milione e mezzo netti in
busta paga ai medici, ai tanto vituperati medici in cambio
dell’accordo di passare al rapporto di esclusività,
questa è la verità e le regioni in quella sede avevano detto che,
essendo una scelta politica del Ministro e del Parlamento, il
Ministro e il Parlamento dovevano garantirne la copertura, cosa non
avvenuta, tant’è che il Presidente Ghigo sta
parlando oggi di 16.000 miliardi ancora da ricoprire. E dice il
Presidente Ghigo che a "rompere" non sono state le regioni, ma è
stato il Governo. L’incremento della spesa è stato
infatti prodotto dal contratto della dirigenza introdotto nel 2000
e poi dalla soppressione del ticket: entrambe le scelte sono state
decise dall’esecutivo. Questo non lo dice
l’Assessore Vicquéry, lo dice il Coordinatore dei
presidenti?
(interruzione dei Consiglieri Beneforti e Squarzino
Secondina, fuori microfono)
? il problema è questo perché lei dice che è tutto
preventivabile, non è preventivabile una scelta non assunta
dall’Amministrazione regionale e poi arriviamo anche
all’11 novembre.
Qualcuno ha citato l’accordo
dell’8 agosto. L’accordo
dell’8 agosto si rifà all’accordo del
3 agosto 2000, il quale prevedeva, tanto per parlare di calcoli
previsionali, una crescita della spesa farmaceutica che non andasse
oltre il 10 percento: è stata del 14,5 percento nel 2000,
quest’anno è mediamente del 36 percento in più in
ragione di una scelta del Parlamento di abolizione dei ticket.
Questo è un accordo sottoscritto fra Governo e Regione. Il Governo
diceva che le spese non sarebbero aumentate più del 10 percento e
che avrebbe ricoperto?
(interruzione del Consigliere Beneforti, fuori
microfono)
? il Governo dell’Ulivo, ma questo non ha
importanza e poi dice l’accordo del 3 agosto 2000
che i contratti, alle soglie della loro applicazione, quelli per la
dirigenza sanitaria medica e non medica facevano ritenere un costo
complessivo di 2.200 miliardi, ma il costo reale è stato,
Consigliere Beneforti, di 4.085 miliardi e parliamo del 2000,
mentre noi stiamo parlando del consuntivo 2000; noi abbiamo
previsto un bilancio nella finanziaria del 1999 per il
finanziamento all’USL. Potevamo prevedere degli
sfondamenti di questo genere? Ma è tecnicamente impossibile! A
questi 4.085 miliardi se ne devono aggiungere altri 100 per
l’applicazione degli accordi contrattuali.
Anche per la convenzione la spesa è andata oltre il previsto;
medici di medicina generale, pediatri di base, specialisti
ambulatoriali hanno fatto spendere alle regioni lo scorso anno 190
miliardi oltre quelli previsti, ai quali se ne aggiungono altri 45
di spesa per pagare il doppio compenso aggiuntivo e agli extra per
lo scorso anno vanno aggiunti altri 450 miliardi legati
all’applicazione del contratto per i medici degli
ospedali classificati policlinici e altri 400 miliardi per il
passaggio delle funzioni sanitarie previste dalla "Bassanini". Con
l’accordo del 3 agosto il Governo si impegnava a non
sfondare quei tetti che sono stati tutti regolarmente sfondati. Si
giunge così all’accordo dell’8 agosto
2001 dove le regioni e il Governo mettono i puntini sulle "i" e
prendono atto che l’accordo dell’anno
precedente non aveva raggiunto gli obiettivi tant’è
che il Ministro Sirchia ha dichiarato il 20 luglio scorso che verrà
stipulato un patto con le regioni per ripianare i debiti della
sanità entro i prossimi tre anni.
Avendo le regioni chiesto che quella che viene considerata la
sottostima del fondo sanitario si avvicini nel triennio al rapporto
europeo rispetto al prodotto interno lordo, il Governo dice:
"Benissimo, aumenteremo gradualmente il fondo sanitario e nel
contempo ripianeremo il deficit della sanità per il prossimo
triennio".
Questo è il contesto generale in cui ragioniamo per cui è
agevole rispondere perché la situazione potrebbe essere definita
"mal comune, mezzo gaudio", purtroppo non è così, la verità è che
in Italia si spende troppo poco per la sanità. Si può dire che il
servizio non dà i risultati sperati, i risultati che tutti
vorremmo, su questo non c’è ombra di dubbio.
Ci sono ampi margini di miglioramento sia sul fronte delle
risorse da impegnare, sia sul fronte del contenimento delle spese
laddove sia possibile, ma bisogna mettersi in testa che bisogna
spendere di più, non per una decisione politica di fondo,
semplicemente perché la sanità deve dare delle risposte a fronte di
scelte che non avvengono addirittura alcune a livello nazionale, ma
molte di queste avvengono a livello internazionale, mi riferisco
all’aspetto che riguarda la tecnologia che è in mano
alle grosse multinazionali e alle industrie farmaceutiche.
Mi si dice che bisogna fare delle scelte di fondo, mi si dice
che a fronte di questo sfondamento della spesa continuiamo a dare
fiducia alla dirigenza dell’USL. Vi siete già
risposti reciprocamente perché Tibaldi ha risposto alla Consigliera
Squarzino dicendo che con la delibera di Giunta regionale abbiamo
riconosciuto il 90 percento degli obiettivi raggiunti dalla
Direzione generale e dal Commissario straordinario prima e vi
assicuro che gli obiettivi erano stati definiti e
percentualizzati.
Niente è lasciato al caso e neppure alla soggettività, ma ad
ogni obiettivo c’è una percentuale di riconoscimento
o meno di obiettivo raggiunto. Sono atti pubblici per cui vi
invito, perché ci ripetiamo sempre, a convocare in V Commissione in
un'audizione i responsabili dell’USL per
dettagliare, per verificare nel merito tutte queste consulenze
presunte.
Tutto è discutibile, sicuramente il Consigliere Beneforti fa
riferimento all’incarico che è stato affidato alla
Dott.ssa Indrio per un importo di lire 54.000 lorde che, se non
sbaglio, è meno del costo effettivo di un operaio specializzato, è
meno perché un operaio specializzato costa più di 54.000 lire, mi
riferisco al settore edilizio, se prendiamo il metalmeccanico,
forse di meno. Per fare che cosa? Per fare il controllo delle
cartelle cliniche che è un obbligo previsto dalla finanziaria a
carico della Regione. Questo medico deve controllare a campione le
cartelle cliniche dei medici di medicina generale per fare la
verifica dell’appropriatezza o meno delle
prescrizioni farmaceutiche, del ricovero, di
quant’altro che è la base dei risparmi. È su questi
aspetti che si può risparmiare.
Ci sono, vi assicuro perché i dati li abbiamo, ampi margini di
risparmio, ma a condizione che si controllino. Qualcuno mi deve
spiegare perché un medico mi costa 54.000 lire per ogni assistito e
un altro mi costa 2.600.000 lire perché questi sono i dati. In
Valle d’Aosta ci sono dei cittadini che costano
54.000 lire all’anno e ce ne sono altri che costano
2.600.000 lire all’anno, noi vogliamo entrare nel
merito e abbiamo gli strumenti per poterlo fare.
Arriverà in Giunta regionale prossimamente una delibera per
regolamentare questi aspetti. Fino a due anni fa non eravamo in
grado, ritorno all’argomento di questa mattina,
perché non avevamo i mezzi informatici che ci permettevano di fare
queste rilevazioni. Oggi li abbiamo, il controllo di gestione è
partito e do in parte una risposta alle osservazioni dei revisori
dei conti che nel 2000 dicevano che non c’era un
controllo sui budget, nel gennaio 2001 il controllo di gestione è
stato attivato e abbiamo le prime rilevazioni trimestrali e
semestrali che ci danno questi risultati.
Sui beni immobili: non scandalizziamoci che sui beni immobili
non ci sia l’inventario perché è questa
un'applicazione della riforma sulla contabilità generale che ha
posto a carico delle aziende questo compito che prima non avevano.
"A fronte di questo dovete valutare?"
dice Tibaldi
"? il
Direttore generale"
; ricordo che il Presidente Ghigo ha
riconfermato tutti i direttori generali dopo che appena prima delle
elezioni aveva giurato?
(commenti dai banchi dei Consiglieri di Forza Italia, fuori
microfono)
? dopo che aveva giurato il Presidente Ghigo che sarebbero
andati a casa, in malo modo anche, tutti coloro che avessero
sfondato il bilancio. Sono andati a casa tre indesiderati perché,
essendo basato su un rapporto fiduciario la nomina dei direttori
generali, era liberissimo di mandarli a casa. Tutti gli altri sono
stati riconfermati pur in presenza di un disavanzo perché? Perché
probabilmente la "Giunta Ghigo" ha accertato che il disavanzo non è
colpa di questi poveri direttori generali, ma è imputabile a questi
fattori che ho appena determinato.
Io ho una lunga serie di documentazioni per dire che le
argomentazioni che portate avanti in questa sala sono fuorvianti,
ve lo dico in tutta sincerità. Parliamo degli argomenti, proponete
soluzioni alternative perché ognuno dica la sua, ma non facciamo
della politica di basso livello perché il dire che il disavanzo è
di 24 miliardi, la responsabilità è
dell’Amministrazione e dell’USL, è la
cosa più semplice, è la cosa che fa scrivere i giornali e immagino
già il titolo dell’articolo di domani su "La
Stampa": "L’opposizione spara a zero contro
l’Assessore Vicquéry, l’opposizione
spara a zero contro l’USL". Io rispondo con le
parole che il mio parroco mi diceva sempre: "Quoi
qu’on en parle", per cui assumo con un po' di
filosofia questa attitudine, ma vi invito in tutta sincerità a
smetterla con questi argomenti perché ci ripetiamo, stiamo
diventando noiosi e non risolviamo nessun problema. Io vi invito a
discutere sulla carta, evidentemente non in questa sala perché non
abbiamo elementi per poterlo fare.
Dice la Consigliera Squarzino che solo d’agosto
approviamo l’accordo di programma e solo a novembre
il bilancio consuntivo. A questa osservazione ha già risposto
Beneforti per cui sarebbe opportuno che almeno
all’interno del gruppo concordaste gli interventi
perché Beneforti giustamente ha detto che è stato fatto un primo
ripiano del disavanzo con legge regionale n. 29/2000 ed è per
questo motivo che poi si è dovuto approvare solo nel novembre il
preventivo sulla base della legge di ripiano. È di un'elementarità
scoraggiante?
(interruzione della Consigliera Squarzino Secondina, fuori
microfono)
? come si è arrivati a 24 miliardi, abbiamo avuto modo di dare
delle risposte in II Commissione, non spetta
all’Assessore verificare se la Consigliera Squarzino
è presente o meno, questa è la procedura e la procedura la seguiamo
regolarmente, comunque siamo disponibili a confrontarci ovunque e
in qualunque sede, senza nessun tipo di problema.
Accolgo l’invito del Consigliere Beneforti di
fare attenzione alla distribuzione degli incentivi ai medici.
Sicuramente non distribuiremo a pioggia questi incentivi, ma li
distribuiremo sulla base di queste prime rilevazioni semestrali sul
controllo di gestione, ma accolgo l’invito perché
potremmo anche decidere di distribuirne una parte, salvo verificare
in seconda istanza altri eventuali miglioramenti
dell’attività.
Sull’assistenza domiciliare non
c’è ombra di dubbio che va potenziata, ma siamo
nelle mani dei comuni. Ci sono alcuni comuni e alcune comunità
montane che danno un'assistenza ottima, alta, buona, altre un po'
meno. Il Comune di Aosta ha delle evidenti difficoltà per la
complessità stessa del sistema in Aosta, ma la risposta da dare non
è quella:
"Tienilo ricoverato ancora cinque giorni"
, questo
mi si dice anche a livello di Direzione dell’USL; mi
dicono in tutta tranquillità di avere pressioni continue da parte
di miei colleghi consiglieri regionali, di miei colleghi
consiglieri comunali, di parenti, di amici, di professionisti
perché la gente rimanga ricoverata.
È una costante dell’assistenza ospedaliera in
Valle d’Aosta, abbiamo un tasso di ricovero di 8
giorni che è assolutamente abnorme perché dovrebbe scendere a tre
giorni, a tre giorni e mezzo e mi si dice che hanno enormi
difficoltà a dare delle risposte negative a noi stessi perché mi
metto anch’io, perché anch’io sono
sollecitato, ma vi assicuro che non lo faccio, non lo faccio,
perché entrerei in contraddizione con me stesso se chiedessi a un
primario o a un medico di tenere ricoverati i pazienti quando io do
indicazione di ridurre il tasso dei ricoveri. Ma la realtà è
questa, Consigliere Beneforti, per cui la invito a non telefonare
più ai primari?
Beneforti
(fuori microfono)
? ma io non ho mica
telefonato!
Vicquéry (UV)
? Allora va bene, se non ha telefonato?
Mi si dice che favoriamo il privato. Questa è una barzelletta,
Consigliere. Favorire il privato si può fare in due modi, presumo:
facendo scadere il pubblico oppure chiudendo dei servizi. Noi
abbiamo fatto esattamente il contrario e non saremmo qui a
finanziare 24 miliardi di disavanzo se non avessimo chiesto
all’azienda di potenziare i servizi come stiamo
potenziando e non saremmo qui a finanziare 24 miliardi se avessimo
detto loro di chiudere i servizi come ha fatto e sta facendo ad
esempio l’azienda di Ivrea.
Mi si dice anche che è una scusa dire che le spese non sono
governabili. Ammetto che una parte delle spese è governabile e
stiamo lavorando in quel senso, di certo il grosso dello
sfondamento è dovuto ai motivi che abbiamo più volte detto.
Concludo, altrimenti rischiamo di ripeterci sempre, invitando i
membri della commissione a confrontarci su questi argomenti in
commissione alla presenza dell’azienda. Da parte
della Giunta regionale abbiamo più volte dato la nostra
disponibilità ad accettare qualunque tipo di suggestione e di
proposta per migliorare il servizio e nel contempo razionalizzare
le spese.
Presidente
La parola al Consigliere Lattanzi per
dichiarazione di voto.
Lattanzi (FI)
Voglio seguire il filone
dell’onestà intellettuale che ha auspicato
l’Assessore nel suo intervento, ci provo, però
facendo una precisazione.
Ha citato ad esempio il collega Presidente di Giunta Ghigo e il
suo "modus operandi" per quanto riguarda le responsabilità dei
dirigenti della vicina Regione Piemonte, io voglio solo ricordare
quello che lui ha appena finito di dire, in primo luogo che i
dirigenti dell’USL piemontese non sono stati
premiati come i nostri; che ci sono stati tre licenziamenti, lui
dice per questioni fiduciarie e invece no, per incapacità a
rispettare i budget; che per quanto riguarda la Valle
d’Aosta il nostro Dirigente amministrativo, che oggi
è qui a farsi giudicare con un disavanzo di bilancio, è stato
premiato a Direttore generale con tanto di premio e finisco anch'io
le precisazioni.
D’altro canto lui dice però che il discorso va
affrontato in maniera onesta perché qui c’è
effettivamente una serie di spese ingovernabili che ci arrivano
dallo Stato; dice anche che per quanto riguarda il 2001 le
condizioni dei rapporti con il Governo sono cambiate e ci sono
tutti i presupposti perché nel 2001 si possa cominciare a gestire
l’USL con quei principi di efficienza, possiamo dire
del buon padre di famiglia, nel rispetto delle risorse indicate e
delle spese effettuate per quanto riguarda il 2001.
E il relatore del presente provvedimento, collega Cuc, afferma
che:
"? L’Azienda regionale sanitaria è parimenti
impegnata nel controllo della spesa attraverso
l’attivazione del processo di budget ed il sistema
di contabilità analitica che, pur essendo in via di
definizione?"
giustamente
"? consentono comunque un costante
monitoraggio della spesa?"
.
Abbiamo un lampo di speranza per il 2001. Ma guardate che la
buona gestione di un’azienda non è stata inventata
nel 2001 perché è nato il "Governo Berlusconi",
c’era anche nel 2000 e, al di là delle spese che lei
dice e anche i dirigenti hanno sostenuto essere gran parte della
spesa che ha prodotto questo sforamento di 24 miliardi, che andiamo
a coprire con un mutuo - e apriremo una parentesi su questa
operazione -, ci sono altre spese che non sono da imputare a chi ha
fatto campagna elettorale e qui sono d’accordo con
lei: l’annullamento dei ticket,
l’aumento ai medici che accettavano di avere il
regime esclusivo con l’azienda sanitaria, tutto
questo ha creato?, non perché lo ha fatto l’Ulivo,
ma è un dato tecnico evidente che regalare le medicine fa spendere
di più che far pagare un ticket, un ticket impopolare oggi da
ripristinare ai cittadini, ma è vero che quello ha creato degli
sforamenti di bilancio tanto che il nuovo Ministro Sirchia dice
giustamente che per quelle aziende che dimostreranno capacità
gestionale rispetto a dei budget di spesa il Governo verrà incontro
con una serie di aiuti per la copertura di questi bilanci sforati
però, Assessore, l’onestà intellettuale richiede che
si citino quelle voci sulle quali questa USL e i nostri tre
fenomeni che strapaghiamo dovevano, come minimo nel 2000, ma dico
anche nel 1999 quando c’era la buona contabilità in
atto da diritto civile, civilistico, quindi non abbiamo avuto
bisogno di Berlusconi per capire come si gestisce un'azienda nel
2001, prevedere quelle spese che potevano essere gestite. Sono
stati appaltati all’esterno servizi mensa e
lavanderia che non sono stati soppressi all’interno
dell’azienda USL creando doppioni di servizi che
costano due volte.
Si cita un aumento del 9,5 percento per
l’incremento del costo delle tariffe per energia
elettrica e canone di telefonia; mi risulta che nel 2000 siano nati
almeno quattro operatori telefonici che hanno ridotto del 25
percento la reperibilità di canoni telefonici e mi risulta che nel
2000 la Valle d’Aosta abbia potuto battezzare la
nascita del distributore elettrico valdostano, la Deval, quindi le
tariffe le facciamo noi.
Per quanto riguarda l’aumento delle entrate che
si prevede per il 2001, leggo dalla relazione allegata che
l'analisi evidenzia che numerose voci di spesa non sono governabili
a livello aziendale, quindi ci riferiamo a quelle della campagna
elettorale dell’Ulivo in quanto derivanti da
decisioni esterne e che pertanto devono essere applicate
dall'Azienda senza che possano essere intraprese manovre di
contenimento e di razionalizzazione.
In proposito l'Azienda ha comunque intrapreso alcune azioni di
intervento mirate al governo della spesa, quali l'avvio del
processo di budget per l'anno 2001, il consolidamento della
contabilità analitica - novità straordinaria -, una
razionalizzazione delle procedure di acquisizione di beni e servizi
- immagino il concentramento per pool di acquisto -, l'aumento
delle entrate e sarebbe spettacolare sapere con quali procedure
l’aumento delle entrate per cui per il 2001 non si
prevedono sforamenti a meno che non ci sia qualche altra campagna
elettorale in atto.
Le campagne elettorali non ci saranno e noi sappiamo di per
certo che l’unità budgetaria ha già praticamente
finito le risorse, lo sappiamo già. Non ci sono state campagne
elettorali, abolizioni di ticket, aumento di spese per il personale
e i prossimi tre mesi abbiamo l’USL con un
fabbisogno in esplosione di uscite e un bilancio che prevederà
inevitabilmente, ulteriormente per il 2002, coperture di disavanzi
che copriremo, e riapro la parentesi di prima, con un mutuo perché
abbiamo fatto due mutui: uno l’anno scorso e uno
quest’anno per coprire i disavanzi
dell’USL.
Quando si fa un mutuo si parte dal presupposto che è una
straordinarietà una tantum, quindi si fa un mutuo, si dilaziona il
debito di quest’anno, non del prossimo, non ce ne
saranno altri e invece noi siamo di fronte già al secondo mutuo in
due anni. Si prospetta un disavanzo 2001 che dovrete - credo
abbiate deciso ormai come "modus operandi" - coprire con un
mutuo.
Se come dice lei i prossimi anni si dovrà vedere la sanità nei
bilanci delle varie regioni in maniera totalmente diversa perché
diverse sono le esigenze, diversa è la popolazione, ci sono più
anziani, diverse sono le esigenze di servizi e di decentramento,
quindi di costi, si può immaginare da come parla lei che invece di
340-350 miliardi si dovranno budgetizzare - lo dico anche rivolto
al Presidente della Giunta - 5-600 miliardi tranquillamente di
spesa sanitaria sociale dei 2000 e rotti che abbiamo di bilancio,
quindi una spesa sanitaria che assorbirebbe il 25-30 percento del
nostro bilancio.
Siccome questo non sarà sostenibile perché, a meno che non
andiamo a dire ai cittadini che gli togliamo tutto il resto e gli
diamo solo la sanità, evidentemente ci saranno altre esigenze, si
dovranno accendere sistematicamente ogni anno - questa è la
procedura che avete messo in atto - mutui per coprire ogni anno i
disavanzi della sanità. Ma verrà un momento in cui i ratei dei
mutui saranno l’intera cifra del bilancio
regionale?
Prima o poi ci arriveremo perché facciamo mutui per comprare 800
miliardi di ENEL, facciamo i mutui, adesso abbiamo sentito altri
500 miliardi per venire incontro a nuove iniziative di sviluppo;
adesso abbiamo preso la pratica che, siccome siamo una Regione
sana, con 2 A, possiamo fare mutui, basta che mettiamo fuori il
nostro nome e la gente ci dà i soldi, noi intanto li possiamo
restituire a rate. Probabilmente il Presidente della Giunta avrà
qualche successore; sarà un successore sfortunato perché invece di
gestire, come ha fatto lei, avanzi di amministrazione per dieci
anni, avrà disavanzi di amministrazione da gestire con mutui che
voi state caricando sulle sue spalle.
Io non sarò Presidente della Giunta quindi non ho questo
problema, ma io voglio capire chi sta amministrando oggi con quale
prospettiva lascia un debito ai successori?
(interruzione del Presidente della Regione, fuori
microfono)
? un corso di economia pubblica? credo che i mutui si possano
anche fare, Presidente, lei mi può far fare tutti i corsi che
vuole, ma i soldi bisogna restituirli, le banche li vogliono e
quindi bisogna restituirli.
Oggi noi facciamo 24 miliardi di mutuo, ci sarà un rateo
aggiuntivo ai ratei che già avevamo l’anno scorso
oltre ai ratei che avevamo per altre questioni e io credo che prima
o poi i ratei saranno così pesanti da metterci nelle condizioni -
lo dicevamo in occasione del bilancio - di essere
l’Italia degli anni ’80 quando non si
rendeva conto che certi livelli di prestazione, che certi livelli
di servizi non erano più sostenibili e se non si va alla
razionalizzazione della spesa? e addirittura si pensa di investire
altri 141 miliardi, chiederli allo Stato per ampliare
l’Ospedale con ulteriori costi di gestione, noi da
questa spirale non usciamo. Possiamo condividere che
c’è un'esigenza diversa e possiamo condividere
quello che diceva l’Assessore: sicuramente dobbiamo
affrontare il servizio della sanità utilizzando le nuove tecnologie
che possono permetterci di abbattere i costi, ma come è possibile
che in Valle d’Aosta la nuova tecnologia aumenti i
costi e non li abbatta? La risposta è stata in commissione: perché
siamo sempre in una fase di rodaggio, le cose che diamo fuori le
teniamo anche dentro, quindi paghiamo due volte, la tecnologia
dobbiamo svilupparla, costa due volte.
Abbiamo visto che per la tecnologia, e lei diceva questa è
tecnologia sugli investimenti per il Millennium bug, sono state
spese delle risorse che non sono state limitate al Millennium bug,
ma si sono protratte e addirittura decuplicate perché ormai i
software c’erano, bisognava mantenerli e
svilupparli.
Credo che il problema vada affrontato in maniera completamente
diversa, non possiamo dire che 24 miliardi in gran parte sono la
campagna elettorale dell’Ulivo, anche se noi in
parte condividiamo, però c’è una parte che dipende
da lei, Assessore, o soprattutto dai suoi fiduciari, da quelli che
noi paghiamo e lei paga per fare la giusta amministrazione.
La dichiarazione di voto è naturalmente di voto contrario a
questa delibera, non ne comprendiamo i principi e soprattutto i
metodi perché condividiamo che una parte di debito è di campagna
elettorale, ma per una buona parte quel debito di campagna
elettorale poteva essere assorbito da una migliore
razionalizzazione delle spese dell’azienda sanitaria
valdostana.
Presidente
Si passa all’esame
dell’articolato.
Pongo in votazione l’articolo 1:
Consiglieri presenti e votanti: 31
Favorevoli: 25
Contrari: 6
Il Consiglio approva.
Pongo in votazione l’articolo 2:
Consiglieri presenti e votanti: 31
Favorevoli: 25
Contrari: 6
Il Consiglio approva.
Pongo in votazione l’articolo 3:
Consiglieri presenti e votanti: 31
Favorevoli: 25
Contrari: 6
Il Consiglio approva.
Pongo in votazione la legge nel suo insieme:
Consiglieri presenti e votanti: 32
Favorevoli: 26
Contrari: 6
Il Consiglio approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK