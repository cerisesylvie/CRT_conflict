Consiglio Regionale della Valle d'Aosta - Oggetto del Consiglio n. 2695 del 25 luglio 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2695 del 25 luglio 2023 - Resoconto
OGGETTO N. 2695/XVI - Interpellanza: "Programmazione del
servizio trasporti per gli studenti universitari valdostani a
Torino e Milano secondo le risultanze del questionario
somministrato".
Marguerettaz (Presidente) -
Punto n. 45 all'ordine del
giorno. Per la presentazione, la parola alla collega Foudraz, ne ha
facoltà.
Foudraz (LEGA VDA) -
Ritorniamo nuovamente in aula con la
presentazione di quest'interpellanza che era stata trattata
sottoforma di interrogazione nel corso del primo Consiglio
regionale dello scorso mese di giugno e riguardava l'indagine
rivolta alle studentesse e agli studenti universitari valdostani
che si recano presso gli Atenei di Torino e di Milano, al fine di
valutare l'adeguatezza dell'attuale servizio di trasporto pubblico
offerto.
Ritorniamo sul tema perché era stata prorogata la scadenza per
rispondere al questionario da parte degli studenti: era stata
posticipata dal 31 maggio al 30 giugno di quest'anno.
Nel corso dell'iniziativa presentata appunto il 7 giugno ultimo
scorso, l'Assessore con delega ai trasporti aveva informato l'aula
consiliare su alcuni dati che venivano richiesti dalla sottoscritta
e, nello specifico, riportava che gli studenti universitari
valdostani iscritti all'anno accademico 2022-2023 erano 2.234. Di
questi, più di 1.400 frequentavano le lezioni nella vicina regione
Piemonte e, alla data del 6 giugno scorso, aveva risposto al
questionario proposto un totale di 434 studenti, che voleva dire
circa il 20% degli interessati.
Evidenziata quindi la necessità di conoscere nel dettaglio le
esigenze degli studenti universitari, onde poter procedere ad una
corretta programmazione del servizio trasporti, anche alla luce
dell'inizio dei lavori di elettrificazione della tratta ferroviaria
che percorre la regione da Pont-Saint-Martin ad Aosta, con
quest'iniziativa si interpella l'Assessore per conoscere quanti
studenti abbiano risposto al questionario citato al punto 1 delle
premesse della presente iniziativa, quali esiti abbia dato il
questionario sopra menzionato e quali azioni si intendano mettere
in campo a seguito delle possibili segnalazioni ricevute.
Presidente -
Per la risposta, la parola all'assessore
Bertschy.
Bertschy (AV-VdA Unie) -
Gli studenti che hanno risposto
sono 512 alla fine della proroga del questionario. Quali sono le
cose che sono emerse? In particolare emerge un generale gradimento
per il treno; ovviamente, in questo momento le segnalazioni più
importanti sono quelle che riguardano il sovraffollamento il
venerdì pomeriggio, sera, la domenica pomeriggio, sera e lunedì
mattina.
Il problema si è, da un lato migliorato con l'arrivo dei
bimodali rispetto alla rottura di carico, dall'altro, essendo a
capienza ridotta, si è riscontrato in maniera maggiore su alcune di
queste tratte.
Quello che è stato segnalato: per esempio la limitazione della
vendita dei biglietti parecchi giorni prima che impedisce una piena
fruizione della vendita del biglietto, il potenziamento del bus
viene accolto in maniera favorevole; gli studenti ovviamente
chiederebbero bus dedicati a loro su Torino e su Milano precludendo
l'accesso agli utenti piemontesi. Viene anche suggerito di
incrementare gli orari di partenza dei bus.
Per venire alla domanda n. 3, quali azioni si intendano mettere
in campo a seguito delle possibili segnalazioni, segnalo che noi
abbiamo attivato, in seguito alla chiusura del questionario, un
tavolo di confronto con Arriva Italia che, in questo momento, ha un
servizio su Aosta-Milano senza corrispettivi pubblici e ha la
concessione fino alla fine dell'anno su Courmayeur-Aosta-Torino per
capire quale tipo di disponibilità c'è a rimodulare eventualmente
dei servizi e a potenziarli prima di andare, eventualmente, a
costruire delle gare per dare questo tipo di servizio.
Ovviamente ci stiamo riferendo al periodo settembre-dicembre, in
attesa di una rivalutazione complessiva che si avrà con la chiusura
della ferrovia e degli autobus sostitutivi.
Quello che intendiamo fare è potenziare, in accordo con Arriva,
se ci sarà la disponibilità, gli autobus a partire già dal
settembre 2023 nelle giornate del venerdì e la domenica, stimolando
l'offerta, cercando di intervenire per una migliore fruizione da
parte degli studenti universitari con interventi anche sulle quote
di riduzione dei costi del trasporto e sui costi degli abbonamenti,
così appunto da rimotivare un'offerta. Questo anche perché questi
servizi sono stati nel tempo ridotti ed eliminati perché ce n'è
stato un minor utilizzo, probabilmente dovuto al fatto che le
persone utilizzavano il treno. C'è quindi l'intenzione di lavorare
per dare una prima risposta, già a partire da settembre, in
particolare su Torino per le tratte più complicate che sono quelle
del venerdì al rientro e della domenica in discesa e anche un po'
del lunedì mattina e si sta valutando su Milano anche un altro
aspetto che va legato all'ora di arrivo a Lampugnano, che in questo
momento è il punto dove si parte e si arriva per la tratta
Aosta-Milano. Tutto ciò visto che è anche stato segnalato che in
quella zona a certi orari la situazione è anche un po' pericolosa,
possiamo dirlo in questi termini, quindi segnalazioni legate anche
all'orario di arrivo; è chiaro che poi le richieste vanno
equilibrate e trovata una giusta sintesi tra le esigenze di tutti,
però già nei prossimi giorni completeremo le analisi insieme ad
Arriva Italia per capire se si può trovare una soluzione
sperimentale per arrivare a fine anno in attesa di una soluzione
definitiva che stiamo studiando insieme agli autobus di trasporto
sostitutivi.
Presidente -
Per la replica, la parola alla collega
Foudraz.
Foudraz (LEGA VDA) -
Ringrazio l'Assessore per la
risposta che ha fornito all'iniziativa in questione. Certo, ci si
auspicava probabilmente che con questo ulteriore lasso di tempo
concesso per la compilazione del questionario
on line
arrivassero molte più risposte e/o suggerimenti da parte degli
studenti universitari che si recano fuori Valle per i loro studi,
onde poter valutare al meglio quelle che sono le loro richieste e
le loro esigenze e, quindi. riuscire ad organizzarsi al fine di
soddisfare al massimo le loro richieste.
Ritengo comunque che i suggerimenti che sono pervenuti debbano
essere assolutamente presi in considerazione; mi fa piacere che vi
siate già attivati in quella direzione, però auspico anche e mi
auguro che, come aveva preannunciato a giugno, si vada anche nella
direzione di migliorare la comunicazione verso l'utenza. La
ringrazio.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK