Consiglio Regionale della Valle d'Aosta - Oggetto del Consiglio n. 2687 del 18 aprile 2017 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
LAVORO
UNIONE EUROPEA E RAPPORTI INTERNAZIONALI
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2687 del 18 aprile 2017 - Resoconto
OGGETTO N. 2687/XIV - Interrogazione a risposta immediata:
"Tempistica per la pubblicazione di un nuovo bando per la
presentazione di progetti finalizzati alla crescita e
all'occupazione a valere sul Fondo sociale europeo".
Rosset (Presidente) -
Punto n. 3.01 dell'ordine del
giorno. Per l'illustrazione, chiede la parola il collega Cognetta,
ne ha facoltà.
Cognetta (M5S) -
Con questa interrogazione a risposta
immediata volevo sapere dall'Assessore qual è la situazione
rispetto ai progetti riferiti a favorire il lavoro e la massima
occupazione, perché il sessennio 2014-2020 è iniziato ormai già da
qualche anno e, a parte i due inviti che ho presentato, che ho
citato nell'interrogazione a risposta immediata: uno del 2014,
l'altro del 2015 di importo anche relativamente basso, volevo
sapere in che data uscirà questo nuovo bando, vista anche la
situazione economica piuttosto precaria dei vari organismi
formativi, che aspettano con ansia che questo venga finalmente
messo fuori...che ci sia la possibilità di presentare progetti per
favorire il lavoro. Volevo sapere esattamente quindi se c'è una
data, quand'è questa data visto che siamo già nel 2017
avanzato.
Presidente -
Per la risposta chiede la parola l'Assessore
Roscio, ne ha facoltà.
Roscio (ALPE) -
È pochissimo il tempo a disposizione per
dare una risposta completa a quanto chiede il collega Cognetta.
Certamente siamo d'accordo con quanto lei scrive in premessa sulla
necessità di lavorare per creare nella comunità valdostana
occupazione, crescita e sviluppo. Lei individua come strumento
quello delle risorse europee tramite i bandi, ma come premessa
vorrei fare prima un piccolo spaccato della situazione. Qui ho
trovato il Dipartimento che si occupa di ciò e da un lato vi sono
diverse criticità dovute in particolare al fatto che
l'Amministrazione regionale negli ultimi anni ha fortemente
disinvestito in certi settori, facendo, per esempio, una drastica
riduzione delle risorse regionali e dirottando tutto invece, per
quanto riguarda il reperimento delle risorse, al Fondo sociale
europeo che - lei conosce molto bene - ha una complessità
gestionale e che ha avuto purtroppo, data la scarsità delle risorse
umane che vi sono state assegnate, talora un effetto bloccante.
Inoltre si è privilegiato di andare verso misure strettamente
assistenziali e non di più ampio respiro come le politiche attive e
anche per quanto riguarda la situazione gestionale ed
organizzativa, vi sono diverse problematiche che ovviamente
andrebbero risolte al più presto mediante l'iniezione anche di
risorse solo strettamente umane per poter sbloccare certe
situazioni.
Dall'altro lato vi è tutta una serie di problemi legati ad
un'eredità della vecchia programmazione europea - eredità
abbastanza pesante - e una rigidità, per quanto riguarda il
controllo successivo, piuttosto pesante. Tutto questo configura, se
non si adotteranno al più presto delle contromisure, il concreto
rischio di una perdita di finanziamenti piuttosto rilevante.
Altro piccolo inciso: quello che intendiamo fare. Noi intendiamo
investire nella formazione, nelle politiche attive, ma già abbiamo
iniziato ad operare dall'altro lato sulla parte degli insediamenti.
Lei si ricorderà, collega, tutta la parte di bandi che sono stati
approvati per lo sviluppo, l'innovazione e l'insediamento delle
imprese.
In riferimento al tema della sua interrogazione, sono stati
fatti ulteriori avvisi relativamente ai bandi sull'occupazione: uno
che riguarda le imprese e gli enti di formazione, dedicato agli
occupati, data del 15 dicembre 2016, per un totale di 1,5 milioni e
ha delle scadenze, la seconda è prevista per il 28 aprile; un
secondo, per gli enti accreditati per la previsione dei corsi
triennali relativi alla formazione professionale, dedicati ai
giovani in uscita dalla scuola secondaria, per un valore di 1,5
milioni, anche qui per essere avviati nel prossimo settembre.
Infine, vi è un altro bando per progetti da proporre per
l'orientamento e il tirocinio di 1,8 milioni, di cui si sta per
approvare la relativa graduatoria. Inoltre è previsto un programma
dedicato agli organismi di formazione, dedicato ai disoccupati,
giovani e adulti, che dovrebbe avere un respiro maggiore proprio
per dare quelle risposte che lei sollecita, poi se desidera, le
darò la risposta dei dirigenti.
Presidente -
Ha chiesto la parola il collega Cognetta, ne
ha facoltà.
Cognetta (M5S) -
Ho pochissimo tempo a disposizione, però
un paio di cose volevo dirle all'Assessore: la prima è che mi rendo
conto che lei è lì da poco, ma non può scaricare tutto quanto sul
passato. Se cominciamo a fare così, ogni Governo dice che è colpa
di quello precedente...viene da ridere. Se poi non ci sono risorse
sufficienti, investite per prendere risorse nuove. Fate una bella
delibera, prendete un po' di soldi, chiamate un po' di persone e
finalmente sbloccate questa situazione.
La terza cosa altrettanto importante è che ho visto i bandi per
l'insediamento e per l'innovazione, così come i corsi triennali, ma
io le ho parlato specificatamente di bandi rivolti alla creazione
di lavoro. Sono bandi che in passato erano fatti con ingenti
risorse messe a disposizione dal Fondo sociale europeo, proprio
perché c'è il pericolo che dice lei: quello di non poter utilizzare
fino in fondo i soldi a disposizione. Mi preoccuperò di fare nuove
interrogazioni su questa situazione così drammatica.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK