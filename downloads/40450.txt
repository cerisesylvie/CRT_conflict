Consiglio Regionale della Valle d'Aosta - Oggetto del Consiglio n. 3240 del 20 febbraio 2018 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Stoccaggio e smaltimento rifiuti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3240 del 20 febbraio 2018 - Resoconto
OGGETTO N. 3240/XIV - Interrogazione: "Procedura di
smaltimento dell'umido e modalità di calcolo di bioplastiche
biodegradabili".
Grosjean (Président)
- Point n° 8 à l'ordre du jour. La
parole à l'Assesseur Guichardaz pour la réponse.
Guichardaz (PD-SIN.VDA) -
Con riferimento
all'interrogazione sottoscritta dai colleghi Padovani, Gerandin e
Bertin fornisco a premessa una serie di dati, che credo possano
essere utili per meglio inquadrare l'iniziativa.
Il servizio di raccolta della frazione organica dei rifiuti
urbani è stato avviato dalla Regione a partire dal mese di giugno
2015 ed è stato attivato all'interno di ciascun subATO in modo
progressivo fino alla fine del 2017. A seguito dell'avvio di tale
servizio, non essendoci in Valle d'Aosta un impianto idoneo al
trattamento di tale frazione di rifiuto (la frazione organica dei
rifiuti urbani), la struttura regionale competente, in esecuzione
del contratto in essere con la società affidataria del servizio di
gestione della fase di trattamento finale per l'avvio al recupero e
smaltimento delle diverse tipologie di rifiuti conferiti presso il
centro di trattamento di Brissogne, ha affidato alla stessa
l'incarico di esperire una gara ad evidenza pubblica per
l'individuazione di un impianto di trattamento della frazione
organica ai fini della successiva produzione del
compost
di
qualità, la cui raccolta all'interno dei subATO ad oggi è
assicurata dalle imprese che eseguono la raccolta e il trasporto
dei rifiuti urbani.
È stata quindi esperita una gara aperta ad evidenza pubblica
ponendo a base di gara le seguenti condizioni: la prima è che il
servizio di trasporto dovrà essere effettuato dai centri di
conferimento individuati sul territorio regionale sino all'impianto
o agli impianti autorizzati per il trattamento della frazione
organica dei rifiuti indicati dall'appaltatore in sede di offerta,
adottando un preciso programma di ritiro. I centri di conferimento
individuati relativamente ai vari comprensori territoriali e
regionali di raccolta, i subATO, sono: il centro regionale di
trattamento dei rifiuti urbani assimilati di Brissogne per le
subATO Valdigne-Mont Blanc, Grand Paradis e Aosta, Grand Combin,
Mont Emilius e poi la discarica regionale per i rifiuti speciali di
Pontey per il subATO del Monte Cervino, Evançon, Mont Rose e
Walser. La seconda condizione è che l'appaltatore, in relazione ai
calendari di raccolta sul territorio e ai quantitativi in gioco su
ciascun comprensorio a cui fa capo il centro di conferimento e agli
spazi disponibili, sarà tenuto ad organizzare le operazioni di
prelievo della frazione organica dai centri di riferimento di
Brissogne e di Pontey, tenendo conto dell'obbligo del pieno
rispetto del vincolo normativo imposto dal decreto del Ministero
dell'ambiente, della tutela del territorio e del mare dell'8 aprile
2008, che prescrive una durata massima del deposito della frazione
organica umida nel centro di conferimento non superiore a
settantadue ore. Vi sono poi nel bando una serie di prescrizioni
economiche che non sto qui a dire, perché non sono oggetto della
richiesta, ma che variano poi a seconda della qualità della
frazione organica. Per doverosa informazione, il bando è stato
pubblicato il 10 marzo 2015 e ha avuto un periodo di pubblicazione
fino al 23 aprile 2015. Allo stesso è stata data ampia diffusione:
è stato pubblicato sulla Gazzetta Ufficiale dell'Unione europea,
sulla Gazzetta Ufficiale della Repubblica italiana, sul quotidiano
La Stampa, sul quotidiano Aste di Appalti pubblici, il Giornale e
l'Avvenire. Entro i termini di scadenza è pervenuta una sola
offerta presentata dal raggruppamento composto dalla ditta Maserati
S.r.l. (mandataria) e dalla ditta Nettatutto S.r.l. (mandante).
L'offerta tecnica indicava come destinazione finale del rifiuto
organico l'impianto di trattamento e di compostaggio dell'impresa
Maserati ubicata in provincia di Piacenza, nel Comune di
Sarmato.
Non sto qui poi a fornire i dati sull'offerta economica, quindi
sulle tariffe offerte, perché anche questi non sono oggetto di
interrogazione ma, se lei lo ritiene può tranquillamente richiedere
ogni informazione utile alla struttura regionale competente. Posso
comunque dirle che le tariffe variano considerevolmente, a seconda
che la frazione organica derivante dalla raccolta differenziata dei
rifiuti urbani abbia una percentuale di materiale non compostabile
minore o maggiore del 10 percento in peso: è il discrimine che
porta alla variazione di tariffa.
Premesso quanto sopra, con riferimento ai quesiti posti, si
precisa quanto segue. Riguardo alla prima domanda: "quale sia il
percorso che l'umido raccolto effettua per arrivare negli
stabilimenti di Piacenza", l'itinerario del viaggio dei trasporti
della frazione organica tiene conto naturalmente del percorso più
veloce, quindi anche del meno impattante dal punto di vista delle
emissioni. In bassa stagione viene attivato un autotreno per giorno
lavorativo, in alta stagione due autotreni per ogni giorno feriale
(sabato compreso). Se ritiene le lascio poi anche il dettaglio dei
trasporti da e per Maserati, con esattamente le modalità anche di
cambio dei cassoni di recupero.
Poi mi chiede "su cosa è calcolata la percentuale massima di
mater-bi conferibile per evitare l'aumento del costo".
L'applicazione della tariffa più gravosa avviene quando dalle
analisi merceologiche eseguite su tutti i carichi di rifiuti
conferiti presso l'impianto di Piacenza emerge una presenza di
frazione estranea non compostabile complessivamente superiore al 10
percento di peso. Tra le tipologie di rifiuti che possono
concorrere al raggiungimento di tale percentuale vi è anche il
mater-bi. Gli oggetti realizzati con il mater-bi risultano infatti
tra le frazioni estranee, in quanto comportano tempi di
degradazione e di compostaggio diversi e più lunghi rispetto al
rifiuto organico ammesso successivamente alla fase di
stabilizzazione biologica per il compostaggio di qualità (non che
non sia compostabile, ma riguardo a questa tipologia). Il mater-bi
da solo - è stato verificato con le analisi merceologiche eseguite
sia alla partenza che all'impianto di destinazione - incide
attualmente mediamente per l'1 percento rispetto alla frazione
indesiderata. Pertanto se la presenza in percentuale di tale
rifiuto rimane nei valori riscontrati fino ad ora, lo stesso non
costituisce assolutamente elemento estraneo tale da far aumentare
la tariffa di trattamento.
Spero di essere stato esaustivo.
Président -
Pour la réplique, la parole au collègue
Padovani.
Padovani (CC-MOUV) -
Le chiedo subito se è possibile
avere in forma telematica o cartacea quello che lei ha letto ora,
così da leggere meglio i dati; siccome è una cosa molto lunga e
molto tecnica, averli davanti agli occhi aiuta a capire meglio la
risposta.
Devo dire che sono soddisfatto a metà. Per quello che riguarda
il percorso è stato chiaro, ma sinceramente non ho capito bene su
che cosa è calcolato quel 5 percento di mater-bi, e probabilmente
leggendo la risposta cartacea mi sarà più comprensibile.
Ci tengo a precisare che quanto lei ha detto nella risposta,
ovvero che in Valle d'Aosta non esiste ancora una struttura in
grado di trattare l'umido ma probabilmente esisterà - si spera -
più avanti, è una spia, il segnale che il risultato di quel
referendum del 2013 non è ancora stato pienamente rispettato dalla
Giunta regionale, perché tra le altre cose c'era anche questa
dell'umido, è uno dei trattamenti che vanno fatti sui rifiuti.
Pertanto da una parte segnalo una mancanza nel pieno raggiungimento
del risultato di quel referendum e, dall'altra, sono soddisfatto a
metà della risposta, ma mi riservo di leggerla per via cartacea o
telematica, magari anche per poter predisporre altre iniziative un
po' più precise.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK