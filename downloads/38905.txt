Consiglio Regionale della Valle d'Aosta - Oggetto del Consiglio n. 2318 del 21 settembre 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AGRICOLTURA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2318 del 21 settembre 2016 - Resoconto
OGGETTO N. 2318/XIV - Interrogazione: "Tempistica per
l'erogazione dei contributi agli agricoltori, previsti dal Piano di
sviluppo rurale 2014-2020 per le annualità 2015 e 2016".
Rosset (Presidente)
-
Punto n. 6 dell'ordine del
giorno. Ha chiesto la parola l'Assessore Testolin; ne ha
facoltà.
Testolin (UV) -
Il quesito di "quante sono le aziende
agricole che hanno ottenuto l'anticipazione dei contributi di cui
in premessa e a quanto ammonta il totale delle anticipazioni
erogate finora" è un po' una conseguenza di quello che era già
stato chiesto nell'ultima seduta mi sembra del Consiglio scorso. Le
richieste di certificazione dei premi inoltrate ad Area VdA sono
state complessivamente 201 per l'anno 2015, di cui 32 a valere su
Finaosta e 13 per il 2016, di cui 10 a valere sulla garanzia
Finaosta. Questo per completezza di informazione, in quanto nella
precedente richiesta di informazioni si era specificato per
Finaosta, mentre qua si era lasciato campo aperto, quindi si è data
una risposta complessiva: trentadue. Per quanto riguarda
l'ottenimento delle anticipazioni al 90 percento, si segnala che la
stessa Finaosta ha concesso fideiussioni complessive per un importo
di circa 496 mila euro.
Per quanto concerne il secondo punto dell'interrogazione:
"quando saranno erogate agli agricoltori le nove misure a
superficie o a capo previste dal PSR 2014-2020 per l'annualità
2015, denominate ex verde agricolo", in funzione delle ultime
rassicurazioni avute da parte di Agea, anche a seguito di un
recente incontro del 7 settembre, che confermano quanto la stessa
aveva già espresso nell'incontro del 20 luglio scorso, vanno
nell'ottica di addivenire al rilascio dell'applicazione necessaria
all'autorizzazione dei pagamenti entro la fine di questo mese,
fatta salva la fornitura di dati da parte di BDN (Banca dati
nazionale per la zootecnia), al fine di poter arrivare ai pagamenti
della Misura 13, e poi progressivamente della Misura 10 e, in
seguito, delle altre misure a superficie o a capo. Stante comunque
la ristrettezza dei tempi entro i quali Agea deve fornirci il
supporto informatico indispensabile per i pagamenti, in questi
giorni si sta sollecitando con forza la stessa Agea per il rispetto
di queste tempistiche, a suo tempo prospettateci e più volte
riconfermate, dichiarandoci ancora una volta disponibili, per
quanto ci concerne, a fornire e certificare direttamente come
Regione i dati che non sono ancora stati trasmessi da BDN ad Agea e
che sono indispensabili per l'attivazione di questi processi.
In merito al terzo quesito: "quando saranno erogate agli
agricoltori le nove misure a superficie o a capo previste dal PSR
2014-2020 per l'annualità 2016", segnaliamo che, come ultimato il
lavoro di predisposizione dei sistemi informativi effettuato sul
2015 (quindi quando saranno attivate queste procedure), lo stesso
dovrebbe garantire l'erogazione dell'acconto per il 2016 come
previsto per tutte le Regioni, entro il mese di novembre, e
successivamente il saldo nella primavera dell'anno successivo.
In riferimento al quarto e ultimo punto: "se è vero che c'è
l'intenzione da parte del Governo regionale di rimuovere il
Direttore di Area VdA", mi sento di dire che l'intenzione del
Governo regionale in questo momento sia quella di risolvere le
problematiche che ci sono in essere sfruttando tutte le competenze
e le conoscenze delle varie strutture coinvolte, al fine di
riuscire a stimolare ed accelerare i processi che Agea deve mettere
in piedi per darci la possibilità di procedere ai pagamenti. Questa
è l'intenzione del Governo in questo momento, altre valutazioni
credo che non siano al momento oggetto di riflessione.
Presidente -
Ha chiesto la parola il Consigliere
Chatrian; ne ha facoltà.
Chatrian (ALPE) -
Fra qualche giorno ci sarà il primo
evento organizzato dal Comune di Valtournenche insieme alla
Regione, la
désarpa di Votornen
[traduzione letterale dal
patois: discesa delle mandrie dagli alpeggi di Valtournenche]. Ci
risulta che il 1 ottobre sia stata organizzata anche la désarpa di
Doues, di Valgrisenche e di Cogne per festeggiare e mettere insieme
i nostri prodotti di nicchia, il mantenimento del nostro
territorio, e per mettere insieme le grandi potenzialità che ha
ancora questo settore.
Assessore Testolin, abbiamo voluto riproporre un quesito
diretto, perché i
montagnard
sono molto preoccupati (lei lo
sa, vi sono più o meno 300 mandrie), sono preoccupatissimi perché
agli annunci non vedono certezze. Praticamente in questi anni il
leitmotiv
in Consiglio da parte sua è stato: "nessuna
certezza". Oggi di nuovo lei non ci ha dato rassicurazioni, perché
prima ce ne ha dato una piccola, ma poi subito dopo ha proferito un
"fatto salvo". Noi non vogliamo entrare assolutamente nei
tecnicismi e nelle difficoltà che da ormai otto anni si cerca di
risolvere, ma invece siamo molto preoccupati della sua risposta di
oggi. Non ci sono certezze, il mondo agricolo aspetta quanto meno
una certezza sull'annualità 2015 e ad oggi lei non ce l'ha fornita!
Per di più, le cose
a babbo morto
a noi come gruppo non
interessano. Vi avevamo detto che la proposta che avete messo in
campo con Finaosta non avrebbe mai funzionato! Lo sapevano tutti e
lo sapevate anche voi, e mentivate sapendo di mentire nel mese di
aprile, quando avete deciso di mettere in campo questa iniziativa
con cui l'agricoltore doveva pagare l'Ente banca per farsi dare un
anticipo e pagare degli interessi! Ha funzionato così tanto questa
vostra iniziativa, così pratica e interessante per dare delle
risposte puntuali al mondo agricolo, che più o meno su 15 milioni
di euro di annualità vi sono 490 mila euro. È più o meno il 3
percento, e 32 sono le aziende che hanno utilizzato questa
soluzione che avete messo in campo. Cerchiamo di non intraprendere
soluzioni che non stanno in piedi già in partenza...ma lo si sapeva
già.
Andiamo sulla seconda parte. Noi come gruppo prendiamo per buona
la risposta che ci ha dato sull'annualità 2016: l'acconto nel 2016
con poi la chiusura del cerchio un altr'anno. Lei oggi ha detto in
Consiglio regionale che in autunno ci sarà l'anticipo
sull'annualità 2016, ma non ci ha dato certezze sulla precedente
annualità 2015; in questi giorni
lé-z-arpó
[traduzione
letterale dal patois: le mandrie] stanno scendendo, e di solito si
fa sempre il punto della situazione: i conti, le entrate, le
uscite, se la qualità del prodotto Fontina è stato positivo, le
vendite, la richiesta del mercato, il valore del latte, il valore
del prodotto. Capisce che è drammatico ascoltare la sua risposta!
Lei lo sa che tutti i montagnard, chi proprietari di alpeggi, chi
locatari, stavano ascoltando attentamente la sua risposta cercando
di avere finalmente quanto meno una certezza e una rassicurazione
pesante.
Una battuta me la permetta, Assessore; ha visto che siamo stati
molto gentili nel chiedere un po' la
ronfla
[traduzione
letterale dal patois: il ritornello] che è da un mese che si sente
a tutti i livelli: ah, se cambiamo il direttore dell'Area troviamo
sicuramente la formula vincente per poter dare delle risposte
certe. Noi pensiamo - l'abbiamo affrontato diverse volte in questo
Consiglio - che non basti tagliare qualche testa, ma se si vuole
riorganizzare bisogna prendere il toro per le corna e cercare di
far funzionare una macchina che non ha mai funzionato. Non so se
condividete, colleghi, ma l'esempio per tutti è la Casa da gioco:
benché sia stata tagliata qualche piccola testa il cancro
rimane.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK