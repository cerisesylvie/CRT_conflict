Consiglio Regionale della Valle d'Aosta - Oggetto del Consiglio n. 1780 del 2 febbraio 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Presidio ospedaliero
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1780 del 2 febbraio 2016 - Resoconto
OGGETTO N. 1780/XIV - Interpellanza: "Valutazioni in merito
all'attività svolta presso l'ambulatorio dei codici bianchi del
Pronto soccorso dell'Ospedale Parini nel corso del secondo semestre
del 2015".
Rosset (Presidente) -
Punto n. 30 dell'ordine del giorno.
Per l'illustrazione, chiede la parola il Consigliere Chatrian, ne
ha facoltà.
Chatrian (ALPE) -
Grazie Presidente.
Abbiamo presentato quest'iniziativa 12 giorni fa avendo avuto
tutta una serie di segnalazioni da persone che vivono
quotidianamente l'ospedale e in questi ultimi 12 giorni abbiamo
ricevuto altre numerosissime informazioni che forse vanno ad
incrementare ulteriormente quelli che sono i quesiti che abbiamo
posto.
Perché abbiamo fatto quest'iniziativa? Qualche considerazione
per illustrare tale interpellanza. Nel mese di marzo 2015 il
Direttore generale dell'USL pubblica un conferimento di incarichi a
tempo determinato per 12 mesi, eventualmente prorogabili - ripeto,
queste sono estrapolazioni che abbiamo preso dall'atto dell'azienda
-, in qualità di medico di medicina generale, da espletarsi presso
l'ambulatorio dei codici bianchi del Pronto soccorso. Tale
selezione risultava motivata dalla necessità di garantire,
attraverso la presenza programmata di medici generali presso il
Pronto soccorso, un'appropriata risposta assistenziale all'utenza
al fine di ridurre gli accessi impropri (i cosiddetti "codici
bianchi"), migliorare la qualità della prestazione sui codici
urgenti e razionalizzare quindi le prestazioni sanitarie rivolte ai
codici di accesso di bassa priorità e favorire il rientro alle cure
territoriali. Era un di più, era una prova che si è deciso di
mettere in campo e, come tutte le prove, indubbiamente devono avere
degli indicatori che, inserendo queste cose in più, avrebbero
dovuto dare dei risultati positivi per il paziente e per l'azienda.
Il tutto viene attivato il 1° agosto 2015, qualche mese fa, con
contratti in scadenza il 31 luglio 2016; questo servizio viene
invece chiuso il 7 gennaio 2016. È proprio lì, colleghi, che,
allarmati, preoccupati dalla potenziale tanta superficialità con la
quale si attivano e si chiudono servizi sanitari che non si
rivelano probabilmente di fatto utili - utilizziamo il
condizionale, perché ascolteremo attentamente le risposte
dell'Assessore -, ci chiediamo se abbia senso riproporre lo stesso
servizio, vista l'inutilità, nei prossimi mesi o nei prossimi anni.
Quello che conta per rispondere ai bisogni dei cittadini è la
capillarità probabilmente sul territorio: quella dei medici di
famiglia, la valorizzazione delle valli laterali e la reperibilità,
almeno telefonica, dei medici di famiglia. Prima riflessione.
Seconda riflessione: ha senso accentrare tutto su Aosta - e
torniamo a bomba sul discorso del territorio - o di accentrare i
servizi come se esistessero solo Donnas, Verrès, Châtillon (nel
Fondovalle), Aosta e Morgex?
Seconda considerazione. Un'altra cosa importante da sottolineare
sull'inutilità dell'ambulatorio codici bianchi - e ascoltate questo
passaggio perché è importante - è che era attivo anche il sabato e
la domenica, giorni in parallelo al turno delle guardie mediche, 11
contemporaneamente in tutta la regione e c'è un di più ancora
perché 3 di queste 11 proprio ad Aosta con sede al Beauregard.
Oltre a quello, la soluzione non era aprire un ambulatorio codici
bianchi in ospedale, ma far sì che i pazienti non andassero
inutilmente in Pronto soccorso, l'obiettivo teoricamente doveva
essere quello. Non solo, i medici dei codici bianchi - e questo è
paradossale, per noi poco comprensibile, forse non essendo dei
tecnici - non potevano neanche prescrivere accertamenti, tutto
questo voleva dire che, una volta conclusa la visita, il paziente
doveva comunque andare dal proprio medico per farsi fare la ricetta
degli accertamenti consigliati. Queste sono le informazioni che
abbiamo. Se il Governo ci dirà il contrario o spiegherà le
motivazioni o che cosa, saremo ben lieti di capire qualcosa in più.
Tutto questo per dire che c'è stato qualcosa che non solo non ha
funzionato, ma ci sono stati doppioni, sprechi, un po' di
superficialità.
Gradiremmo avere dall'Assessore competente quattro risposte
puntuali. In quest'operazione, che comunque ci è costata decine di
migliaia di euro, c'è stata una commissione di valutazione, ci sono
stati dei medici presi per 12 mesi - e oltretutto anche su questo
ascolteremo molto bene l'Assessore competente -, prima domanda:
"quanti pazienti sono stati visitati durante i cinque mesi in cui
il servizio è stato operativo".
Seconda domanda: "i motivi per i quali sia stato attivato questo
servizio e quali ne hanno determinato la scelta di chiusura pochi
mesi dopo", da una parte, mi metti in campo un servizio e,
dall'altra, in pochi mesi lo chiudi.
Terzo quesito: "se non ritenga, Assessore, tale modalità di
agire superficiale, inutile e dispendiosa, oppure la consideri
utile ai fini del miglioramento dei servizi sanitari e
dell'efficienza nell'utilizzo delle risorse finanziarie a
disposizione dell'USL".
Quarta domanda: "quali siano gli intendimenti affinché non
accadano più situazioni di questo tipo". Questo è un caso
indubbiamente mirato non tanto grande, piccolo, ma solo pochi
giorni fa ci siamo incontrati in commissione cercando di capire
come pensate di mettere in campo garantendo un servizio dignitoso,
capillare sul territorio nel pronto soccorso, ma anche a livello
generale dell'ospedale e, dall'altra, comunque vengono aperte nuove
strade e subito chiuse con delle risorse impegnate e quanto meno ad
oggi, per le informazioni che abbiamo, con pochi risultati, ma
comunque sulla prima domanda ascolteremo attentamente. Grazie.
Presidente -
Grazie. Per la risposta, chiede la parola
l'Assessore Fosson, ne ha la facoltà.
Fosson (UV) -
Grazie Presidente.
Questo a testimoniare che le riorganizzazioni non sono semplici
e che alle volte le sperimentazioni non vanno sempre nella logica
voluta, anche se sono state fatte con dei principi corretti. Il
numero di accessi al Pronto soccorso dell'Ospedale Parini
classificati come codici bianchi al termine del percorso di
assistenza era all'inizio del 2015 molto elevato, crescente nel
tempo e superiore a quanto osservato presso altri presidi italiani.
Come noto, il codice bianco indica una situazione clinica che
avrebbe potuto essere affrontata in altro
setting
assistenziale più appropriato, proprio come segnalava lei
segnatamente nell'ambito delle cure primarie dei medici di
famiglia, o più generalmente presso i presidi territoriali su
prenotazione e al di fuori del sistema di emergenza-urgenza.
L'accesso in Pronto soccorso era sostanzialmente inappropriato ma
esistente e peggiorava comunque l'accesso dei codici ben più
importanti.
In altre regioni d'Italia - poi ho la documentazione se vuole -
in cui questo fenomeno era presente, ma meno rilevante, era diffusa
l'esperienza di un'attivazione di un ambulatorio dedicato ai
sopracitati pazienti classificati con codice bianco, gestito da
medici non facenti parte dell'organico delle strutture di medicina
e chirurgia che erano reclutati soprattutto tra i medici di
famiglia e la continuità assistenziale, e questo è sembrato
all'azienda anche un fatto importante, perché si metteva in
relazione anche il territorio con l'ospedale.
Mi permetto di dire che la continuità assistenziale non lavora
solo sabato e domenica, ma anche tutte le notti della settimana.
L'obiettivo degli ambulatori era ricondurre nell'ambito più
appropriato l'assistenza a carico di coloro che si rivolgono al
Pronto soccorso e alle cure primarie. L'esigenza era quella di
supportare questi cambiamenti anche in un periodo di cambiamenti
all'interno del Pronto soccorso. Sulla base di tali presupposti e
parallelamente all'introduzione della compartecipazione alla spesa
degli accessi con il codice bianco, cioè dei
ticket
, è stata
ipotizzata l'attivazione di un ambulatorio dedicato ai
pazienti.
Gli accessi nel 2015 con codice bianco si sono ridotti in modo
significativo, forse più di quanto ci si aspettava e questo come
esito della campagna di utilizzo appropriato delle strutture
ospedaliere, e dell'introduzione del
ticket
. Il numero dei
pazienti visitati presso l'ambulatorio dei codici bianchi è
risultato di conseguenza in assoluto molto più basso di quello
ipotizzato e in progressivo calo con il tempo, pur considerando
l'affluenza turistica, era stato pensato anche per l'estate. Ho la
tabella riassuntiva dei cinque mesi: il servizio è partito l'11
agosto e non il 1° agosto ed è terminato il 7 gennaio e in questo
arco di tempo sono stati visitati 837 pazienti. Se si considera che
i codici bianchi sono i più numerosi rispetto agli altri, questo è
sicuramente un numero significativo.
Quello che lei ha detto è corretto: per il codice bianco il
medico non può intervenire su altre tipologie di intervento, però
nei momenti di grande afflusso i medici preposti di quei codici
davano anche una mano agli altri. Riteniamo che il progetto avesse
i presupposti razionali con riferimento rispetto ad altre
esperienze per essere attivato. Il progetto è stato anche
significativo e comunque utile ad orientare i comportamenti della
cittadinanza e anche a coinvolgere i medici del territorio. È stata
necessaria - e questo mi sembra corretto - una riconsiderazione del
progetto proprio alla luce del confronto tra risorse impegnate e
attività rese e questo anche in riferimento alle considerazioni e
alle valutazioni fatte anche in V Commissione.
Adesso è facile dire, dopo aver visto il flusso dei codici
bianchi diminuire: "non servivano, non era necessario". Quando il
servizio fu implementato le assicuro che proprio gli operatori del
Pronto soccorso erano contenti e in ogni caso era sperimentale. È
molto corretto essere tornati indietro e questo mi sembra
significativo. Se la sperimentazione non dà i suoi frutti bisogna
interromperlo. Sul fatto che lei dice: "l'importanza del
territorio" su ciò stiamo arrivando alle fasi finali. L'altra sera
incontrando la Presidente Serracchiani abbiamo anche potuto parlare
della legge che il Friuli ha fatto sulla riorganizzazione del
territorio facendo un accordo con i medici di famiglia, che è molto
importante e la settimana prossima incontreremo tutti i medici
perché abbiamo finalmente una norma oggettiva su cui lavorare.
Presidente -
Per la replica, chiede la parola il
Consigliere Chatrian, ne ha facoltà.
Chatrian (ALPE) -
Grazie Presidente.
Cinque pazienti al giorno: questa è stata più o meno la sintesi
dei 150 giorni, poi sulla matematica non si scappa. Lei ha detto:
"meno male che almeno si è chiuso". Sì, evviva. Noi abbiamo fatto
ore e ore di discussione in V Commissione in questi mesi...lei
continua a dirci che si cercherà di diminuire, calmierare e ridurre
le strutture complesse risparmiando i 20 mila euro, ma qui penso la
sfida sia un'altra. L'obiettivo di questa nostra iniziativa
l'Assessore Fosson l'ha capito perfettamente, certe cose non si
possono sbagliare, a fine agosto - non lo dice Chatrian o il gruppo
di ALPE - era di dominio pubblico che la frequenza era di
cinque-quattro pazienti, abbiamo dovuto aspettare cinque mesi prima
di chiudere questo servizio.
Al di là di questo, però non ci ha detto una cosa importante:
cosa faranno questi medici nei prossimi mesi? Si è interrotto,
quindi lei immagini...perché dobbiamo essere un po' seri nel
momento in cui si fanno dei bandi, nel momento in cui si mettono in
campo delle commissioni che devono esaminare...oltretutto lei sa
meglio di me che oltretutto tra gli incaricati non vi era nessun
medico di famiglia. Lei sa perfettamente che c'era un contratto di
12 mesi e il tutto è stato azzerato. Lei ha detto che non ci
saranno altri costi. Capisce che è imbarazzante per chi lavora
all'interno di un'azienda così importante vedere che si sprecano -
possiamo utilizzare il termine forse più appropriato - delle
risorse malamente e, dall'altra parte, poi magari si mettono in
discussione certe scelte importanti sul territorio. Torneremo sulle
scelte importanti sul territorio, perché lì
des deux
l'une
...
Presidente -
Un po' di silenzio per cortesia.
Chatrian (ALPE) -
...poi magari qualche Assessore
dell'Esecutivo mi riprenderà, ma non è che vorrei parlare solo
della Media Valle, ma non sto capendo molto bene certe scelte, a
Donnas si dà continuità H24, io non so magari per una piccola paura
di andare sotto in Consiglio e in altre zone non si dà continuità.
Dobbiamo spiegare alle comunità tutte se teniamo pari condizioni
sul discorso sanitario in tutte le località. Non penso di fare
populismo, Assessore Fosson, mi sembra di fare realismo, perché
altrimenti la gente sul territorio non ci capisce più, perché se si
va in una certa direzione, si va in una certa direzione per tutte
le comunità: grandi, piccole, medie e per chi ha fatto anche una
scelta di vita - io continuo a ribadire questo concetto - di
mantenere una certa qualità della vita rimanendo in montagna, in
media montagna per sempre, io penso che il pubblico questo lo debba
garantire. Io penso che al primo posto ci sia la salute, ci sia il
discorso della territorialità e la capacità della politica di
trovare delle soluzioni, ardite o meno, con i soldi che
abbiamo.
Assessore Fosson, le assicuro che su questo noi torneremo,
perché des deux l'une, il Signor Visetti quando è venuto da noi in
Commissione ci ha detto che non c'era assolutamente bisogno di
medici a Donnas, si è fatto un passo indietro, e noi siamo molto
contenti. Allora il passo indietro si fa anche nelle altre
località, dove abbiamo dei presidi territoriali o quanto meno ci
ragioniamo dal punto di vista politico con le disponibilità che
abbiamo rivedendo, riorganizzando tutto il sistema. Questa è una
buccia di banana, sicuramente Assessore Fosson. Il Direttore
Ardissone aveva creato questa prova per quanto riguarda i codici
bianchi, è stata una prova che da subito ha dato esiti negativi.
Dall'altra parte però dobbiamo guardare sempre la visione generale,
il discorso sanitario, siamo abituati a guardare la cosa generale e
non invece particolare; evitiamo, se poi si deraglia sul
particolare, di sprecare e di utilizzare male le risorse pubbliche.
Merci.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK