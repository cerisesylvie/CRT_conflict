Consiglio Regionale della Valle d'Aosta - Oggetto del Consiglio n. 2043 del 12 luglio 2006 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Ordinamento degli uffici e del personale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2043 del 12 luglio 2006 - Resoconto
OGGETTO N. 2043/XII - Eliminazioni nella pubblica
amministrazione di posizioni di monopolio nell'ambito dei sistemi
operativi informatici. (Interpellanza)
Interpellanza
Ricordato il quasi monopolio di Microsoft nel software
installato negli elaboratori elettronici personali in dotazione ad
amministrazioni pubbliche, imprese e privati di tutto il mondo,
soprattutto in materia di programmi di sistema, tipo serie Windows,
o nei pacchetti di produttività d'ufficio, con il programma Office
tanto da aver provocato numerosi interventi dell'Unione europea
contro tale abuso di posizione, che in parte hanno portato alla
condanna di Microsoft ed in parte sono ancora in attesa di giudizio
alla Corte europea;
Preso atto che nel libero mondo dei programmi sorgenti liberi
si possono provare ottimi sistemi operativi, come Linux, oppure
programmi di produttività d'ufficio altrettanto performanti, come
Open Office, che sono diffusamente adottati anche nel nostro Paese
da imprenditori privati e pubbliche amministrazioni;
Constatato che il costo delle licenze non solo è molto per la
nostra amministrazione regionale, per l'elevato numero di licenze
attive, ma tende di anno in anno ad aumentare, mentre l'utilizzo
dei programmi open source sarebbe sostanzialmente gratuito e quindi
l'ampio risparmio economico sarebbe ridotto solo nei primi tempi di
adozione dei programmi free ware per la necessità di formazione del
personale che li utilizza, anche perché vi sono ampie similitudini
con i programmi Microsoft;
i sottoscritti Consiglieri regionali
Interpellano
il Governo regionale per conoscere:
1) se sia comunque intenzione di operare un censimento per
conoscere i sistemi operativi utilizzati nell'amministrazione e
negli enti da essa dipendenti, nonché i principali pacchetti
operativi utilizzati;
2) se vi sia l'intenzione di operare dei tagli nei costi
dell'informatizzazione propria e dagli enti ad essa dipendenti,
utilizzando i programmi open source;
3) se si voglia comunque operare in sintonia con le norme
comunitarie che proibiscono le posizioni di privilegio e quindi
comunque indirizzare le proprie scelte in tema informatico verso
differenti produttori di software, sia nel caso di sistemi
operativi che di applicativi generalisti.
F.to: Ferraris - Sandri
Président
- La parole au Conseiller Sandri.
Sandri (GV-DS-PSE)
- L'illustrazione è abbastanza
semplice: partiamo da una serie di valutazioni che sono state fatte
un po' da tutti coloro che utilizzano questi strumenti informatici
nuovi, cioè che esiste uno strapotere di "Microsoft", tant'è vero
che il suo Presidente si è perfino permesso di dire:
"sono
talmente ricco che smetto di fare il Presidente di "Microsoft" e mi
do alla beneficenza!"
... e ci si rivolge verso strumenti che
sono alternativi. Il più famoso è il sistema informativo "Linux",
che è stato inventato da un ragazzetto di un'università finlandese,
oppure un altro strumento è "Open Office", che è stato prodotto
dalla rete e che viene aggiornato da società, ma sempre mantenendo
queste caratteristiche di programmi di utilità generalista
assolutamente disponibili gratuitamente sulla rete. Questo tipo di
impostazione non solo recepisce quello che è un profondo valore in
cui crede la Comunità europea: quello della libera concorrenza e
libera circolazione delle merci e dei prodotti dell'intelligenza
all'interno della Comunità, senza posizioni di predominio, tant'è
vero che l'Unione europea più volte si è rivolta alle istituzioni
politiche per chiedere ed ottenere la condanna di "Microsoft" da
questo punto di vista.
Esiste un secondo tema che è quello dei costi; ovviamente, non
dovendo pagare a "Microsoft" le sue salatissime "royalties"
,
è possibile fare dei grossi risparmi. Si voleva capire quindi se
c'era una coscienza di che tipo di "software" esiste
nell'Amministrazione regionale, perché abbiamo anche qualche dubbio
che vi sia un po' di confusione, probabilmente a furia di arrivi in
tempi diversi... probabilmente non abbiamo gli stessi sistemi
operativi o gli stessi programmi... secondo: se c'è l'intenzione di
andare in tale direzione, quindi avere un'informatizzazione a costi
decisamente inferiori e comunque di differenziare per quanto più
possibile, in un'ottica di ottimizzazione, i fornitori in modo da
contrastare queste posizioni dominanti che attualmente
esistono.
Président
- La parole à l'Assesseur au budget, aux
finances, à la programmation et aux participations régionales,
Marguerettaz.
Marguerettaz (UV)
- In relazione all'interpellanza in
oggetto, si ritiene doveroso richiamare alcune osservazioni di
inquadramento generale sul tema "Open Source" già in parte esposte
nella risposta all'interpellanza del 9 novembre 2005 del collega
Lanièce. Il costo di un prodotto è costituito da svariati elementi,
di cui il costo della licenza è una parte. Se si considera il ciclo
di vita di un prodotto, si rileva che i costi di gestione e di
manutenzione dello stesso tendono a superare nel tempo il costo di
acquisto e questo sia nel caso ci si trovi di fronte a un prodotto
sottoposto a "royalties", sia per un prodotto "Open Source"
nominalmente gratuito. I fattori di costo che vengono analizzati
sono molteplici: a titolo di esempio si evidenzia l'installazione
del prodotto, la compatibilità con i sistemi operativi in uso, la
necessità di formare il personale sull'utilizzo del prodotto, la
riconversione degli archivi e delle applicazioni esistenti, la
gestione della sicurezza. Gli studi di mercato indicano che nel
caso di aziende dotate di sistemi informatici complessi e con un
numero elevato di utenti, come è il caso dell'Amministrazione
regionale, il costo di acquisto di una licenza d'uso costituisce
circa il 10% del costo globale del sistema. Se l'attrattiva del
"software Open Source" risiede nei contenuti costi di acquisto
delle licenze ed aggiornamento delle stesse - in taluni casi
gratuiti -, la scelta della loro introduzione in realtà va vista
valutando un ulteriore importantissimo aspetto: la garanzia della
continuità del "business", cioè che il sistema informatico sia in
grado di poter evolvere anche in presenza di mutate scelte
tecnologiche di base e di variate logiche di "business" che nel
tempo possono presentarsi. Volendo cercare dei riferimenti sulle
scelte fatte da altre organizzazioni in campo mondiale, ragionando
in termini di penetrazione di prodotto, mentre è significativa la
presenza di "software Open Source" nel settore dei "server" con
grandi tassi di crescita è sostanzialmente poco significativa
quella nel settore dei "personal computer" con ritmi di crescita
modesti, localizzati per lo più nel settore domestico. È lecito
quindi affermare che ben poche amministrazioni pubbliche utilizzano
oggi prodotti "Open Source" installati sui "personal computer" dei
funzionari ed in particolare la "suite Open Office". Per
completezza informativa va altresì detto che, così come riportato
in occasione della precedente interrogazione, test effettuati dai
tecnici del DSI sulla "suite Open Office" versione "2.0" hanno dato
esito favorevole evidenziando una buona affidabilità del
prodotto.
Fatta questa introduzione, cerchiamo di dare una risposta ai tre
quesiti. Per il primo si precisa che il Dipartimento Servizi
informativi, conformemente all'articolo 22 della legge regionale n.
12, mantiene costantemente aggiornato l'inventario dei beni
informatici, di conseguenza è nota e disponibile a richiesta la
consistenza dei sistemi operativi utilizzati nell'Amministrazione,
nonché quella di tutti i pacchetti operativi utilizzati e
acquistati dal Dipartimento stesso.
Riguardo al secondo quesito, si evidenzia la costante azione del
Dipartimento volta ad operare riduzioni nelle spese correnti legate
all'"ICT"; tale logica contempla anche l'utilizzo di prodotti di
tipo "Open Source" laddove tale scelta sia perseguibile nella
garanzia della continuità di "business". In relazione a questo si
porta a conoscenza dell'importante investimento effettuato dalla
Regione nel riposizionare su piattaforme "Open Source" i sistemi
informativi della contabilità finanziaria, degli invalidi civili e
dell'agricoltura e zootecnia, passando dall'attuale piattaforma
proprietaria "IBM - VSE" a una piattaforma "Open Source" basata su
ambiente "Linux". Tale scelta permetterà un contenimento dei costi
di gestione dell'ordine del 30% annuo al netto degli investimenti
di migrazione.
Infine, per quanto attiene il terzo quesito, il Dipartimento
conforma la propria azione nel massimo rispetto delle normative
vigenti comunitarie e nazionali e anche di quelle citate
nell'interpellanza. Tale azione è stata condotta in largo anticipo
rispetto alle suddette normative, in quanto già in fase di impianto
di sistema informativo regionale sono state scelte, mantenute ed
evolute soluzioni tecnologiche di produttori diversi da
"Microsoft". Si citano le soluzioni "Novel" attualmente declinate
in logica "Open Source" per i "file" e i "printer server", in
alternativa al prodotto "Windows 2003 server", e "IBM" per la posta
elettronica in alternativa alla soluzione "Microsoft Exchange". Si
ribadisce la necessità di valutare in ogni caso il costo globale
dell'introduzione di un prodotto all'interno di un sistema
informatico; questo aspetto è richiamato dalla direttiva del 19
dicembre 2003 sullo sviluppo ed utilizzazione dei programmi
informatici da parte delle pubbliche amministrazioni.
Concluderei, sperando di aver dato una risposta, con una
proposta al collega Sandri. Sulla base di queste note appare chiaro
che l'assioma "Open Source"-codice gratuito è un po' fuorviante,
non solo, ma appare evidente che l'"Open Source"
analizzato
compiutamente nelle sue diverse segmentazioni presenta una
complessità tale da meritare un approfondimento specifico. Al fine
di fornire il giusto livello di informazione si propone un incontro
di inquadramento da richiedere insieme al Dipartimento Sistema
informatico della Regione, da effettuarsi in sede diversa e in data
da definire. Alla luce dei test tecnici effettuati, che
evidenziando un buon livello di affidabilità raggiunto dalla "suite
Open Office 2.0", considerata la sensibilità dimostrata dal
Consiglio regionale - come testimoniano le due interpellanze che
nel tempo sono state presentate -, si propone una fase sperimentale
finalizzata all'ottenimento di valutazioni ergonomiche - mi rivolgo
anche al Presidente del Consiglio - di facilità d'uso e di "effort"
formativo, da effettuarsi sui componenti del Consiglio e sotto il
coordinamento del DSI per l'applicazione di questi prodotti "Open
Source".
Président
- La parole au Conseiller Sandri.
Sandri (GV-DS-PSE)
- Apprezzo le parole dell'Assessore,
anche se "scherza con il fuoco" e con il fuoco ci si brucia, nel
senso che tutto carino quello che è stato detto, mi sembra che vi
sia intanto una presa di coscienza di questo problema, si è
evidenziato un risparmio di oltre il 30%, ma credo si sia
sottaciuto un dato da cui noi - mi riferisco anche al collega
Lanièce - partiamo: che grazie al Presidente del Consiglio e alla
Presidenza del Consiglio noi Consiglieri già questo lo facciamo,
perché tale interpellanza viene fuori dal fatto che noi già da mesi
abbiamo avuto a disposizione da parte del Servizio informatico
della Presidenza del Consiglio questo tipo di strumenti, abbiamo
scoperto che è molto più affidabile del "Word processor" di
"Microsoft", nel senso che, quando si va a fare la correzione
ortografica, con "Word" ti si impianta il computer, con "Open
Office" mai, quindi abbiamo già testimoniato questo. Le rinvio
quindi la provocazione dicendo che forse, se la Giunta fosse stata
a livello del Consiglio, non saremmo arrivati a questa
interpellanza. Prendo atto che state recuperando il tempo perso e
non posso che felicitarmi della cosa. Infine la ringrazio per la
fornitura di quella relazione-inventario di quanto c'è.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK