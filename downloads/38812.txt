Consiglio Regionale della Valle d'Aosta - Oggetto del Consiglio n. 2281 del 15 luglio 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
FORESTE E TERRITORI MONTANI
Tutela del patrimonio boschivo
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2281 del 15 luglio 2016 - Resoconto
OGGETTO N. 2281/XIV - Ritiro di risoluzione: "Adozione di un
piano di interventi per contenere la diffusione della
processionaria del pino".
Rosset (Presidente) -
Punto 42.02 dell'ordine del giorno.
Ha chiesto la parola il Consigliere Chatrian, ne ha facoltà.
Chatrian (ALPE) -
Nel 2015 e ad inizio 2016 diversi
gruppi sono intervenuti in quest'aula su questo problema; in
particolare il collega Nogara, sia da tecnico che da conoscitore
più di altri aveva portato all'interno di questo Consiglio tutta
una serie di analisi, criticità e anche delle soluzioni. A gennaio
2016 il Consiglio regionale all'unanimità ha votato un'importante
risoluzione, dove si incaricava il Governo regionale a predisporre
un progetto di lotta alla processionaria del pino, contenente un
piano di interventi da attuare nel medio e lungo termine. Sono
passati diversi mesi dal gennaio 2016; da informazioni che si
sapevano, questo progetto era pronto, un progetto importantissimo
vista la situazione e quindi abbiamo voluto, come gruppo,
presentare la risoluzione per conoscere lo stato dell'arte e
soprattutto se ci sono dei problemi sapendo da un po' di tempo che
comunque il progetto era già pronto sul tavolo.
Presidente -
Ci sono altri interventi? Ha chiesto la
parola il Consigliere Nogara, ne ha facoltà.
Nogara (UVP) -
Mi sento in obbligo di intervenire perché
le iniziative presentate e la risoluzione che era stata presentata
mesi fa erano state proprio illustrate da me con la relativa
presentazione di un piano di intervento, che era un eventuale piano
di intervento che doveva essere preso in considerazione dai tecnici
dell'Assessorato. Dopo la presentazione di questo piano mi è stata
data l'opportunità da parte dell'Assessore di seguire tutto l'iter
di quello che si stava facendo ed è proprio per questo motivo che
vorrei intervenire, perché vi posso già un po' spiegare come si
sono evolute le cose. Immediatamente dopo, nel periodo di
gennaio-febbraio sono stati tagliati nel periodo invernale i nidi;
in questo momento si stanno facendo i rilievi per i danni per la
defoliazione, penso che a fine mese sarà presentata una relazione
sulla defoliazione e sui danni che sono stati fatti da questo
lepidottero al pino silvestre. Sono state posizionate delle
trappole tra il 15 e il 20 giugno, trappole a ferormoni: ne sono
state posizionate circa 300 nelle zone più colpite per poter
verificare l'entità dell'attacco della processionaria e si sta
anche predisponendo con l'Ufficio fitosanitario l'attacco tramite
il
Bacillus Thuringiensis
lungo le strade regionali più
colpite, le più attaccate da questo lepidottero, in più sta per
partire un piano di intervento sul taglio delle piante nei vari
boschi sia privati che pubblici.
Io mi fermo qui perché tutto l'aspetto amministrativo...mi
scuso, Assessore, se ho un po' anticipato probabilmente le cose che
doveva dire lei...in questo momento, vi assicuro, non c'è nessun
pericolo né per le persone, né per gli animali. In questo momento
di larve in giro non ce ne sono, sono tutte sotto terra, si aspetta
solo l'uscita delle farfalle dal terreno e con il fatto di piazzare
le trappole a ferormoni si può non tanto combattere la
processionaria del pino, ma si può valutare quale sarà l'intensità
dell'attacco nella prossima stagione. Per il resto, l'aspetto
amministrativo di delibere, di approvazione del piano...un piano
c'è ed è partito subito, il piano ufficialmente penso che a breve
passi e comunque tutte quelle iniziative sono partite.
Presidente -
Ha chiesto la parola l'Assessore Testolin,
ne ha facoltà.
Testolin (UV) -
Intervengo in discussione generale per
sottolineare quanto già anticipato dal collega Nogara. Fin da
subito ci si è attivati per dare pronta attuazione agli impegni
assunti con questa mozione nel gennaio scorso, che impegnava a
proseguire l'attività di preparazione di un progetto complessivo
che deve rispettare anche delle tempistiche di intervento e tutta
una serie di cose che devono essere fatte nei vari periodi proprio
per dare soluzione ed efficacia al piano stesso. Proprio la scorsa
settimana il piano è stato completato anche da un punto di vista
formale, per cui era già stato previsto, al di là di quello che era
l'impegno, che peraltro non lo prevedeva, anche il passaggio in
Giunta e si era previsto - e lo avevo già anticipato al collega
Chatrian per le vie brevi per condividere il fatto che c'è la
massima attenzione - anche un passaggio al CELVA, dove questa cosa
viene messa a fattor comune con le amministrazioni, soprattutto
quelle più coinvolte.
C'è stata attenzione in questo senso e l'impegno è quello di
chiudere questo iter anche amministrativo entro la fine del mese,
compatibilmente con i tempi di ritorno della valutazione del CELVA
e di metterlo poi a disposizione per quelli che possono essere gli
interessi da parte dei Consiglieri. Con questa motivazione quindi
chiederei se fosse possibile ritirare questa mozione, che
evidentemente aveva lo scopo di sollecitare la cosa, con l'impegno
di condividere gli aspetti operativi che sono a disposizione.
Presidente -
Ha chiesto la parola il collega Chatrian, ne
ha facoltà.
Chatrian (ALPE) -
Come avete capito tutti, l'intento
della nostra risoluzione era quello di stimolare anche l'atto
amministrativo, che si chiudesse il cerchio del lavoro fatto dai
dirigenti, dagli uffici, dai funzionari. In questi mesi - come ha
anticipato prima il collega e anche l'Assessore - vi siete portati
avanti con il lavoro, ma c'è sempre quella parte che bisogna fare
l'ultimo scatto finale, quando si vincono i cento metri, bisogna
essere comunque reattivi e lo stimolo che viene da questa
risoluzione è un po' stato quello, perché riteniamo comunque
importante il lavoro che è stato fatto, ma poi soprattutto
anticipare il più possibile le criticità e le soluzioni che avete
già messo in campo e che dovete ancora mettere in campo. Nessun
problema quindi a ritirare la risoluzione, l'obiettivo era di
stimolare e di chiudere il cerchio anche dal punto di vista
amministrativo. Una richiesta che faccio invece all'Assessore è se
gentilmente - io dico - in maniera informale può inoltrare la bozza
del piano, la bozza di delibera o che cosa direttamente al
presidente di commissione in modo da avere noi anche contezza, al
di là dell'iter amministrativo che farete nei prossimi giorni.
Ritiriamo la risoluzione e valutiamo positivamente che si chiuda il
cerchio e che ci siano tutte le possibilità e le condizioni per
mettere in campo le azioni e le soluzioni per dirimere la
questione.
Presidente -
Ha chiesto la parola il collega Nogara, ne
ha facoltà.
Nogara (UVP) -
Con gli interventi che sono iniziati nel
mese di gennaio e che sono proseguiti: c'è la scadenza di giugno,
poi ci sarà quella di settembre, in mezzo ci saranno i tagli
colturali, non è che si risolve il problema. Un intervento del
genere, com'è partito e come si sta facendo, per avere delle
condizioni accettabili di attacchi di processionaria, dovrà andare
avanti per almeno cinque-sei anni. Questa era solo una precisazione
che non è che è finito tutto qua perché si è intervenuti, è un
lavoro che deve durare negli anni.
Il Consiglio prende atto del ritiro.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK