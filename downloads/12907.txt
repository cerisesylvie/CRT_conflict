Consiglio Regionale della Valle d'Aosta - Oggetto del Consiglio n. 3863 del 22 ottobre 1992 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 3863 del 22 ottobre 1992 - Resoconto
OGGETTO N. 3863/IX Trasferimento di fondi dai Capi III e IV
al Capo II - Legge regionale 8 ottobre 1973, n. 33.
Presidente
Do lettura della proposta di deliberazione
iscritta al punto 39 dell'ordine del giorno.
Deliberazione Il Consiglio
Rilevato che nella gestione dei fondi di rotazione costituiti
con legge regionale 8 ottobre 1973, n. 33, si riscontrano notevoli
squilibri fra i vari settori di intervento in quanto le somme
assegnate ai Capi I (Villaggi rurali) e II (Alberghi) ed i relativi
rientri, non sono sufficienti a finanziare le numerose domande che
pervengono all'Assessorato del Turismo. Invece, per gli interventi
di cui ai Capi III (Industria) e IV (Agricoltura), le disponibilità
finanziarie sono ampiamente superiori alle necessità di
impiego;
ricordato che l'articolo 17, secondo comma, della citata legge
regionale 8 ottobre 1973, n. 33, autorizza il Consiglio regionale a
destinare, di anno in anno, in misure percentuali diverse, i fondi
tra i vari settori di inter-vento, stabilendo, altresì, qualora lo
ritenga opportuno, i criteri di priorità da osservare
nell'erogazione dei fondi all'interno di ogni singolo settore;
ritenuto che l'esercizio di tale facoltà consentirebbe di
attenuare, almeno momentaneamente, le difficoltà operative rilevate
per il Capo II;
richiamata la legge regionale 8 ottobre 1973, n. 33;
visti i pareri delle commissioni consiliari permanenti II, III e
IV;
delibera
di approvare l'integrazione del fondo di rotazione del Capo II
(Alberghi) della legge regionale 8 ottobre 1973, n. 33, gestito
dalla Finaosta SpA, per lire 3.000.000.000 (tremiliardi) mediante
trasferimento della somma di lire 2.000.000.000 (duemiliardi) dal
fondo relativo al Capo III (Industria) e della somma di lire
1.000.000.000 (unmiliardo) dal fondo relativo al Capo IV
(Agricoltura).
Presidente
Ha chiesto la parola l'Assessore alle finanze
Lavoyer; ne ha facoltà.
Lavoyer (ADP)
La facoltà di stornare fondi da un
settore di intervento ad un altro nell'ambito della stessa legge
33/1973 è stata già più volte utilizzata in passato ed è regolata
dall'articolo 17, secondo comma, della legge medesima.
La proposta in esame riguarda il trasferimento di somme
eccedenti sui fondi industria e agricoltura al fondo turismo e
alberghi, per complessive lire 3.000.000.000.
Il fondo di rotazione per gli alberghi, la cui consistenza alla
chiusura dell'esercizio finanziario 1991 era di lire
171.899.070.000, non è sufficiente a soddisfare le numerose
richieste che pervengono all'Assessorato al turismo; inoltre, i
rientri di gestione, pari a lire 7.869.000.000 nel 1991, non
consentono di rifinanziare sufficientemente il fondo.
A decorrere dallo scorso anno, al fine di evitare l'impegno di
somme che possono essere utilizzate solo dopo parecchi mesi dal
momento della concessione dei mutui, la Giunta ha deciso di
ripartire la spesa a carico di più esercizi. Per il 1993, per
esempio, sono già stati assunti impegni per lire 14.220.000.000 e
per lire 1.600.000.000 per il 1994. Di norma, le domande vengono
finanziate su tre esercizi.
Invece le domande che pervengono all'Assessorato all'industria e
commercio, non assorbono le disponibilità del fondo. Al 30 giugno
1992, per esempio, risultava un'eccedenza di lire 2.000.000.000,
che, in applicazione del richiamato articolo 17 della legge n. 33,
la Giunta regionale propone di stornare e di utilizzare per
finanziarie domande nel settore alberghiero.
Analogamente le disponibilità sul fondo per l'agricoltura
eccedono per lire 1.000.000.000. Tutti i mutui concessi in capo a
tale settore sono stati erogati e dal 1984 il fondo non viene più
utilizzato.
Una situazione precisa ed aggiornata dei vari fondi, è allegata
al deliberato. L'Assessorato alle finanze sta predisponendo
ulteriori conteggi e, qualora risultassero ulteriori eccedenze su
altri fondi, il prossimo anno verranno proposti nuovi storni.
Si dà atto che dalle ore 16,47 presiede il Vicepresidente
Trione.
Presidente
Se nessuno chiede la parola, pongo in
votazione la proposta di deliberazione in oggetto.
Esito della votazione
Presenti: 28
Votanti: 27
Favorevoli: 27
Astenuti: 1 (Riccarand)
Il Consiglio approva
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK