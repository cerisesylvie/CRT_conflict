Consiglio Regionale della Valle d'Aosta - Oggetto del Consiglio n. 1656 del 22 giugno 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Ordinamento degli uffici e del personale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1656 del 22 giugno 2022 - Resoconto
OGGETTO N. 1656/XVI - Interpellanza: "Assunzione di dirigenti
del comparto unico regionale".
Marguerettaz (Presidente) -
A questo punto rientriamo
sulle iniziative che concernono il Presidente. La n. 23 è accorpata
alla n. 26, per cui la n. 24 all'ordine del giorno. La parola al
collega Carrel.
Carrel (PA) -
Torniamo con quest'interpellanza a
discutere di personale, come abbiamo spesso fatto in quest'aula
dall'inizio della legislatura, perché spesso, anche dalle risposte
che i vari Assessori danno alle nostre interpellanze, emerge una
carenza cronica in tutte le strutture del personale e quindi
crediamo che sia lecito e opportuno approfondire questo tema.
Sappiamo bene che abbiamo di fronte a noi delle sfide molto
importanti, tra le quali quelle del PNRR, su cui non mi addentro ma
sapete anche come la pensiamo: abbiamo chiesto più volte di
dedicare delle strutture per andare ad approfondire questo tema, ma
sappiamo anche che la carenza del personale rende difficile far
fronte a certe sfide, sia a livello di Regione, sia a livello di
Enti locali.
Per questo motivo ci siamo concentrati su un tema, il tema dei
dirigenti, per comprendere quale sia la politica della Giunta
regionale e per capire quante siano attualmente le strutture
dirigenziali affidate con incarichi di reggenza a funzionari del
comparto unico e quante siano quelle affidate a personale esterno
all'Amministrazione. So benissimo che questo dato si può trovare
sul sito ed è aggiornato al 16 di maggio, quindi è abbastanza
aggiornato, ma serve avere questa risposta per comprendere poi le
risposte alle altre domande, che credo siano più puntuali e più
definitive.
Chiediamo appunto se l'Amministrazione regionale fosse a
conoscenza dell'esistenza delle graduatorie del concorso per
dirigenti di secondo livello dell'Unité des Communes Valdôtaines
Grand-Combin ed eventualmente di altre graduatorie per dirigenti
esistenti e non ancora esaurite.
Chiediamo questo perché questo Consiglio, non più tardi di sei
mesi fa, ha approvato la legge 35/21 in cui nell'articolo 5 comma 8
si sottolineava come bisognava andare a utilizzare in via
prioritaria prima le graduatorie proprie e poi le graduatorie di
altri enti del comparto unico e l'Unité è una delle graduatorie del
comparto unico. Quindi se non vi sono delle graduatorie proprie,
sicuramente bisognerà attingere da questa graduatoria per far
fronte alla mancanza di personale dirigente
dell'Amministrazione.
Lo chiediamo appunto perché vi è una determina dirigenziale
della Grand-Combin, la n. 91 del 26 marzo del 2021, che appunto
approva questa graduatoria e che non ci risulta ancora essere
estinta.
Infine chiediamo quale sia il motivo per cui non si attinge a
questa graduatoria - ovviamente anche alle altre, se ve ne sono di
altre che non abbiamo avuto modo di conoscere - per assumere i
dirigenti del comparto unico, come previsto dalla legge 35/22.
Queste domande servono semplicemente per comprendere se vi sia
la possibilità di velocizzare l'assunzione di alcuni dirigenti e
velocizzare e stabilizzare anche la realtà di alcune strutture che
sappiamo bene, anche dalle vostre risposte, essere messa in dura
difficoltà, anche perché sappiamo che le reggenze vengono fatte con
dei funzionari e spesso alcune strutture si ritrovano con dei
dirigenti, ma senza più funzionari perché gli stessi funzionari
sono stati nominati dirigenti, faccio l'esempio della struttura
Sanzioni amministrative la quale ha attualmente quattro uffici e un
solo funzionario, l'altro funzionario è stato nominato dirigente e
quindi ovviamente il funzionamento dell'intera struttura viene
messo in discussione.
Questo è uno dei problemi che sicuramente vanno affrontati e
credo che se abbiamo una graduatoria nel comparto unico aperta,
questa debba essere utilizzata come prevede appunto la legge che
abbiamo approvato.
Presidente -
Per la risposta il Presidente della
Regione.
Lavevaz (UV) -
Conosciamo bene la problematica posta dal
collega Carrel è una problematica che conosciamo bene e che in
qualche modo coinvolge l'attività dell'Amministrazione, i
ragionamenti ed è quasi quotidiana la ricerca di soluzioni di un
problema, quello del personale, che è diventato nelle ultime
settimane molto complesso da gestire, come abbiamo già avuto modo
di dire in diverse occasioni, in particolare in merito a iniziative
presentate dal collega Carrel.
Venendo alle risposte puntuali, "Quante siano attualmente le
strutture dirigenziali affidate con incarichi di reggenza a
funzionari del comparto unico e quante siano quelle affidate al
personale esterno": i funzionari del comparto unico reggenti
strutture dirigenziali sono attualmente dieci, mentre i funzionari
supplenti, in sostituzione di un titolare riservatario di posto,
risultano essere tre. I dirigenti esterni all'Amministrazione
regionale sono undici, al momento.
Riguardo alla seconda domanda, "Se l'Amministrazione regionale
fosse a conoscenza dell'esistenza della graduatoria del concorso
per dirigenti, secondo livello di Unité Grand-Combin ed
eventualmente di altre graduatorie", qui posso confermare che siamo
a conoscenza della graduatoria in essere per dirigenti di secondo
livello di Unité Grand-Combin, mentre confermo anche che non siamo
a conoscenza al momento di altre graduatorie per dirigenti
esistenti, anche perché poi i dirigenti negli enti locali, fatto
salvo il Comune di Aosta, ormai sono ridotti a pochissime unità,
oltre ai segretari comunali che, come noto, hanno un albo a parte e
una gestione diversa rispetto alla dirigenza.
La terza domanda è "Quale sia il motivo per cui non si attinge a
queste graduatorie per assumere i dirigenti del comparto unico,
come previsto dalla legge regionale 35": va detto che è corretto
che la legge 35/21 ha previsto la possibilità di attingere a questa
graduatoria, ma è una possibilità, non si esclude a priori la
possibilità di avviare una procedura selettiva diversa,
considerando che i candidati idonei in graduatoria potrebbero non
corrispondere a specifici requisiti professionali richiesti
dall'ente, qualora, ad esempio, i titoli di studio ammessi dal
bando abbiano consentito la partecipazione allo stesso da parte di
soggetti con professionalità e con curricula accademici
diversi.
Si consideri anche che - nello svolgimento di una precedente
attività di audit interno - è stata segnalata l'opportunità che
l'Amministrazione regionale individui nei bandi delle procedure per
il reclutamento dei dirigenti i titoli di studio per l'ammissione
alla procedura in coerenza con quelli richiesti per la copertura
dei posti messi a concorso, corrispondenti, ovviamente, agli
incarichi di prima assegnazione, al fine di migliorare l'efficacia
e l'efficienza delle procedure concorsuali e di ridurre il rischio
di contenzioso.
Tali finalità quindi risulterebbero vanificate nell'utilizzo
della graduatoria di un concorso in cui il bando - come nel caso
della procedura bandita dall'Unité des Communes Valdôtaines
Grand-Combin - non abbia operato tale scelta, ammettendo
indistintamente candidati in possesso di laurea, di laurea
specialistica magistrale o di diploma di laurea, vecchio
ordinamento, afferente a qualsiasi indirizzo.
Presidente -
Per la replica, il collega Carrel.
Carrel (PA) -
Sicuramente è un'opzione quella lasciata
dalla legge 35, però mi preme ricordarle, sentite le sue
motivazioni, o meglio, forse le motivazioni degli uffici, che vi è
una delibera di Giunta, la delibera 342 del 28 marzo del 2022, che
va ad assumere a tempo determinato un dipendente del comparto unico
diventato dirigente, poi sostituito appena dopo, il quale è il
primo escluso di quella graduatoria.
Praticamente questa persona, che quindi ha i curricula, perché è
stata assunta con una selezione di mobilità interna, di richiesta
di disponibilità interna - quindi ha i curricula per ricoprire un
determinato posto - è stata assunta dalla DGR 342, però non essendo
attinta da quella graduatoria.
La motivazione mi sembra molto, molto debole e credo che in un
momento in cui la Giunta regionale e l'ufficio personale, se ha i
requisiti per essere assunto a tempo determinato... mi auguro abbia
i requisiti per essere assunta a tempo indeterminato, perché sennò
viene a mancare l'intero istituto della reggenza su cui potremmo
discutere che ovviamente è molto, molto, molto di libera
interpretazione, diciamo così.
Io credo che la Regione debba assolutamente in qualche modo
trovare la soluzione e assumere queste persone che hanno fatto un
concorso nel comparto unico e non si vedono assunte e si vedono poi
ad essere superate dalle disposizioni previste dal provvedimento
dirigenziale 3097 del 26 maggio del 2022 che indice un concorso per
sei dirigenti.
Indice un concorso - e mi preme sottolinearlo - il quale viene
indetto nel mese di maggio del 2022 e le date per l'espletamento
delle prove linguistiche verranno comunicate il 15 settembre del
2022 e le date per le prove verranno comunicate sul sito il 19
dicembre 2022.
Questo è semplicemente un concorso per giustificare delle
reggenze che ovviamente, per essere giustificate devono essere
coperte da un bando che è stato così definito, ma sicuramente se i
tempi dell'amministrazione sono quelli di andare a provvedere a un
provvedimento dirigenziale oggi per avere il dirigente il prossimo
anno, sicuramente abbiamo dei problemi, soprattutto se abbiamo una
graduatoria aperta nel comparto unico e non la usiamo.
Io credo che questo sia veramente emblematico e veramente
difficoltoso.
Aggiungo, inoltre, che in tutto ciò vi è un altro aspetto,
l'aspetto che ha evidenziato bene questa mattina il relatore del
disegno di legge 69, il collega Jordan, che nella relazione
dell'articolo 3 ha sottolineato come la necessità della proroga
delle PPO per ulteriori sei mesi si renda necessaria e urgente in
considerazione dell'intendimento di procedere quanto prima a una
revisione stabile e profonda del modello organizzativo
dell'Amministrazione regionale.
E aggiungo, perché c'è scritto nella relazione, con il supporto
qualificato della Bocconi School of Management.
Quindi abbiamo uno studio che, se leggo bene, è una revisione
stabile e profonda del modello dell'amministrazione alla quale
dobbiamo procedere quanto prima, e non ho trovato atti che
certificano che questo studio è già stato affidato e sia già stato
avviato, quindi è un impegno a tendere.
Stiamo prorogando tutte le reggenze, stiamo prorogando tutte le
PPO, stiamo bloccando la macchina amministrativa, quando potremmo
in qualche modo sbloccarla con la scusa - e condivido - di uno
studio, che però non è ancora partito.
Quindi questo è sicuramente un problema ed è un problema su cui
torneremo, perché dal nostro punto di vista qualcosa non funziona e
se abbiamo delle graduatorie aperte utilizziamole, perché
sicuramente adesso non conosco gli skill delle persone in
graduatoria, ma sono sicuramente consoni a coprire uno di quei
posti che ci ha elencato; credo che questo sia un bene per l'intera
macchina amministrativa prima di procedere con nuovi concorsi.
Presidente -
Il Presidente per una brevissima
precisazione.
Lavevaz (UV) -
Una brevissima precisazione perché va bene
tutto, vanno bene le considerazioni ovviamente di tipo personale e
politico, quello che non accetto sono illazioni sul fatto che
ritardiamo l'espletamento di un concorso per mantenere una
reggenza, anche perché mantenere una reggenza per 3-4 mesi in più,
non è che cambia la vita.
Molto più banalmente, è perché un concorso da dirigenti, ha
bisogno di tempi di preparazione diversi rispetto a un concorso da
C2. Quelli sono i tempi, in genere -abbiamo guardato un po'
indietro - che venivano dati come tempistica per la preparazione di
un concorso da dirigente, mi sembra banalmente che quella sia la
soluzione più vicina alla verità piuttosto che illazioni
fantasiose.
Presidente -
Collega Carrel.
Carrel (PA) -
Semplicemente per ricordare al Presidente -
capisco la sua motivazione - che abbiamo una graduatoria aperta nel
comparto unico e che possiamo attingere da quella graduatoria,
proprio per smentire quanto detto.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK