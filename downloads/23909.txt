Consiglio Regionale della Valle d'Aosta - Oggetto del Consiglio n. 2913 del 25 luglio 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Assistenza socio-sanitaria
Disabili
Famiglia, tutela dell'infanzia
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2913 del 25 luglio 2007 - Resoconto
OGGETTO N. 2913/XII - Riduzione dei farmaci per la prima
infanzia e per le persone anziane e disabili.
(Interpellanza)
Interpellanza
Evidenziato che i prodotti parafarmaceutici per l'infanzia
(latti sostitutivi, pappe, pannolini, ecc...) rappresentano un
importante impegno di spesa per le famiglie valdostane, tanto da
poter essere considerato un fattore di scelta nella decisione delle
coppie di mettere in cantiere dei figli;
Sottolineato che un altrettanto rilevante impegno di spesa è
rappresentato dai prodotti parafarmaceutici per i disabili e gli
anziani, che sono da considerarsi fasce sociali deboli soprattutto
economicamente;
Ribadita la necessità per l'Amministrazione regionale di
favorire in ogni modo la paternità e la maternità responsabili,
momento essenziale di benessere non solo delle famiglie, ma anche
dell'intera società, nonché di realizzare la più concreta
solidarietà nei confronti delle fasce sociali deboli come quelle
dei disabili e degli anziani;
Ricordata l'esperienza positiva della Civica Amministrazione
di Aosta che dal 2005 ha previsto significativi sconti per
l'acquisto di tali presidi parafarmaceutici, anche grazie alla
proprietà di numerose farmacie;
i sottoscritti Consiglieri regionali
Interpellano
l'Assessore regionale alla Sanità, Salute e Politiche Sociali
per conoscere se intenda:
1) promuovere un tavolo di confronto con le farmacie
pubbliche e private della Valle d'Aosta e con l'Azienda Sanitaria
dell' USL della Valle d'Aosta, al fine di raggiungere un accordo
per la riduzione dei prezzi dei prodotti parafarmaceutici per la
prima infanzia e per le altre fasce deboli (disabili, anziani,
ecc...);
2) prevedere nella prossima finanziaria regionale un
opportuno stanziamento al fine di supportare gli eventuali accordi
raggiunti.
F.to: Sandri - Fontana Carmela
Presidente
- La parola alla Consigliera Fontana
Carmela.
Fontana (GV-DS-PSE)
- Vi sono 2 età della vita, in cui la
fragilità è un elemento essenziale: i primi e gli ultimi anni, la
prima infanzia e la vecchiaia, talvolta si aggiunge un'altra
fragilità: quella della disabilità. La politica deve tener conto di
questo elemento, le risorse regionali devono indirizzarsi a
facilitare la prima infanzia dalla nascita alla scuola
dell'infanzia, tutelare le persone anziane e soprattutto quando
necessitano di sussidi sanitari e deve sostenere i disabili. In
questo senso il nostro gruppo vuole evidenziare i rilevanti costi
dei prodotti parafarmaceutici, ad esempio il latte in polvere,
sostitutivo di quello materno, che raggiunge facilmente i 50 euro
per la confezione "standard" di 2,6 chilogrammi. Se si aggiunge a
tale spesa quella dei pannolini, per le pappe e di tutto ciò di cui
necessita un bambino nei primi 3 anni di vita, si deve concludere
che questi costi sono un limite evidente e pesante nella decisione
di una paternità e di una maternità. Per questo motivo vogliamo
chiedere all'Amministrazione regionale se intenda riprendere ad
estendere un'iniziativa già messa in atto dall'Azienda pubblici
servizi della città di Aosta che dal 2005, su iniziativa della
Giunta civica, ha previsto degli sconti sui prodotti parafarmaci.
Questa iniziativa per le motivazioni più sopra esposte deve
interessare anche i sussidi per la terza età: dai pannolini ai
prodotti dietetici e i sussidi per i disabili. Così facendo la
Valle d'Aosta dimostrerebbe una capacità di cura per le età più
fragili all'altezza della tradizione di solidarietà e tali scelte
potrebbero anche portare a una forte collaborazione fra le farmacie
pubbliche e private, al fine di ottimizzare i costi, in accordo con
l'USL della Valle d'Aosta, come abbiamo richiesto in questa
interpellanza.
Président
- La parole à l'Assesseur à la santé, au
bien-être et aux politiques sociales, Fosson.
Fosson (UV)
- Penso al "cappello" di questa
interpellanza, che stiamo vivendo un periodo in cui l'erogazione e
i prezzi dei parafarmaci, prima parlavamo dei prodotti da banco,
sono in fase di ampia riorganizzazione, mai come adesso si è
parlato di erogazione e di prezzi, siamo passati dal monopolio
delle farmacie a una vendita anche in altre sedi, quindi è un
momento di grande riorganizzazione in tutto il Paese di questo
settore. Se posso fare alcune osservazioni, partiamo da costi più
elevati che in altri Paesi di questi parafarmaci, ci siamo occupati
recentemente del problema dei celiaci e delle diete sostitutive per
celiaci, avendo una vicinanza con la Francia molti celiaci vanno a
prendere gli stessi prodotti in Francia e hanno dei costi minori,
su questo abbiamo preparato una memoria per la conferenza degli
Assessori... ossia le stesse ditte in Italia applicano un prezzo
maggiore. Essendo parafarmaci, non devono essere necessariamente
venduti in farmacia. Questa è un'attività commerciale aggiuntiva al
ruolo normale delle farmacie, anche questa è stata una
riorganizzazione.
Quello che si diceva degli sconti nelle farmacie... la legge n.
149 prevedeva nel 2005 la facoltatività per le farmacie per alcuni
prodotti da banco e anche per parafarmaci di una riduzione del
prezzo del 20%, che il Comune di Aosta lodevolmente, che gestisce
delle sue farmacie, quindi può fare degli interventi sul bilancio,
aveva previsto da una scala del 5 al 20%. Questa norma è ormai
superata dal "decreto Bersani", che apre a una libera concorrenza
di farmaci e di prodotti parafarmaceutici, per cui non pone più
tali limiti; fra l'altro, con la vendita nei supermercati bisogna
ammettere che molti di questi prodotti sono scesi come prezzo,
quindi la libera concorrenza è stata positiva. Fra l'altro, abbiamo
visto nella preparazione di tale interpellanza come recentemente
l'Autorità garante della concorrenza abbia condannato la FOFI e la
Federfarma nazionale perché avevano ostacolato la libera
concorrenza, queste associazioni si erano messe d'accordo decidendo
di praticare degli sconti formali. L'"antitrust" però ha condannato
questo, quindi ecco quel "cappello" che facevo sul discorso che
siamo in un periodo di grande e giusta riorganizzazione di tutto il
settore.
La Regione già in quella che chiamiamo l'assistenza integrativa,
che va al di là della normale assistenza sanitaria prevista, ha
recepito tutte le normative nazionali in particolare per i prodotti
alimentari sostitutivi del latte per bambini affetti da allergie da
0 a 6 anni, già da tempo è stato messo in piedi un sistema per cui
è sufficiente un'autorizzazione del pediatra di base, così per
quella che è l'assistenza protesica ed è stato recentemente
ripotenziato tutto l'Ufficio presidi dell'USL, che dà gratuitamente
vari tipi di presidi anche ortopedici a chi ne ha bisogno.
Vi è poi un'attività sociale rivolta a queste 2 categorie
indicate, in particolare verso i bambini. È chiaro che il problema
di avere un bambino è anche un problema economico, la legge n. 44
sulla famiglia... che nel programma di questa Giunta non prevede
una presentazione di un altro disegno di legge... però la legge n.
44, che è una legge su cui lavoriamo e che cerchiamo di attuare e
di rendere sempre più concreta, prevede un assegno post-natale, un
aiuto per i primi anni di vita del bambino, tendenti ad aiutare
queste difficoltà che una famiglia può affrontare. Recentemente
abbiamo modificato l'ISEE proprio sul post-natale, in seguito a
delle verifiche è stata innalzata la franchigia per rendere tale
assegno post-natale più accessibile alle famiglie. Così l'articolo
5 di questa legge prevede una "una tantum", ossia per situazioni di
bisogno immediato è possibile accedere a finanziamenti ulteriori.
Così la legge n. 17, concernente interventi assistenziali ai
minori, all'articolo 8 prevede ulteriori possibilità di aiuto a
questi soggetti. Stiamo lavorando su questo, come ha fatto il
Veneto, non tanto a modificare un sistema di erogazione... non più
a un componente della famiglia, ma a vedere un piano di
famiglia.
Le iniziative del Comune di Aosta, che avevo condiviso, sono
sicuramente iniziative lodevoli, il Comune di Aosta gestisce delle
farmacie e ha la possibilità di intervenire; quella degli sconti
dal 5 al 20% aveva prodotto un allineamento di tutte le situazioni
delle farmacie private, quindi un effetto positivo.
Sull'iniziativa "para pharma card", ossia una carta riservata
alle 2 categorie a cui si fa riferimento, ossia quella dei bambini
e quella degli ultrasessantacinquenni, recentemente una
comunicazione del Comune ci dice che il monitoraggio di questa
iniziativa ha rilevato che, a fronte di pratiche amministrative
abbastanza rilevanti - emissioni di tessere, comunicazioni agli
utenti, aggiornamento di elenchi semestrali... -, gli utenti
fruitori di tali sconti sono stati in numero ridotto rispetto alle
aspettative, considerando l'evoluzione di tale problema che tali
prodotti possono ora essere acquistati nei supermercati allo stesso
prezzo o addirittura a prezzi minori. Sembrerebbe quindi
un'iniziativa che, seppur lodevole, in questo quadro di
riorganizzazione non abbia sortito gli effetti desiderati.
Termino dicendo sul tavolo di lavoro delle farmacie vi è in
Valle un tavolo già consolidato, che ha portato - come dicevo
nell'interpellanza precedente - ad un accordo fra Regione, le
associazioni dei farmacisti, l'Unifarma, un accordo che prevede una
distribuzione delle stesse farmacie di farmaci, parafarmaci,
ossigeno a prezzi ridotti. Abbiamo con questo tavolo prodotto
recentemente - verrà in Consiglio in autunno - una nuova legge
sull'orario delle farmacie, ma soprattutto in tale sistema in cui
si sta riorganizzando questo settore aspettiamo la legge di
"manutenzione" della "legge Bindi", promessa per fine mese dal
Ministro Turco, in cui si rivede la funzione delle farmacie, ossia
rivedere le farmacie soprattutto quelle pubbliche, ma anche quelle
private come un'occasione di integrazione con il sistema sanitario
e non solo un punto di vendita di certi prodotti, ma il rientro
dentro un meccanismo sanitario di prevenzione, riportando le
farmacie ad una pubblica utilità che in Valle hanno sempre
svolto.
Président
- La parole au Conseiller Sandri.
Sandri (GV-DS-PSE)
- La risposta dell'Assessore è
positiva, quindi riteniamo che abbia illustrato bene il quadro di
riferimento, soprattutto ci ha dato una grande notizia di cui non
possiamo che ringraziarlo: che la legge sulla famiglia non è "à la
une" di tale Governo per quanto riguarda il suo cambiamento. Tenuto
conto delle recenti prese di posizioni del nostro partito, questo
non può che farci profondamente piacere. Prendiamo atto
dell'impegno che, fra l'altro, prende atto del "decreto Bersani",
di tutta la liberalizzazione dei prodotti farmaceutici e
parafarmaceutici a livello nazionale, ma riteniamo opportuno
rilevare alcune questioni: la prima è che l'iniziativa della città
di Aosta con tali sconti di coinvolgere le farmacie pubbliche e
attraverso questo quelle private ha sortito una nuova attenzione
importante su tale tema, però non è sufficiente, perché abbiamo
fatto una piccola rilevazione su "internet", non tutti i Valdostani
hanno "internet" o hanno facilità ad utilizzarlo, ma sicuramente
vediamo che i margini possibili di sconto sono più alti, perché su
"internet" molti latti, prodotti dietetici o presidi sanitari si
trovano a prezzi nettamente inferiori a quelli delle farmacie o dei
supermercati. Sicuramente lì vi sono dei margini nei confronti
dell'industria farmaceutica e parafarmaceutica alti, su cui
dobbiamo agire cercando di portare il massimo vantaggio alla
popolazione. Vi sono possibilità di lavorarci fattivamente e credo
che in questo senso l'idea che si sta portando avanti a livello
nazionale - ma mi sembra da lei condivisa - di rivedere il ruolo
delle farmacie come un presidio più legato alla parte sanitaria e
di presidio anche sanitario sul territorio, mentre delegificare o
ampliare la possibilità della vendita dei parafarmaceutici sul
territorio credo sia molto importante, ma deve essere affiancata da
una forte mobilitazione dell'Assessore, perché su questo tema vi
sono dei piccoli passaggi importanti, gliene faccio solo uno. Lei
ha accennato all'ossigenoterapia degli anziani, cosa che può
capitare, è vero che il costo è basso, ma è anche vero che l'USL di
fronte a malati cronici chiede ogni settimana la presentazione di
una ricetta, qui non va bene, perché non è solo un problema di
costo, ma anche un problema di organizzazione burocratica. Se poi
il costo è basso, ma la persona deve spendere tempo, soldi,
spostamenti per recuperare ogni settimana una ricetta, sapendo bene
che, quando vi sono situazioni da ossigeno, non sono delle
situazioni acute, qualche caso di acuto c'è, ma la maggior parte
dei casi sono persone croniche che si portano dietro questa
necessità per tutta la vita... credo che non vi sia bisogno di
caricare le persone per quanto riguarda tale tipo di
certificazione. Siamo convinti che su questa strada si stia
lavorando, manterremo alta l'attenzione e cercheremo di fare in
modo di supportare tale iniziativa con le nostre conoscenze e la
nostra energia.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK