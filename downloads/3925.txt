Consiglio Regionale della Valle d'Aosta - Oggetto del Consiglio n. 198 del 29 aprile 1981 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 198 del 29 aprile 1981 - Resoconto
OGGETTO N. 198/81 - DISEGNO DI LEGGE CONCERNENTE: "CONCESSIONE
DI GARANZIA FIDEJUSSORIA DELLA REGIONE ALLA SIB, SOCIETÀ
INTERNAZIONALE BIRRARIA S.p.A. DI POLLEIN, PER LA REALIZZAZIONE DI
UN INVESTIMENTO RELATIVO ALL'AMPLIAMENTO DELLO STABILIMENTO DI
POLLEIN".
Presidente
- Relatore è l'Assessore alle Finanze, Ramera,
il quale ha facoltà di svolgere la relazione.
Faccio presente, prima di dare la parole all'Assessore Ramera,
che il disegno di legge ha il parere favorevole della Commissione e
dell'Assessorato alle Finanze per la parte finanziaria.
La parola all'Assessore alle Finanze, Ramera.
Ramera (DC)
- Penso che il disegno di legge in oggetto
non abbia bisogno di particolari illustrazioni, perché trattasi di
una spesa di investimento che consente alla SIB - Società
Internazionale Birraria - di accedere ad un finanziamento dell'IMI
erogato sulla base del DPR 9/11/76, n. 902.
Il ruolo della Regione di fronte ad un finanziamento garantito
dall'IMI consiste nel concedere una fideiussione di tipo
sussidiario fino alla concorrenza di 700 milioni.
Con questa iniziativa la SIB di Pollein potrà realizzare il suo
ampliamento, installare una nuova sala di cottura nonché potenziare
i sili di stoccaggio del malto. Naturalmente l'operazione
finanziaria è preceduta da un piano di garanzie reali poste in
essere dagli Istituti di Credito e di Mediocredito che sono il San
Paolo di Torino e il Mediocredito piemontese, nonché da una
fideiussione solidale di due soci e da un pegno su obbligazioni per
un valore di 300 milioni di lire.
Se consideriamo che la SIB per il riparto finanziario già oggi
fa affluire alle casse dello Stato oltre 2 miliardi di lire, credo
che, il Consiglio regionale possa tranquillamente votare questa
fideiussione che garantisce una volta tanto un'azienda sana, che ha
144 tra impiegati ed operai, ai quali se ne aggiungano altri 42
come operai stagionali.
Presidente
- È aperta la discussione generale. C'è
qualcuno che chiede la parola? Nessuno chiede la parola?
Si passa all'esame dell'articolato.
Presidente
- Dò lettura dell'art. 1:
Art. 1
La Giunta regionale è autorizzata a concedere la garanzia
fideiussoria della Regione, nell'interesse della SIB Società
Internazionale Birraria S.p.A. di Pollein, fino alla concorrenza
massima di L. 700.000.000, a parziale garanzia del credito di L.
1.500.000.000 accordato, ai sensi del D.P.R. 30 novembre 1976, n.
902 concernente la disciplina del credito agevolato al settore
industriale, alla predetta Società dall'Istituto Mobiliare
Italiano, per la realizzazione di un piano di investimento relativo
all'installazione di una nuova sala di cottura ed al potenziamento
dei sili di stoccaggio del malto.
La garanzia fideiussoria comprende anche gli interessi, le
spese, le imposte e gli altri accessori richiesti dall'Istituto di
Credito di cui al comma precedente e scadrà non appena il mutuarlo
avrà rimborsato all'Istituto di Credito mutuante i primi
700.000.000 di lire del capitale complessivo accreditato, con
riduzione a scalare secondo il piano di ammortamento.
La garanzia ha carattere sussidiario, a norma del 2° comma
dell'art. 1944 del Codice Civile, ai fini della preventiva
escussione del debitore principale.
Presidente
- Qualcuno chiede la parola sull'art. 1?
Presidente
- Metto in approvazione l'art. 1.
Il Consiglio approva.
Presidente
- Dò lettura dell'art. 2:
Art. 2
Contestualmente al rilascio della fideiussione di cui al
precedente art. 1 il mutuatario dovrà impegnarsi:
1) a realizzare le opere di ampliamento dello stabilimento di
Pollein consistenti nella installazione di una nuova sala di
cottura e nel potenziamento dei sili di stoccaggio del malto, ai
sensi del D.P.R. 30 novembre 1976, n. 902;
2) a consentire, per la durata della fideiussione,
l'effettuazione di tutti i controlli di bilancio, contabilità e
tecnici che la Giunta regionale riterrà opportuno disporre;
3) a trasmettere semestralmente alla Regione gli estratti
conto relativi all'operazione creditizia di cui alla presente
legge.
Presidente
- Metto in approvazione l'art. 2.
Il Consiglio approva.
Presidente
- Dò lettura dell'art. 3:
Art. 3
Il Presidente della Giunta Regionale e, in caso di sua
assenza o impedimento, l'Assessore Regionale alle Finanze, sono
autorizzati a sottoscrivere gli atti necessari per la concessione,
a norma e per conto della Regione, della garanzia fideiussoria di
cui ai precedenti articoli, secondo le condizioni e le modalità in
vigore presso l'Istituto Mobiliare Italiano per i mutui di cui al
D.P.R. 30 novembre 1976 n. 902, nonché a provvedere agli atti
conservativi dei diritti della Regione ed al recupero delle somme
eventualmente risultanti a credito della Regione stessa.
La Giunta Regionale è autorizzata a revocare la garanzia
fideiussoria, dandone tempestivamente comunicazione al Consiglio
Regionale, nel caso in cui la società mutuataria non ottemperi alle
condizioni di cui al precedente art. 2.
Presidente
- Metto in approvazione l'art. 3.
Il Consiglio approva.
Presidente
- Dò lettura dell'art. 4:
Art. 4
Ai sensi della L.R. 1.4.1975, n. 7 gli eventuali oneri
derivanti dalla concessione della garanzia fideiussoria previsti
dalla presente legge valutati in L. 1.000.000 per la durata di anni
6 faranno carico al cap. 51000 della parte spesa del bilancio di
previsione per l'anno 1981 e sul corrispondente capitolo dei
bilanci di previsione per gli esercizi successivi.
Alla copertura dell'onere di cui al comma precedente si fa
fronte mediante riduzione di pari importo dello stanziamento
iscritto al capitolo 50050 "Fondo globale per l'adempimento di
funzioni normali (spese di investimento)" settore "Oneri non
ripartibili" della parte spesa del bilancio di previsione per
l'anno 1981 (allegato n° 7 della legge regionale 23 marzo 1981 n.
17).
Per gli anni 1982 e 1983 con le disponibilità relative ad
"oneri non ripartibili - 3.2 Altri oneri non ripartibili". Per gli
esercizi successivi gli oneri saranno iscritti con le leggi di
approvazione dei relativi bilanci di previsione.
Presidente
- Metto in approvazione l'art. 4.
Il Consiglio approva.
Presidente
- Dò lettura dell'art. 5:
Art. 5
Al bilancio di previsione per l'anno 1981 sono apportate le
seguenti variazioni:
PARTE SPESA
Variazione in diminuzione:
Capitolo 50050 - Fondo globale per il finanziamento di spese
per l'adempimento di funzioni normali (spese di
investimento)
L. 1.000.000
Variazione in aumento:
Capitolo 51000 - Oneri derivanti dalle garanzie prestante
dalla Regione in dipendenza di disposizioni legislative L.R. I
aprile 1975, n. 7
L. 1.000.000
Presidente
- Metto in approvazione l'art. 5.
Il Consiglio approva.
Presidente
- Dò lettura dell'art. 6:
Art. 6
La presente legge è dichiarata urgente ai sensi del terzo
comma dell'articolo 3 dello Statuto speciale ed entrerà in vigore
il giorno successivo a quello della sua pubblicazione nel
Bollettino Ufficiale della Regione.
È fatto obbligo a chiunque spetti di osservarla e di farla
osservare come legge della Regione Valle d'Aosta.
Presidente
- Metto in approvazione l'art. 6.
Il Consiglio approva.
Presidente
- Ci sono dichiarazioni di voto prima che si
passi alla votazione segreta sul complesso della legge? Non ci sono
dichiarazioni di voto.
Votazione a scrutinio segreto
Esito della votazione:
Presenti: 24
Votanti: 24
Maggioranza: 13
Favorevoli: 22
Contrari: 2
Il Consiglio approva.
Presidente
- La Presidenza propone, data l'assenza
dell'Assessore Chabod, di soprassedere alla trattazione degli
oggetti 22, 23 e 24 che saranno trattati domani quando l'Assessore
sarà presente, e di procedere alla trattazione degli oggetti di cui
è relatore l'Assessore ai Lavori Pubblici, Consigliere Borbey.
L'Assessore Borbey è d'accordo? Allora soprassediamo alla
trattazione degli oggetti 22, 23 e 24 e passiamo all'oggetto n.
25.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK