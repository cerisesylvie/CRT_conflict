Consiglio Regionale della Valle d'Aosta - Oggetto del Consiglio n. 4229 del 19 dicembre 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Strade di interesse regionale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 4229 del 19 dicembre 2024 - Resoconto
OGGETTO N. 4229/XVI - Interrogazione: "Tempistiche per il
ripristino dell'illuminazione pubblica su un tratto della S.R. 37
Ville sur Nus-Villefranche nel Comune di Quart".
Bertin (Presidente)
- Punto numero 13. Risponde
l'assessore Sapinet.
Sapinet (UV)
- La collega che interroga l'Assessore
regionale, per conoscere se l'Amministrazione regionale sia stata
coinvolta nella vicenda di cui tratta nelle premesse e la
tempistica della risoluzione della problematica. Nell'ambito
dell'attuazione del programma di digitalizzazione della Regione
autonoma Valle d'Aosta, è in corso di realizzazione la posa della
rete di fibra ottica su tutto il territorio regionale. Una moderna
infrastruttura di comunicazione in fibra ottica è di importanza
strategica per lo sviluppo della nostra Regione, in quanto ne
beneficiano i privati cittadini, le imprese, le pubbliche
amministrazioni, anche dal punto di vista della crescita
economica.
Purtroppo, lo sappiamo bene, i lavori di realizzazione della
rete possono creare disagi, come è avvenuto nel corso dei lavori di
realizzazione della rete in fibra ottica nel Comune di Quart, ove è
stata danneggiata la rete dell'illuminazione pubblica di competenza
comunale all'interno del villaggio Vallerod, oltre ad alcuni tratti
di rete lungo la strada regionale numero 37 di Ville sur Nus,
anch'essa in capo al Comune di Quart.
L'Amministrazione comunale ha sollecitato un intervento per
rimediare al problema riscontrato e già nelle ultime settimane di
novembre ha anche effettuato specifici sopralluoghi alla presenza
dei referenti delle reti e, considerando il mancato rispetto di
quanto concordato di recente, ha avviato la procedura di diffida a
adempiere nei confronti dell'operatore economico responsabile della
posa della fibra.
All'inizio della scorsa settimana però poi è stata riparata, a
carico dell'azienda titolare dei lavori sulla fibra,
l'illuminazione pubblica in località Argnod e anche nella medesima
località Argnod il danno che si era verificato allo scarico
dell'acqua.
In questi giorni, poi, proprio notizia di questa settimana,
l'impresa ha effettuato la riparazione del danno anche lungo la
linea dell'illuminazione pubblica in località Valerod.
Le strutture competenti dell'Amministrazione regionale,
ovviamente, continueranno a seguire le eventuali situazioni che
dovessero emergere, insieme e a stretto contatto con le varie
Amministrazioni comunali, con le quali si cerca di coordinarsi il
più possibile per contenere i disagi.
Presidente
- Consigliera Foudraz, ne ha facoltà.
Foudraz (LEGA VDA)
- Questa iniziativa è comunque volta a
fare luce su tutta una serie di criticità che si sono verificate e
che persistono tutt'ora a seguito dei lavori inerenti al progetto
di banda ultra-larga realizzato con fondi statali e con fondi
regionali. È un progetto sicuramente ambizioso che- come ha detto
lei - servirà non solo ai cittadini, ma alle imprese, anche alla
pubblica Amministrazione. Al termine vedrà quindi quei 68 Comuni
raggiunti dalla banda ultra-larga per un totale di 570 km di
infrastruttura.
Diverse segnalazioni sono pervenute da parte di cittadini
residenti nel territorio del Comune di Quart, in merito alla
problematica della mancanza di illuminazione pubblica di competenza
comunale, come ha ben specificato lei, su un tratto però di strada
regionale, la 37 Ville sur Nus-Villefranche, a seguito di lavori di
posa della fibra ottica, che sembra abbiano causato il
danneggiamento della rete di illuminazione pubblica durante
l'esecuzione dei lavori.
Notizie che, peraltro, non sono pervenute solamente attraverso
segnalazioni di cittadini ma, se non sbaglio, la scorsa settimana o
una decina di giorni fa, erano state anche riportate da alcuni
organi di stampa.
Lei mi ha mi ha appena detto che sono state effettuate le
riparazioni nel villaggio Argnod, io posso però garantirle che ci
sono altri villaggi che necessitano di interventi, perché la
situazione non è ancora a posto e mi riferisco soprattutto alla
zona di Chantignan.
Purtroppo il Comune di Quart è solo l'ultimo dei Comuni che
lamentano problemi. Vorrei ricordare che da, quando purtroppo sono
iniziati questi lavori di posa della fibra ottica, numerosi sono
stati i Comuni che hanno segnalato problematiche. Problematiche
anche legate alle condizioni dei manti stradali ripristinati,
perché non sono stati ripristinati a regola d'arte a seguito dei
lavori.
Constatato che questa situazione si protrae ormai da diverso
tempo, per quello che concerne il tratto di strada regionale
interessato, perché sono oltre due mesi e mezzo; vorrei solamente
far presente che il tratto di strada regionale in questione ha un
notevole flusso di traffico, poiché è il collegamento viario delle
numerose frazioni situate nella parte alta del comune con le
frazioni poste più in basso ed è anche il collegamento viario,
oltre che con i Comuni limitrofi a Quart, anche con il capoluogo
regionale.
Questa è una situazione che fa venir meno la sicurezza per tutti
coloro che transitano nella zona, sia che transitino con veicoli,
automezzi, ma anche con moto o ciclomotori, bici, oppure
semplicemente anche a piedi. Siccome all'interno del DEFR, alla
missione uno, si parlava di digitalizzazione, innovazione,
competitività e cultura, giustamente sostenendo la transizione
digitale del Paese, quindi la modernizzazione della pubblica
Amministrazione e di tutte le sue infrastrutture, l'obiettivo è
appunto quello di andare a garantire la copertura di tutto il
territorio con la banda ultra-larga, però cerchiamo di non
escludere il mantenimento della sicurezza per i cittadini, perché
comunque lasciare nel buio completo tratti di strada molto
trafficati che attraversano centri urbani non è sicuramente un
sinonimo di raggiungimento di obiettivi all'avanguardia.
Si auspica che al più presto la situazione rientri alla
normalità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK