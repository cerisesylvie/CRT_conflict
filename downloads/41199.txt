Consiglio Regionale della Valle d'Aosta - Oggetto del Consiglio n. 369 del 5 febbraio 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
EDILIZIA
Edilizia pubblica
ISTRUZIONE PUBBLICA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 369 del 5 febbraio 2019 - Resoconto
OGGETTO N. 369/XV - Interrogazione: "Azioni poste in essere
per garantire locali adeguati agli alunni dell'Istituto "R. M.
Adelaide" di Aosta".
Rollandin (Presidente)
- Punto n. 17 all'ordine del
giorno. La parole à l'Assesseur Certan.
Certan (ALPE)
- Collega Manfrin, risponderò in modo molto
semplice alla prima domanda: "
quale sia la situazione attuale in
merito alla presenza di topi all'interno della struttura
". Non
è stata segnalata alle nostre strutture da parte dell'istituzione
scolastica attualmente nessuna presenza di topi nella struttura.
Per quanto riguarda invece le informazioni che ho richiesto e che
ho potuto avere, capisco che tali quesiti lei non potesse porli
quando era in maggioranza al collega Sammaritani, ma lei oggi mi
chiede conto di problematiche risalenti all'agosto 2018. Secondo
quanto riferito dall'Istituzione scolastica Regina Maria Adelaide,
il giorno 30 agosto 2018, in occasione di un controllo periodico
dei quadri elettrici, il tecnico incaricato ha segnalato agli
uffici la presenza in due bagni della succursale di
Place
Soldats de la Neige
di escrementi di ratti. Del fatto è stata
informata la struttura Organizzazione logistica scolastica con la
quale è stato concordato che la scuola avrebbe immediatamente
provveduto a fare intervenire una ditta specializzata. Il giorno
stesso dunque l'istituzione ha incaricato la ditta SIDAM S.r.l. di
Torino, specializzata in disinfestazione e derattizzazione, che è
intervenuta il giorno successivo, il 31 agosto 2018, collocando nei
due bagni interessati dispositivi utili per l'allontanamento e/o la
cattura, che sono stati poi controllati e sostituiti fino alla fine
del mese di dicembre. Al momento la situazione pare sotto controllo
in quanto il personale ausiliario in servizio nei locali non ha più
visto alcun animale, né nessuna traccia.
Per quanto riguarda la seconda domanda: "
quali azioni sono
state messe in atto per garantire agli alunni dell'istituto locali
adeguati alle vigenti normative igienico-sanitarie
", come mi è
stato riferito, dal 30 agosto 2018 i bagni interessati erano stati
immediatamente chiusi e posti fuori servizio e il personale
ausiliario della succursale è stato invitato a esercitare una
costante vigilanza. Non vi sono stati problemi sanitari di nessun
tipo, di nessun contatto, anche perché questa disinfestazione è
stata fatta prima dell'inizio della scuola, quindi nessun alunno è
stato a contatto. Il servizio di derattizzazione è stato rinnovato
da parte dell'istituzione scolastica fino al termine dell'anno
scolastico e, se necessario, lo sarà per un ulteriore periodo. Mi è
stato poi riferito da parte della struttura che del fatto accaduto
è stata data tempestiva informazione da parte della struttura
Organizzazione logistica scolastica all'ufficio competente in
materia di gestione di reti fognarie del Comune di Aosta, il quale
però per le vie brevi ha fatto sapere di non essere tenuto in casi
simili a intervenire. A completamento di quanto fatto finora, si è
ipotizzato un sopralluogo le prossime settimane, in accordo con
l'Assessore Borrello e l'Assessore Baccega, in collaborazione con
le strutture dell'Assessorato delle opere pubbliche e della sanità,
al fine di valutare se vi possono essere interventi manutentivi
volti a scongiurare il verificarsi in futuro di simili eventi e per
verificare il rispetto di tutte le normative, anche quelle
naturalmente igienico-sanitarie, perché credo questo sia comunque
importante e credo che un maggior controllo non sia mai troppo.
Al di là del fatto che siamo venuti a saperlo da noti giornali,
settimanali, credo che, per quanto riguarda queste tematiche, le
scuole hanno un iter molto chiaro da rispettare, gli insegnanti
devono informare immediatamente i dirigenti scolastici e questi
ultimi devono informare immediatamente le strutture competenti
dell'Amministrazione regionale che attivano poi successivamente
tutte le varie procedure. Se chi deve informare le istituzioni
scolastiche non informa o informa forse prima i giornali o utilizza
altri iter questo io non lo so. Collega Manfrin, credo sia
importante nel rispetto del lavoro di tutti rispettare l'iter.
Presidente
- La parola al collega Manfrin.
Manfrin (LEGA VDA)
- È un gioco antico, è un gioco molto
semplice quello di fare lo scaricabarile verso chi c'era prima e
chi peraltro ha governato per sei-sette mesi. Il problema è che
spesso, quando i bugiardi raccontano bugie, devono fare anche mente
locale su quello che hanno dichiarato o su quello che è stato
dichiarato sugli organi di informazione e non solo nei giorni
prima. Le riporto a questo proposito quanto è emerso dall'articolo
che lei ha citato, non solo e non soltanto per dovere di cronaca,
perché è giusto che tutta quest'aula sappia, ma perché è giusto
anche considerare che questo articolo è uscito il 21 di gennaio e
le segnalazioni si riferiscono al mese di gennaio relativamente
alla presenza di ratti all'interno dell'istituto. Le riporto quanto
dichiara una ragazza: "
andare in bagno è una vera impresa,
alcune porte dei bagni sono cadute e in altri rischiamo spesso di
rimanere chiuse dentro perché le chiavi sono difettose. Una mia
compagna l'altro giorno, andando alla toilette, ha visto un ratto
uscire dal water, così non si può andare avanti
". È evidente
che queste sono dichiarazioni di chi sa perfettamente che non c'è
alcun ratto all'interno della struttura scolastica, questo mi pare
assolutamente ovvio. Racconta invece anche correttamente
l'Assessore alle opere pubbliche al settimanale "Gazzetta Matin":
"
come Assessorato delle opere pubbliche
- spiega l'Assessore
regionale Stefano Borrello -,
ci siamo mossi non appena ci sono
giunte le segnalazioni dall'Assessorato della pubblica istruzione.
Abbiamo già provveduto alla sostituzione dei neon non funzionanti e
abbiamo avviato la prima fase della derattizzazione
". A questo
punto si impone un dilemma: se i topi non ci sono, perché è stata
avviata una prima fase di derattizzazione? Qui bisognerebbe
interessare a questo punto la Corte dei conti perché si fanno delle
azioni che non sono necessarie: questo mi pare evidente. Tutto
questo però non si esaurisce qui, ma l'articolo prosegue perché c'è
una dichiarazione anche dell'Assessore Certan, che dice:
"
abbiamo inoltrato la segnalazione dei ratti anche al Comune di
Aosta
", è evidente che, se anche lei ha inoltrato una
segnalazione al Comune di Aosta dei ratti, probabilmente questi
ratti sono immaginari o non ci sono nella struttura, oppure
effettivamente corrispondono a quanto invece è in realtà.
Chiudo con quanto sempre dichiarato: "
ci vorrà sicuramente
del tempo per reperire i fondi, che attualmente non sono previsti
nei capitoli di bilancio per il progetto e la sua realizzazione, ma
mi sono assunta l'impegno di trovare una soluzione...
". Chiosa
l'articolo - e come non condividerlo... -: "
nel frattempo però i
ragazzi termineranno l'anno scolastico nella struttura fatiscente
del quartiere Cogne tra spifferi, muri che si aprono e sgraditi
ospiti
". Assessore, se l'unica risposta che lei sa dare oggi è
quella di dire che invece quanto è stato segnalato non esiste,
credo che questi ragazzi non saranno troppo soddisfatti. Sarà
comunque nostra premura verificare se all'interno della struttura
effettivamente ci sono dei topi magici che compaiono e scompaiono a
seconda di chi vada a controllare, oppure se effettivamente le
segnalazioni che sono state fatte relativamente ai problemi
strutturali e anche a presenze sgradite invece corrispondono al
vero.
Presidente
- Per fatto personale, chiede la parola
l'Assessore Certan.
Certan (ALPE)
- Fortunatamente ci sono le registrazioni
di quanto io le ho risposto, lei non ha ascoltato nulla della mia
risposta, per fortuna ci sono le date, non ho negato la
problematica, le ho dato delle date precise. Da quando sono
Assessore, non ho ricevuto nessuna segnalazione da parte
dell'istituzione scolastica. Ho chiesto informazioni alle strutture
come Amministrazione regionale, certo che uno interviene e dice nel
caso ci siano stati ancora degli altri episodi: "verificheremo,
controlleremo" e credo che nella stessa direzione andasse il
collega Borrello. Ripeto: fortunatamente ci sono le
registrazioni.
Presidente
- La parola al collega Manfrin.
Manfrin (LEGA VDA)
- Visto che mi ha citato, ritengo che
sia giustamente lecito chiedere il fatto personale, ripeto quanto
riportato sul settimanale che ho citato prima, visto che
l'Assessore dice di non avere ricevuto segnalazioni da che è
Assessore, il settimanale riporta: "
abbiamo inoltrato la
segnalazione dei ratti anche al Comune di Aosta
". Assessore
Certan, si decida: o queste segnalazioni le ha ricevute, oppure non
le ha ricevute; se le ha ricevute e dice di non averle ricevute,
almeno, quando rilascia dichiarazioni ai giornali, ne tenga
traccia.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK