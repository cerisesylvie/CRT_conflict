Consiglio Regionale della Valle d'Aosta - Oggetto del Consiglio n. 861 del 22 settembre 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
OPERE PUBBLICHE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 861 del 22 settembre 2021 - Resoconto
OGGETTO N. 861/XVI - Interrogazione: "Tempistica e operazioni
tecnico-amministrative necessarie per l'effettiva fruibilità del
parcheggio situato a nord dell'ex Caserma Testafochi".
Bertin (Presidente) -
Punto n. 20 all'ordine del giorno.
Risponde l'assessore Marzi.
Marzi (AV-SA) -
Abbiamo già avuto occasione di trattare
il tema di riferimento rispetto a questa iniziativa nel corso di
questi mesi e sicuramente un passo fondamentale è stato il
passaggio della proprietà il 28 di aprile del 2021. Abbiamo già
avuto modo di dire in più occasioni, durante le iniziative che sono
state portate in aula e anche nel corso di una serie di
comunicazioni legate agli atti che poi ci sono state, che uno dei
problemi fondamentali rispetto al tema che viene richiamato
dall'iniziativa del collega Distort è legato al fatto che non era
chiarissimo che la proprietà dovesse essere regionale con il
passaggio appunto dai militari alla Regione. Ciò era necessario per
fare in modo che le due aree di riferimento che vengono richiamate,
- anche se nella iniziativa si parla principalmente di una, quindi
quella posta a nord del cantiere della nuova università e quella
posta a ovest dello stesso cantiere, per un totale di oltre 200
stalli - che sembravano in realtà già disponibili e utilizzabili ma
a tutti gli effetti era una zona di cantiere non di proprietà
regionale fossero regionali come poi invece è avvenuto il 26 luglio
del 2021.
Il passaggio della proprietà che c'è stato il 28 di aprile da
zona di cantiere alla Regione ha permesso, dopo il 26 luglio, di
fare in modo che queste due aree venissero cedute al Comune di
Aosta, il quale - plauso anche a loro per il fatto di averlo fatto
durante il mese estivo - ha fatto sì che il 2 di settembre queste
aree siano ora in capo alla partecipata unica, la APS, che gestisce
appunto le zone di sosta per il Comune di Aosta stesso, e quindi il
13 di settembre queste zone venissero aperte. Come abbiamo avuto
occasione di dire durante l'ultima iniziativa di riferimento su
questo tema, puntavamo, lavorando in maniera strenua, a fare in
modo che entro la fine dell'estate queste zone finalmente venissero
aperte al pubblico e così è stato.
Sicuramente tutta una serie di domande che vengono poste
all'interno dell'iniziativa che il collega Distort pone in essere
con questa interrogazione sono ancora da perfezionare, perché non
dobbiamo dimenticare che sono state sottratte queste due aree a un
cantiere più generale che è quello della nuova università, ma siamo
assolutamente certi che, sia per l'attenzione che il collega e il
Consiglio ha posto a questo tema, sia per le competenze specifiche
di riferimento, si saprà puntare gli occhi principalmente sul fatto
di aver risolto un problema e finalmente dato spazio a un'area
della città a favore dei cittadini, invece che stare a
puntualizzare il fatto che ci sono tutta una serie di micro aspetti
più di carattere organizzativi che devono ancora finire di
sistemarsi, alcuni dei quali sono fortemente legati - lo ripeto -
al fatto che la zona di cantiere lì attorno, quella
dell'università, è all'88 percento di compimento, ma comunque
risulta essere ancora un cantiere.
Aggiungo il fatto che nel corso delle prossime settimane,
probabilmente nel mese di ottobre, daremo corso anche alla
richiesta di tutto quanto il Consiglio, per il tramite dei
presidenti di tutte quante le Commissioni, per fare un sopralluogo
al cantiere della nuova università come, tra l'altro, avevamo già
anticipato durante un'iniziativa che era stata portata in aula
durante l'estate, se non sbaglio nel mese di luglio.
Prima di chiudere la risposta all'interrogazione, evidenzio che
il semplice fatto di avere nel giro di pochi mesi, con tutta una
serie di passaggi che hanno riguardato enti diversi, portato a
compimento l'apertura delle due aree di parcheggio e l'apertura
finalmente di Via Lexert, ha dato già un'impronta molto forte su
quella che è una programmazione e un impianto più ampio che
riguarda quella zona della città che ci auguriamo, nel giro di poco
tempo, porti anche a risolvere i problemi rispetto ai due
grattacieli, alla chiusura del cantiere dell'università e a tutta
una serie di valutazioni che stiamo facendo rispetto allo stabile
del CRAL Cogne, che con oggi riusciamo finalmente di nuovo ad
aprire come porticato, e a breve a definire anche per gli aspetti
di occupazione che lo riguardano da qualche tempo.
Presidente -
Per la replica il consigliere segretario
Distort.
Distort (LEGA VDA) -
È indubbio che sulla virtuosità
dell'apertura del parcheggio e della messa a disposizione anche dei
parcheggi nell'area ovest ci sia una bontà implicita. Questo è
fuori da ogni dubbio, ma questo si chiama dovere. È il dovere di un
Governo, non lo sminuisco, però comunque non intendo far passare
inosservato il fatto che la presente interrogazione, depositata da
me la mattina del 10 settembre, ha avuto dopo 48 ore una reazione:
i mezzi di comunicazione hanno trasmesso la notizia che il 13
settembre si sarebbe aperta l'area di parcheggio.
Quindi, da un lato la soddisfazione di vedere che la situazione
si è sbloccata, peraltro con una situazione curiosa, perché a
questo punto io dico: o io ho una particolare sensibilità a
cogliere l'attimo, così come gli animali che avvertono quando
arriva il temporale o eventi di questo tipo, oppure io ho una sorta
di destino da Re Mida, dove invece di trasformare in oro trasformo
in esecutivo quanto portato in interpellanza all'attenzione del
Consiglio. Così fosse io intendo farlo come missione
quotidiana.
Ritorniamo sul discorso che è vero che tutto è bene quello che
finisce bene, però
est modus in rebus,
perché non è tanto
per rispondere all'ostinazione del consigliere Distort, ma per
rispondere a una necessità di importanza vitale per la comunità.
Quelle aree di parcheggio, che fanno parte di un accordo di
programma partito nel 2008, e già lì ci sarebbe un po' da chiedersi
alcune questioni, come mai dal 2008 al 2021 intercorrono tutti
questi anni, quando addirittura io ho una fotografia sicuramente
non successiva al 2019 che rivela la situazione dell'area
praticamente com'è oggi, salvo la presenza di segnaletica a terra
dei posti auto e del posizionamento dei corpi illuminanti.
È vero, conosco perfettamente il ruolo degli aspetti
amministrativi, degli aspetti di collaudo, li conosco anche dal
punto di vista professionale, si sono espressi in questa sede in
maniera adeguata, però rimane il fatto che noi ci troviamo a
percepire e a rilevare l'apertura di questa area di parcheggio,
questa zona così nevralgica, così importante per la collettività
non solo di Aosta ma di tutti i fruitori del tessuto cittadino,
quindi anche dei valdostani, a ben nove giorni prima della
conclusione dell'estate.
Vero è, assessore Marzi, che lei aveva detto: "ci sforziamo per
fare in modo che durante l'estate venga concesso". Sì, poteva
essere a questo punto, da un punto di vista formale, anche alle ore
23:55 del 20 settembre, era ancora estate, però una cosa è un
adempimento formale, altra cosa è lo spirito e l'impegno che si
mette in atto da parte di tutti gli attori di un processo per una
consegna così importante per la città. Tra l'altro abbiamo passato
il periodo estivo, il periodo di afflusso turistico, in una
situazione così delicata come la situazione di quest'anno a seguito
di tutte le restrizioni Covid, di tutta la penalizzazione
dell'economia del sistema economico valdostano, e noi abbiamo
consegnato questa città al turismo in assenza di un'area così
importante di parcheggio.
Poi, tra l'altro, mi chiedo anche alcune cose. Sto guardando il
progetto: ma che fine hanno fatto gli alberi? Che fine hanno fatto
le tettoie fotovoltaiche? Io ieri ho parcheggiato proprio in
quell'area e mi sono messo a contare gli alberi presenti
all'interno dell'area, non a contorno, all'interno, quelli che
servono per l'ombreggiamento: ce ne sono ben cinque di cui due
secchi. Questo è lo spirito? Tra l'altro, probabilmente sono solo
cinque, perché i famosi cinquemila alberi che dovevano essere messi
a disposizione e piantumati dall'amministrazione comunale di Aosta,
secondo le promesse elettorali, forse hanno esaurito la
disponibilità. Comunque, questo è lo spirito: non può continuare in
questo modo!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK