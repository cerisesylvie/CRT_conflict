Consiglio Regionale della Valle d'Aosta - Oggetto del Consiglio n. 851 del 23 settembre 1999 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ASSISTENZA SANITARIA E OSPEDALIERA
Piano socio-sanitario regionale
Precedente
Successivo
Resoconto integrale del dibattito dell'aula
Oggetto del Consiglio n. 851 del 23 settembre 1999 - Resoconto
OGGETTO N. 851/XI Esame delle problematiche del settore
sanitario.
Président
La parole à l'Assesseur à la santé, au bien-être
et aux politiques sociales, Vicquéry.
Vicquéry (UV)
La Giunta regionale ha inteso chiedere
l'iscrizione di questo punto all'ordine del giorno perché, a fronte
di tutte le problematicità evidenziate in questa calda estate nel
settore della sanità, intendeva e intende fare il punto della
situazione per cercare da un lato di evidenziare e di delineare
chiaramente quali sono le problematiche alla base delle difficoltà
del settore e dall'altro, facendo il punto della situazione,
cercare d'indicare i rimedi e avere delle indicazioni da parte del
Consiglio regionale sulle azioni da perseguire nel prossimo
futuro.
È ben noto infatti che al 31 dicembre di quest'anno scade la
validità del piano socio-sanitario regionale e in questa fase, che
è stata più volte definita una fase di transizione, si reputa
opportuno che quest'Assemblea dia delle indicazioni precise alla
Giunta regionale su quali sono le politiche socio-sanitarie da
perseguire perché dal punto di vista strettamente formale il
decreto "Bindi" di riforma prevede che i consigli regionali
adeguino i piani socio-sanitari regionali al piano sanitario
nazionale entro 9 mesi dall'adozione del piano stesso.
E allora questo momento diventa molto importante dal punto di
vista propedeutico perché è di tutta evidenza che una
pianificazione seria può essere fatta a condizioni certe sia di
risorse finanziarie, sia di risorse umane perché ripeto che
l'intenzione del Governo regionale è quella di presentare un piano
sanitario nuovo, pragmatico, realistico e calabile nella realtà
territoriale piuttosto che un piano sanitario che faccia dei voli
pindarici, che poi non possa essere applicato nel corso della sua
validità per i motivi che sono intrinseci al settore sanitario.
Allora, per non ripetere cose già dette nella giornata di ieri e
di oggi, che costituiscono di fatto le problematicità più evidenti,
mi limiterò a fare una relazione illustrativa che poi sarà
condensata in due risoluzioni: una che tocca i problemi dei
rapporti Regione-Stato e l'altra che tocca i problemi della Valle
d'Aosta con gli impegni che la Valle d'Aosta intende assumersi.
Rispetto al primo punto, il decreto legislativo 19 giugno 1999
n. 229, riforma "Bindi", ha radicalmente innovato la disciplina di
rapporto del lavoro del personale del servizio sanitario, nel senso
che ha previsto la privatizzazione con immediatezza del rapporto di
lavoro, in luogo della precedente previsione che voleva ricondurre
gradualmente la regolamentazione dei diversi istituti al diritto
comune.
Tra le numerose regole due acquistano particolare rilievo e si
presentano quindi come novità assoluta: la prima è che la dirigenza
sanitaria è in un ruolo unico e su un unico livello suddiviso in
profili professionali; l'altra è l'esclusività del rapporto di
lavoro per tutti i dipendenti. Privatizzare il rapporto di lavoro
vuol dire superare un sistema poco contrattualizzato e
regolamentare un rapporto di lavoro esclusivo significa modificare
profondamente la normativa preesistente.
Al contratto di lavoro dei medici e veterinari, in sede di
discussione a livello di ARS, spetterà disegnare anche il quadro
generale nel quale ciascuna azienda sanitaria attingerà per
stabilire le regole da applicare per consentire lo svolgimento
delle diverse tipologie di libera professione intramuraria prevista
dal decreto legislativo n. 229. Nel contempo il contratto dovrà
trovare le risorse finanziarie sufficienti per finanziare le
riforme e specificatamente l'esclusività del rapporto di lavoro
incentivando l'opzione in favore del sistema sanitario
pubblico.
Preliminarmente all'individuazione di detto quadro generale va
definitivamente chiarito il regime fiscale a cui sottoporre
l'attività intramuraria, oggetto di una circolare del Ministero
della sanità che l'assimila a tutt'oggi al rapporto di lavoro
dipendente.
Questo tema del finanziamento del rapporto esclusivo è un tema
fondamentale per il futuro della sanità perché, come sapete, chi
non opta per il rapporto esclusivo avrà contrattualmente un
abbattimento sul salario e non potrà più avere progressioni di
carriera ed è per questo motivo che le organizzazioni sindacali
mediche chiedono al Governo che vengano stanziati ben 900 miliardi
per poter adeguatamente coprire lo sforzo, fra virgolette, della
scelta del rapporto esclusivo.
L'altro tema è quello del regime fiscale dell'attività
intramoenia, è un tema molto delicato che, se non risolto, rischia
di vanificare quest'indicazione di dare la possibilità ai medici di
fare l'attività intramoenia anche all'interno dell'Ospedale. Si
tratta in poche parole di decidere se è assoggettabile a partita
IVA o meno. È chiaro che se è assimilata al rapporto di lavoro
dipendente l'attività libero-professionale intramoenia,
contestatissima dalle organizzazioni sindacali mediche, rischia
come dicevo di essere vanificata, se assimilabile al rapporto di
lavoro autonomo è assoggettata a IVA e può essere espletata in modo
diverso.
A fronte di ben 80 mila medici disoccupati, questo è un dato non
ufficiale, ma più o meno accettato da tutte le parti, si registra
paradossalmente una carenza soprattutto nelle strutture ospedaliere
di medici specialisti, anestesisti, radiologi, ortopedici, medici
legali, medici del lavoro, eccetera che compromette seriamente lo
svolgimento regolare dell'attività con ripercussioni negative
sull'assistenza da erogare ai cittadini.
Di fronte a tale carenza, la programmazione nazionale degli
specializzandi da ammettere nelle diverse scuole non è in grado di
coprire il fabbisogno del servizio sanitario nel breve e nel medio
periodo; nel lungo periodo sicuramente sì perché la programmazione
sta avvenendo da alcuni anni, ma è insufficiente perché i tempi
medi di una specializzazione sono 5 anni, quindi nel breve e nel
medio periodo questa copertura non ci sarà, ma ci sarà nel lungo
periodo.
La situazione attuale è talmente grave che richiede interventi
urgenti e almeno transitori; urge a tale uopo sbloccare l'iter del
progetto di legge cosiddetto "omnibus", giacente da ben due anni in
Parlamento, che regolamenta la posizione dei medici incaricati
provvisori e il passaggio di area o di disciplina del personale del
servizio sociale nazionale che disciplina i servizi di guardia
medica e di emergenza territoriale.
È un disegno di legge questo cosiddetto di "sanatoria
generalizzata" che si dava per votato già più di un anno fa e che
più lobbies hanno bloccato in Parlamento, quando parlo di lobbies,
parlo di lobbies mediche, gli specialisti stanno bloccando la
possibilità ai non specialisti di rimanere nel servizio sanitario,
ma questo peggiora ulteriormente la situazione. Solo noi in Valle
d'Aosta ne avremo una decina in questa situazione.
Si ipotizza quindi, al fine di non sguarnire gli organici,
l'immissione specialmente nelle realtà regionali prive di
università, come la Valle d'Aosta, degli specializzandi
nell'attività delle strutture in cui svolgeranno la formazione
pratica con responsabilità diretta sugli interventi anche se in
alcuni casi con un monitoraggio continuo da parte degli operatori
cosiddetti "strutturati". Tale ipotesi è in linea tra l'altro con
raccomandazioni dell'Unione Europea ed è largamente praticata in
altri Paesi europei come la Germania e l'Inghilterra.
Le realtà come la Valle d'Aosta, priva di sede universitaria,
sono ulteriormente penalizzate dal fatto che dove c'è la sede
universitaria, comunque la frequenza degli specializzandi nei
reparti è visibile, i medici specializzandi partecipano - pur non
essendo retribuiti - all'attività di reparto e coprono una grossa
fetta di attività lavorativa. Nelle nostre realtà questo non
avviene, se non per sporadici casi, in virtù di alcune concessioni
date dai presidi di facoltà.
Contestualmente si registra una forte carenza nei servizi di
personale infermieristico, tecnico e di riabilitazione con ciò
vanificando di fatto i principi del piano sanitario nazionale che
si basa sulla prevenzione, sulla cura e sulla riabilitazione, ma se
mancano queste figure professionali non se ne può fare nulla.
Poi si tocca anche il tema delle competenze statutarie della
Valle d'Aosta; come sapete l'articolo 3, lettera l) attribuisce
alla Regione competenze in materia d'igiene, sanità ed assistenza
ospedaliera e profilattica, competenza integrativa o concorrente,
ma più integrativa che concorrente. Non entro nel merito
dell'interpretazione sull'articolo 3, ma la realtà dei fatti è
questa.
Si prende atto che, in virtù della legge finanziaria n. 724/94,
quella del famoso pacchetto della dogana per intenderci, la Regione
autonoma si autofinanzia il sistema sanitario regionale dovendo
però sottostare nel contempo a normative vincolanti dello Stato e
ciò in aperto contrasto con i principi alla base del federalismo
per cui si chiede in questa prima bozza di documento una piena
attuazione della propria autonomia costituzionalmente riconosciuta,
si impegna la Giunta regionale e si invitano i Parlamentari ad
intervenire presso il Governo per ottenere un chiaro rafforzamento
delle competenze della Regione in materia sanitaria mediante lo
strumento dell'articolo 48 bis dello Statuto ossia quello della
Commissione paritetica.
Questo è un punto forte che stiamo chiedendo, mai dalla Regione
è stata avanzata un'ipotesi di richiedere competenze primarie non
mediante la modifica dello Statuto, ma mediante la metodologia
della Commissione paritetica, metodologia già attuata con modi
diversi però dalle Province di Trento e Bolzano.
È un'istanza forte quella che avanziamo perché non possiamo
continuamente come Regione sentirci dire che abbiamo delle evidenti
difficoltà gestionali e d'altro canto applicare pedissequamente
normative dello Stato rigide e vincolanti. Gli esempi sono
numerosissimi, il contratto dei medici veterinari è un esempio
dove, secondo la normativa dello Stato, non è possibile ipotizzare
che il medico veterinario non esplichi l'attività
libero-professionale se non in una USL di non appartenenza; nella
nostra realtà coincidendo l'USL con il territorio della Valle
d'Aosta questa norma è inapplicabile e da tre anni non riusciamo a
sbloccare questa situazione e vaghiamo con interpretazioni.
I medici di base devono sottostare a una graduatoria unica
nazionale che fa sì che l'elenco dei medici presenti in Valle
d'Aosta sia di circa 400 persone all'anno e, ogni qualvolta si deve
sostituire un medico di medicina generale, dobbiamo applicare tutta
la graduatoria nazionale con tempi lunghissimi perché generalmente
i primi in graduatoria sono medici dai 40 ai 55 anni che sono in
graduatoria perché ritengono utile esserlo, ma che non hanno
nessuna disponibilità a venire a lavorare in Valle d'Aosta. Così
dicasi per l'ex guardia medica e per quelli che vengono definiti i
medici di assistenza territoriale che, provenendo dalle regioni del
sud, non conoscono la realtà regionale, non accettano di fare i
turni previsti da un contratto rigidissimo che prevede la
possibilità di fare solo 48 ore al mese non prorogabili.
Potrei citare una marea di esempi d'intoppi burocratici che non
ci permettono di gestire in modo snello questa sanità, allora il
richiedere un rafforzamento delle competenze della Regione in
materia di sanità significa autogestire con legge regionale questa
normativa. Sarebbe un passo avanti enorme per la snellezza e per la
funzionalità del servizio sanitario. Sicuramente questo è un punto
di partenza, dovremo lavorare tutti perché potrà essere una chiave
di svolta nella gestione della sanità in Valle d'Aosta.
Si chiede, in virtù di quanto è stato detto prima, al Governo di
approvare d'intesa con le regioni una norma urgente per
disciplinare una fase transitoria che consenta ai medici
neolaureati disoccupati di accedere al servizio sanitario mediante
l'applicazione di misure straordinarie per superare l'attuale fase
di emergenza, metodo Germania, Inghilterra e quant'altro, di fatto
ritornare alla situazione di 6 anni fa, prima della riforma del 502
e 517, che dava la possibilità ai medici specializzandi di
lavorare.
Si chiede con questo documento di aprire una fase transitoria -
fermo restando i principi sacrosanti per cui in sede ospedaliera
devono lavorare gli specialisti, difatti lo si dice - per far sì
che tra gli 80 mila medici neolaureati e pseudodisoccupati o
sottoccupati se ne possa pescare qualcuno che provvisoriamente
copra i buchi che stanno aprendosi sempre più nel sistema.
Si chiede di ridefinire i rapporti fra regioni e Ministero
dell'università e della sanità per l'accesso alle specializzazioni
postlaurea nonché ai corsi di diploma universitario per personale
infermieristico, tecnico e di riabilitazione, tre grossi settori
dove ci sono delle carenze.
Questo per far sì che, se è vero che la programmazione regionale
fa sì che vengano definiti di anno in anno i posti disponibili,
anche le università, che sono il nocciolo duro di tutta questa
normativa, si adeguino alle esigenze delle regioni e non il
contrario come avviene oggi. Basti pensare che a Torino il 14
settembre è stato fatto un avviso per fisioterapisti, i posti
disponibili erano 30 e le domande 650, per cui c'è la domanda di
partecipazione, non c'è purtroppo la disponibilità dei corsi.
Si chiede poi che il contratto di lavoro dei medici e dei
veterinari traduca le indicazioni del decreto "Bindi" con regole
semplici, chiare e trasparenti definendo da un lato la questione
della partita IVA per l'attività libero-professionale, sottoponendo
la stessa al regime del reddito da lavoro autonomo, dall'altro
finanziando adeguatamente l'esclusività del rapporto di lavoro.
Questo è un punto chiave perché se non si risolve l'aspetto
contrattuale, dobbiamo aspettarci una stagione di scioperi, già
alcuni attuati, (10 mila e più hanno scioperato in tutta Italia
dieci giorni fa), altri in fase di programmazione, perché l'aspetto
della retribuzione è un aspetto molto delicato.
Se pensate che un medico di secondo livello, un primario o anche
un ex aiuto con una ventina di anni di anzianità non arriva a 5
milioni netti al mese, vi rendete conto che obiettivamente, se la
volontà del legislatore è quella che si instauri un rapporto di
lavoro esclusivo e che non vengano svolte altre attività fuori
dall'Ospedale, questi sono stipendi bassi, molto bassi rispetto
alle medie europee dove questo sistema è applicato, ma con salari
molto ben differenziati. Il contratto quindi va finanziato e deve
esserci un impegno forte del Governo che sta invece in questo
momento tentando di ribaltare sulle finanze regionali i maggiori
oneri contrattuali, i quali hanno già comportato nello scorso
rinnovo contrattuale aumenti abnormi per le casse, superiori al
10-12 percento e le regioni in questo momento hanno detto
fermamente no ad un'ipotesi di questo genere, hanno dato la
disponibilità finanziaria e quota parte del rinnovo contrattuale,
ma chiedono nel contempo un forte impegno da parte del Governo.
Si chiede poi di approvare definitivamente il disegno di legge
cosiddetto "omnibus" che sana tutta la situazione e che
permetterebbe già nel piccolo di definire alcuni aspetti. Questa è
la parte relativa al rapporto Regione-Stato che vi
sottoponiamo.
Rimane poi un altro punto che è quello della situazione della
sanità in Valle d'Aosta, dove si individuano i 4 punti critici
fondamentali che sono stati oggetto già in questi giorni di
dibattito: la carenza di medici specialisti, la fuga dei suddetti
medici richiesti da numerose aziende sanitarie locali, attratti
dalle regioni di origine e comunque da realtà ospedaliere che
permettono sviluppi di carriera impensabili in Valle d'Aosta per le
sue dimensioni; la carenza del personale infermieristico che
impedisce di migliorare la qualità del servizio ospedaliero e
territoriale nonché la carenza di personale tecnico e di
riabilitazione che vanifica la programmazione regionale tesa al
potenziamento dei servizi di riabilitazione; il nodo della
precarietà dell'istituto del commissariamento che impedisce di
affrontare le problematiche dell'azienda USL con una logica di
programmazione a medio e lungo termine. Per cui l'ipotesi che si
avanza è che il Consiglio regionale impegni la Giunta regionale,
presi per buoni questi punti critici, di adottare delle misure per
superare i punti stessi: da un lato che vengano reperite le risorse
umane e finanziarie per potenziare gli organici dell'USL e per
attrarre forze lavoro in Valle d'Aosta.
Questo significa ovviamente continuare a bandire i concorsi come
sono stati fatti, cercare di - e lo si dice dopo - instaurare dei
rapporti di collaborazione con le università affinché vengano
riservati i posti per tecnici della radiologia, per tecnici della
riabilitazione nonché per le altre figure professionali che mancano
nel servizio sanitario regionale applicando la legge regionale
sulle borse di studio; si chiede che vengano reperite ulteriori
risorse per investimenti al fine di potenziare e sostituire le
strutture e attrezzature carenti e obsolete, questo in parte
riferendomi a quello che diceva la collega Squarzino; si chiede di
dare disposizione all'USL affinché trovi soluzioni alla ridotta
attività dei servizi prioritariamente con le attuali risorse
presenti nel servizio sanitario e questo significa mettere in atto,
laddove possibile, una logica di mobilità fra settori seguendo
quanto è stato detto per il personale infermieristico e in
subordine a questo ci si convenzioni con strutture private,
accreditate, per ridurre le liste di attesa delle operazioni
chirurgiche e delle visite ambulatoriali, ma uno dei punti critici
è comunque quello della riduzione delle liste di attesa.
Cioè si dà mandato alla Giunta che a sua volta attivi l'USL per
promuovere convenzioni con strutture private, d'altro canto questa
è già un'indicazione chiara del bilancio regionale del 1999, dove
abbiamo appunto 900 milioni a disposizione per mettere in atto
queste politiche.
Si chiede che si dia disposizione all'USL perché venga resa
possibile l'effettuazione dell'attività libero-professionale
intramoenia e perché in subordine si convenzioni anche in questo
caso con strutture private accreditate.
La riforma "Bindi" dà la possibilità di rivolgersi alle USL
perché trovino gli spazi e gli ambulatori perché i medici svolgano
l'attività all'interno delle sedi ospedaliere, ma consente anche
alle USL di utilizzare a questo scopo strutture accreditate; si
considera quindi che il medico svolga attività libero-professionale
sia che lavori nell'Ospedale, sia che lavori nel suo ambulatorio
privato, sia che lavori presso strutture accreditate e questo
nell'ambito del rapporto esclusivo e a certe condizioni.
Quest'ultima versione del decreto "Bindi" è stata oggetto di
mediazioni perché nella prima versione veniva considerata
esclusivamente nell'ambito delle mure ospedaliere, mentre
nell'ultima versione approvata dal Parlamento ci sono queste tre
possibilità e questo è fondamentale poterlo sbloccare per le
motivazioni già dette.
Si chiede alla Giunta l'impegno di presentare con urgenza un
disegno di legge che riguarda la riorganizzazione del servizio
sanitario regionale in modo da dare un assetto stabile alla
gestione dell'USL mediante la nomina del direttore generale; si
chiede di aprire un confronto fra Amministrazione regionale e parti
sociali per addivenire alla stipulazione di un patto sociale che
definisca con chiarezza le priorità d'intervento e che persegua
obiettivi di più alti livelli di qualità dei servizi sanitari pur
in una logica di razionalizzazione delle spese.
È assolutamente indispensabile che si addivenga alla stipula di
questo patto sociale tra le istituzioni intese in senso lato:
regioni, comuni, enti locali, USL e le parti sociali, dove anche
qui non si considerano solo le organizzazioni sindacali, ma anche
le organizzazioni di categoria in generale perché deve essere
chiaro che cosa può fare il sistema sanitario, deve essere indicato
chiaramente quali sono le priorità d'intervento perché se
continuiamo così non ci capiremo mai.
Se ogni parte sociale diversa continua a ritenere prioritario
l'intervento della guardia medica del Poliambulatorio di Donnas
piuttosto che del Centro traumatologico di Courmayeur, piuttosto
che dell'ampliamento del servizio di Oncologia dell'Ospedale,
eccetera, noi, anziché risolvere i problemi, ne creiamo uno in più
di volta in volta, pertanto è assolutamente necessario che si
definisca.
Lo si definisce, si discute, ci si confronta, alla fine si
stabilisce fra tutti gli interventi possibili gli interventi da
fare per l'anno in corso, lo decidiamo di fare previa attenta
analisi delle risorse finanziarie come si deve lavorare in
un'azienda. L'USL sta diventando un'azienda e dobbiamo ragionare
come azienda.
È inutile, inopportuno ed addirittura dannoso pensare
d'ipotizzare l'ampliamento dei servizi quando ci mancano i due
elementi fondamentali: la carenza di risorse umane e soprattutto la
carenza di risorse finanziarie e, se è vero che la seconda è
risolvibile perché possiamo dimostrare, come è stato fatto
ultimamente da un comunicato apparso sui maggiori quotidiani, che
la Valle d'Aosta sotto questo punto di vista ha le carte in regola
perché per quanto concerne la quota capitaria siamo i quarti in
Italia per cui finanziamo adeguatamente il servizio sanitario, è
assolutamente indispensabile definire con chiarezza questo proprio
per chiarezza di rapporti fra istituzioni.
È evidente che o si ragiona in termini di
corresponsabilizzazione, in termini di logiche di programmazione,
d'insieme fra istituzioni, in prima battuta fra regioni ed enti
locali, così come prevede il disegno di legge di riorganizzazione,
che prevede la predisposizione dei cosiddetti "PAL" (programmazione
attuativa locale), che devono venire dal basso come proposte,
devono poi essere recepiti dall'alto, Regione e USL, oppure se non
si ragiona in questi termini, ci troveremo sempre più in rapporto
di conflittualità fra istituzioni e fra le istituzioni e il
cittadino.
Allora va detto chiaramente al cittadino quali sono le nostre
priorità d'intervento e quali non sono, fin dove possiamo agire,
fin dove possiamo dare delle risposte concrete e da dove non
possiamo più darle, perché non possiamo continuare a prendere in
giro il cittadino nel momento in cui gli si chiede di aspettare 8
mesi per fare una visita: è una presa in giro.
Al cittadino possiamo dire che noi siamo in grado di garantire
le visite nell'arco dei sessanta giorni, dal sessantunesimo giorno
possiamo scegliere altre strade, ma questo patto sociale dovrà
dirlo. Altre strade possono essere quelle di mantenere la logica
del rimborso indiretto oppure di convenzionarsi con strutture o
quant'altro agendo anche nella logica della razionalizzazione della
spesa e questo è un grossissimo capitolo.
A livello ministeriale è stata istituita una commissione mista
che ha individuato 20 punti principali d'individuazione delle spese
e sta incominciando a lavorare per dire quali sono i settori su cui
si può spendere di meno e si può stoppare con indicatori chiari e
precisi il rapporto fra domanda e offerta dei servizi. Se vedeste
questa bozza, vi rendereste conto che, a fronte dell'indicazione
del settore di possibile risparmio, nella colonna a destra si dice
che l'istituzione deputata ad intervenire è nove volte su dieci il
Governo perché le regioni hanno una possibilità applicativa nulla o
quasi. Allora lavorare per ridurre la domanda, perché stamani
abbiamo parlato dell'enormità della domanda di prestazioni da un
lato, ma dall'altro in una logica di livello di qualità di servizi
che aumenta, per dare delle risposte in termini di efficienza e di
efficacia.
In ultimo si chiede che la Giunta si impegni per avviare un
processo di deospedalizzazione con il decentramento dei servizi sul
territorio con particolare riferimento alle RSA. Questi in estrema
sintesi, perché non voglio ripetere concetti espressi più volte e
anche per economicità del dibattito, i punti che riteniamo
principali. Siamo disponibili ad accogliere suggestioni e proposte;
io vi invito a ragionare in termini d'istituzione e non in termini
di maggioranza e di opposizione perché nessuno qui ha la soluzione,
nessuno può dirsi dalla parte della ragione o dalla parte del
torto. Stiamo cercando di fare una diagnosi dei mali della sanità,
ma allo stesso tempo stiamo cercando tutti insieme di proporre dei
rimedi.
È una prima fase, è una fase importante di costruzione e per
questo vi invito a riflettere su queste proposte e ad avanzarne
altre con l'unica raccomandazione a proporre cose calabili nella
nostra realtà, a proporre rimedi che siano fattibili non da domani
mattina, ma da dopo domani mattina, altrimenti non faremmo un
servizio utile per la Valle d'Aosta, ma aumenteremmo caos al
caos.
Président
Le débat est ouvert.
La parole à la Conseillère Squarzino Secondina.
Squarzino (PVA-cU)
Devo dire che sono stata abbastanza
sorpresa della relazione fatta dall'Assessore; per metà della
relazione non capivo bene quale fosse l'oggetto del nostro
dibattito, sono andata a rileggermi il punto all'ordine del giorno:
"Esame delle problematiche del settore sanitario" e pensavo che
fosse il settore sanitario nazionale sentendo la prima parte del
discorso dell'Assessore, poi dalla seconda parte ho capito che si
parlava anche di quello locale. Prendo atto del taglio dato.
In secondo luogo devo dire che ho apprezzato molto sia il
Presidente del Consiglio sia il Presidente della Giunta quando, nel
portare al Consiglio regionale un punto importante in discussione,
si sono preoccupati di fornire una serie di dati in modo che
fossero a tutti disponibili alcuni elementi da prendere in
considerazione. Qui devo prendere atto che manca il materiale di
documentazione. È vero che ieri l'Assessore ci ha forniti gli
ultimi due studi sulla situazione degli infermieri, però rispetto
al discorso così ampio che l'Assessore ha fatto, ho difficoltà a
trovare una relazione fra quanto ha detto e il materiale che ieri
ci ha dato.
Detto questo, ho ancora da sottolineare un aspetto che mi ha
sorpreso per certi versi, mentre per altri mi sembra abbastanza
abituale, cioè l'atteggiamento tipico per cui se qui le cose non
vanno bene, la colpa è di Roma. È come se l'Assessore Pastoret, nel
momento in cui sottolinea, come ha fatto in un recente convegno a
Saint-Vincent, alcuni problemi della scuola, ad esempio, il fatto
che ci sono molti abbandoni, avesse detto che la colpa di questo va
ricercato a Roma, che è responsabile della riforma scolastica, del
nuovo esame di Stato?
(interruzione dell'Assessore Vicquéry, fuori
microfono)
? ma è chiaro, non lo ha detto, giustamente perché
l'atteggiamento di chi attribuisce sempre la responsabilità di mali
che sono qui a decisioni prese altrove, è tipico di chi non vuole
accettare le proprie responsabilità e non vuole esercitare
l'autonomia che continuamente rivendico.
Il fatto di essere partiti con una relazione sulla riforma
"Bindi", mettendo in luce tutti i problemi che questa comporta, è
come dire che i guai che oggi abbiamo nel settore sanitario
dipendono da questa riforma e che, se la riforma non ci fosse
stata, la sanità in Valle d'Aosta sarebbe andata bene e
funzionerebbe benissimo. Per l'Assessore, pertanto, la
responsabilità dei guai che qui abbiamo è da attribuire alla
riforma "Bindi": il nostro disagio dipende da Roma.
Non accetto questa lettura e voglio fare riferimento ad
un'affermazione fatta stamani dall'Assessore che, parlando del
sistema sanità che in Valle d'Aosta sta scoppiando, ha usato il
termine giusto di "sistema"; ora un sistema non è qualcosa dove
basta che un elemento non funzioni per cui tutto quanto non
realizzi le sue finalità. Il sistema è proprio una complessità di
più elementi che sono collegati l'uno con l'altro e se il sistema è
sano e ben regolato, anche se capitano alcuni incidenti, vengono
assorbiti dall'intero sistema; se invece il sistema è fragile, è
facile che entri in fibrillazione a fronte di difficoltà
impreviste.
L'Assessore stesso dice che, quando si va ad analizzare la
situazione critica della Valle d'Aosta, bisogna individuare quali
sono i punti critici e ne ha indicati 4 facendo una premessa che,
secondo me, è intellettualmente corretta: analizza la situazione
valdostana dicendo che non funziona, che ha dei punti critici ed ha
individuato in questi quattro settori le cause del non
funzionamento del sistema valdostano della sanità.
Io considero validi questi punti critici, ma credo che occorra
andare oltre per individuare le cause vere che sono alla base del
disagio e delle difficoltà che sono emerse quest'estate nel settore
sanitario e che sono alla base degli stessi "punti critici".
Un'ipotesi che potrebbe essere formulata nasce dalla seguente
domanda: chi è il responsabile di questa sanità? Chi in questi anni
si è occupato della sanità, chi è stato assessore in tutti questi
anni, chi è stato direttore dell'USL, chi è stato responsabile per
11 anni della direzione sanitaria, chi? Vediamo che è sempre la
stessa persona – l'attuale Assessore Vicquéry - che
occupa posti di grande responsabilità nella sanità in Valle d'Aosta
per cui dobbiamo proprio convenire che nel bene e nel male, ripeto
e sottolineo: nel bene, però c'è anche del male, quindi nel bene e
nel male, c'è qualcuno che è responsabile "in primis", più di tutti
gli altri. Questa è l'ipotesi che faccio; valuteremo poi le
conseguenze di quest'ipotesi. Se non individuiamo le vere cause,
anche i rimedi che l'Assessore ha cercato d'indicare, con grande
volontà e con grande solerzia, non riusciranno a cambiare la
situazione.
Il mio intervento parte dal presupposto che quello che oggi sta
capitando ha radici molto più lontane dei fatti contingenti che
l'Assessore ha stasera analizzato e, a riprova della mia
affermazione, parto da un documento ufficiale: il piano
socio-sanitario che quest'Assemblea ha votato nel 1997. Questo
piano socio-sanitario aveva indicato due caratteristiche di questo
sistema complesso che è la sanità in Valle d'Aosta. Innanzitutto
l'inevitabile presenza di una sola USL su tutto il territorio crea
oggettivamente il rischio di duplicazioni e sovrapposizioni di
ruoli e di compiti fra USL e Regione, col rischio limite - poi
vedremo se questo rischio si è realizzato - che USL e Regione, cioè
il livello tecnico e il livello politico confondano i loro
ruoli.
Ma esiste un'altra condizione ancora precedente:
"possiamo
esprimere"
, si legge in questo piano,
"una soddisfazione
sulle potenzialità di strutture e servizi presenti in tutto il
territorio a cui non corrisponde sempre"
- e questo è
l'elemento che viene sottolineato –
"un adeguato
quadro istituzionale, gestionale e organizzativo".
Ci sono
pertanto le strutture che sarebbero pronte a funzionare, ma manca
un quadro adeguato dal punto di vista istituzionale, gestionale e
organizzativo. Nel piano si spiega anche qual è il limite che si
riscontra in questo quadro istituzionale, quale ne è la
caratteristica più saliente:
"Ciò che è accaduto è che negli
anni, all'emergere di ogni nuovo problema giudicato rilevante,
veniva creato un nuovo programma, una task force ad hoc,
stratificando in questo modo una moltitudine d'interventi che hanno
finito per indebolire le attribuzioni stabili di responsabilità e
generare complessivamente un quadro d'incertezza e di scarsa
chiarezza di compiti. In una siffatta situazione è necessario
rafforzare la struttura stabile di responsabilità cercando di non
perdere il potenziale contributivo positivo apportato dalla
struttura per programmi"
.
Qui emerge un limite tipico della sanità in Valle d'Aosta - non
della sanità in Italia - e cioè si opera sempre inseguendo
l'emergenza: ogni volta che c'è un problema, c'è un intervento
nuovo che viene fatto; ogni intervento si stratifica sui precedenti
senza che ci sia un collegamento fra il nuovo e l'esistente. In
questo modo vengono indebolite le attribuzioni stabili di
responsabilità, cioè quello che è il quotidiano, quella che è la
base di ogni struttura, questa che viene indebolita, a questa non
si fa attenzione.
A me sembra, Assessore, che rispetto a quest'atteggiamento, che
era stato sottolineato nel 1997, facendo riferimento a una
tradizione che c'era già nel passato e che continua tuttora, tutta
la seconda parte del suo intervento rispecchi ancora totalmente
questo limite, nel senso che ancora una volta vengono individuati
quattro singoli problemi, fra cui mancanza di infermieri, mancanza
di medici specialistici, precarietà della situazione del
commissario. Ancora una volta si ritorna a ripercorrere le stesse
strade: si guarda e si rincorre solo l'emergenza. Se fossero state
strade che il Consiglio regionale aveva riconosciuto come valide e
positive, potevamo essere d'accordo ma il Consiglio regionale
– e lui stesso, Assessore, nel momento in cui ha
votato il piano - ha riconosciuto che questo è un limite, un limite
al quale non si è trovata una risposta soddisfacente, perché la
strada che si percorre è sempre la stessa: è una strada che porta
solo, come si dice nel piano, a moltiplicare gli interventi, ad
intervenire a macchia di leopardo, ma senza che vengano affrontati
i nodi fondamentali della sanità in Valle d'Aosta e vengo ad
indicare quelli che sono a mio avviso.
Lei ha detto:
"? presi per buoni questi punti critici?"
,
a mio avviso, per i motivi che ho detto prima, questi sono punti
critici temporanei, quasi casuali, ma non strutturali, allora qual
è uno dei punti critici che non è stato affrontato su cui lei ha
sorvolato tranquillamente? È proprio questo rapporto fra l'azienda
e l'assessorato, fra il settore politico e il settore tecnico. Qui
il Consiglio aveva fatto diverse leggi, aveva definito sia nella
legge sull'USL, la legge regionale n. 24/94, sia nello stesso piano
socio-sanitario, i compiti diversi: l'uno di programmazione, di
competenza dell'organo politico:
"l'organo politico deve
provvedere a programmare, indirizzare, controllare ed assegnare ed
erogare le risorse finanziarie"
, quindi due cose: deve dare
risorse e deve svolgere un ruolo di programmazione, indirizzo e
controllo. L'altro compito di gestione, affidato all'USL.
Questi due ruoli si sono confusi continuamente in questi anni e
ancora nella vicenda di quest'estate abbiamo visto questi ruoli
confondersi continuamente, faccio un esempio, proprio il più
macroscopico, quello su cui abbiamo parlato più a lungo in questo
Consiglio, la vicenda Bragonzi.
L'Assessore ha cercato di spiegare la fine della gestione
Bragonzi, dicendo che si era trovato di fronte alle dimissioni del
Direttore generale Bragonzi, che non poteva non accettare. Ma tutti
sappiamo bene - e chi è stato in Vª Commissione ha sentito quello
che ha detto Bragonzi in quella sede - che la causa reale è
un'altra: il Dott. Bragonzi cercava, con tutti i limiti (io non lo
difendo acriticamente, perché lui, come qualunque persona, può
sbagliare nelle sue azioni) dicevo, di difendere l'autonomia
dell'azienda, l'autonomia dell'azienda che non è un pallino di
qualcuno, ma che è affermata proprio dalla legge regionale a cui
accennavo prima:
"L'USL è dotata di personalità giuridica
pubblica, di autonomia organizzativa, amministrativa, patrimoniale,
contabile, gestionale, tecnica"
.
Ora tutta quest'autonomia ha cercato di esercitarsi ma, nel
momento in cui esercitandosi andava a cozzare contro quello che il
politico - ma qui intendo il singolo personaggio politico, non il
progetto politico complessivo -, aveva in mente, le cose non sono
più andate bene. Anche perché il confronto non può avvenire in
rapporto ad una programmazione, ma al volere e alle scelte
discrezionali dell'Assessore.
Fra l'altro la difficoltà proprio in questa Valle a definire i
ruoli fra il politico e il tecnico non è casuale; in parte, in
buona parte, dipende proprio dal modo in cui è stato impostato il
piano socio-sanitario.
Mi rallegra sentire stasera l'Assessore che usa rispetto al
futuro piano socio-sanitario, le stesse parole con cui io cercavo
di spiegare il senso del piano nel '97, che si riferisce alle
stesse cose che io chiedevo con forza: l'indicazione delle
priorità, mi si diceva allora che non aveva senso indicare le
priorità dei vari interventi perché il piano socio-sanitario è nel
suo complesso che vale. Lo ricordo soprattutto per i colleghi che
allora non sedevano ancora in quest'aula, il piano socio-sanitario
nella sua prima stesura era accompagnato da uno specchietto con
l'indicazione di tutti i capitoli di spesa relativi ai diversi
obiettivi e progetti che il piano elencava.
L'Assessore aveva detto - e mi sembrava un'ottima cosa -
"appositamente abbiamo messo quanto costa ogni servizio, perché
così possiamo fare una scelta di priorità vedendo quanto costa e
rapportando tale costo alle nostre risorse"
. Quest'ipotesi è
saltata del tutto: l'Assessore non l'ha più voluta portare avanti,
per cui noi abbiamo un piano triennale, 1997-1999, che è
ricchissimo di progetti e di servizi, che è, questo sì, il libro
dei sogni, anche se l'Assessore aveva detto allora che non era un
libro dei sogni, ma era una cosa realistica.
Lei, Assessore, stasera ha usato per descrivere il futuro piano
regionale, le stesse parole con cui io indicavo il piano, che Lei,
Assessore, ha votato: ha detto che deve essere un piano che
presenta delle priorità perché le risorse sono limitate, perché si
sa che non possiamo fare tutto, perché bisogna andare a contrattare
anche le varie parti sociali per scegliere e fissare le priorità.
Questa era la cosa che andava fatta nel momento in cui il piano è
stato steso.
Il fatto che nel piano del 1997 si fosse scelto come
programmazione di predisporre elenchi di interventi senza definire
le priorità, ha consentito nella fase di attuazione del piano di
non capire più in cosa consisteva la programmazione perché se
questa, la programmazione, era un elenco indiscriminato di
progetti, cosa si andava a realizzare? Di volta in volta del piano
si realizzava quello che in quel momento, su pressione o di un
settore professionale preciso nella sanità o di una forza politica
presente in maggioranza o perché l'Assessore aveva delle pressioni
in altro senso o per altri motivi che non conosco, aveva più forza
per imporsi. In questa non chiarezza di programmazione come è
possibile che vengano fatte delle scelte razionali? Per forza che
si sono fatte delle scelte che, come dice la relazione introduttiva
al piano, rispondono a singole esigenze, ma non rispondono a un
disegno razionale e le conseguenze sono quelle che sono; non
possiamo pensare che un sistema complesso della sanità, come lei lo
descrive e come è in realtà, riesca a crescere in modo organico e
funzionale nelle varie parti quando si interviene senza un disegno
preciso in una parte o nell'altra del sistema. La non chiarezza di
programmazione non ha consentito finora il funzionamento di questo
sistema.
C'è un terzo elemento strutturale - ma ce ne sarebbero tanti
altri, io mi limito a tre - che è la debolezza della dirigenza
attuale, fra l'altro una dirigenza che si fonda sulla non
osservanza di una legge regionale, lo abbiamo già detto altre
volte, ma ritengo utile ricordarlo. Non può il politico, di fronte
ad una situazione in cui non riesce a comandare ad una struttura
che deve essere autonoma, mandare via chi è responsabile della
struttura e decidere lui, in barba alla legge, di mettere chi vuole
e poi lamentarsi che le cose non vanno bene. Questo non è un modo
rispettoso dell'azienda, perché non si danno all'azienda le risorse
professionali necessarie per essere efficace. Quando dico che a
questa dirigenza si è arrivati in barba a quello che dice
l'articolo 9 della legge n. 24/94, ricordo che tale articolo dice
che,
"in caso di vacanza di ufficio, le funzioni del direttore
generale sono assorbite dal direttore più anziano di età e che, ove
l'assenza o l'impedimento si protragga oltre sei mesi, si procede
alla sostituzione"
.
Sono passati oltre sei mesi dal momento in cui è avvenuta questa
nomina, ma nulla è stato fatto per superare questa situazione
illegittima.
Che la struttura dirigenziale attuale sia debole, lo dimostra lo
stesso fatto che si è dotata di un esperto, il Dott. Falcitelli che
fra l'altro non sappiamo che fine ha fatto, c'è ancora?? Allora, la
direzione attuale aveva delle difficoltà e prende una persona
esperta, ma se i risultati sono quelli che abbiamo visto
quest'estate, mi chiedo quali sono i frutti di questa consulenza e
dei soldi che vengono spesi in questo senso.
Dicevo c'è debolezza dal punto di vista tecnico, dal punto di
vista gestionale e professionale tanto che in ogni vertenza, lo
abbiamo visto quest'estate, entra l'Assessore, e che ogni problema
di tipo tecnico sia ribaltato sul tavolo dell'Assessore significa
una sola cosa: che l'azienda ha una dirigenza che non funziona. Ma
quella dirigenza non è andata lì così perché qualcuno ha tirato a
sorte. C'è qualcuno, l'Assessore, che ha deciso di mettere quelle
persone a dirigere l'azienda, quindi c'è una responsabilità a mio
avviso molto chiara dell'Assessore rispetto al non funzionamento
dell'attuale dirigenza dell'USL.
Se vogliamo veramente affrontare la situazione della sanità in
Valle d'Aosta, dobbiamo affrontare i nodi che ho sollevato poi
forse ve ne sono anche altri, io ne ho ricordato solo tre. Ma
adesso vengo anche ai punti critici che lei, Assessore, ha indicato
per dire che non condivido il tipo di risposta che lei intende
dare. Faccio alcuni esempi.
Lei dice che c'è una carenza d'infermieri. Certo che c'è una
carenza, ma la responsabilità di queste carenze risale non a
quest'estate o all'anno scorso, ma agli anni addietro. Sembra che
qui uno dica sempre le stesse cose: ricordo che nel 1995 c'è un
concorso per 30 infermieri professionali, ci sono 92 candidati
partecipanti, ne vengono respinti 68 alla prova di francese, non si
riesce a coprire neanche quei 30 posti disponibili. Avremmo potuto
assorbire allora delle infermiere professionali di ruolo, c'erano,
erano qui, avevano chiesto di venire a lavorare. Nel 1996 la stessa
cosa: concorso per 40 infermieri professionali, partecipano 129
candidati, 70 non superano la prova di francese. Nel 1998 c'è un
concorso per 62 infermieri professionali, si presentano in 134, ne
vengono respinti 63 nella prova di francese. A me sembra che ci
fossero le possibilità per assumere altro personale e si è detto
praticamente di no.
Le risposte che vengono date adesso, quelle che sono contenute
nel dossier che ci è stato distribuito (fra l'altro un dossier
molto chiaro nel suo titolo: emergenze infermieri e molto chiaro
nel suo obiettivo: proporre soluzioni a breve termine: quindi
sempre soluzioni tampone, atte ad arginare e sappiamo che si argina
di fronte a una piena, cioè si interviene di fronte a un problema
grave e urgente al quale si cerca di mettere un tampone). Dicevo,
fra le risposte che vengono qui presentate alcune le abbiamo già
analizzate ieri o in questo Consiglio in risposta ad interrogazioni
e ad interpellanze, c'è anche la ricerca d'infermieri in paesi
extracomunitari.
Sono ben contenta che si offra lavoro ad extracomunitari; mi
chiedo però se è proprio questa la soluzione più adatta oppure se
la soluzione non poteva essere quella che ricordavo prima: dei
concorsi fatti in modo diverso o anche semplicemente il pagare
tempestivamente le persone che lavorano. Lei sa bene, Assessore,
che alcune infermiere che hanno un contratto a termine se ne sono
andate via perché dovevano aspettare più di 2 mesi per avere il
salario. Mi spieghi, Assessore, come una persona possa lavorare 60
giorni senza avere il salario.
Secondo problema che lei pone: mancanza di anestesisti. Anziché
pagare, come abbiamo già detto altre volte, fior di quattrini
questi anestesisti - ed è giusto pagarli perché devono tamponare
una situazione - lei stesso ha ammesso che, avendo noi due sedi
ospedaliere ciascuna dotata di sale operatorie, è chiaro che anche
quest'organizzazione ospedaliera richiede un numero maggiore di
anestesisti.
Ancora, una delle ipotesi mi sembra fosse quella di dirottare
una parte degli anestesisti che lavorano al 118 per il lavoro nelle
sale operatorie è stata stroncata nel nascere: fra l'altro sarebbe
interessante verificare se il 118 è adeguato a questa realtà
regionale o non è un po' sovradimensionato come i dirigenti
dell'USL hanno sempre detto nelle varie audizioni nella Vª
Commissione.
Terzo problema: i medici se ne vanno via, cosa fare per tenerli?
Per alcuni medici abbiamo visto che si aprono le porte perché se ne
vadano e, se per caso vogliono tornare, si chiudono bene per
impedire che tornino; parlo ad esempio del dott. Pierini: ma, a
parte questi casi specifici, vanno garantite delle condizioni di
lavoro all'altezza della loro professionalità e qui, Assessore, non
può rispondere solo offrendo due soldi in più perché c'è un
problema di luogo di lavoro, di spazi di lavoro.
Come fanno i nostri medici a considerare appetibile stare qui a
meno che non amino molto la montagna, la famiglia, se qui hanno
difficoltà di spazi di lavoro? Stamani lei, parlando della
professione intramoenia, diceva che noi abbiamo il problema di
reperire i locali, quindi non solo non abbiamo locali per studi
medici, locali per i pazienti normali, ma figuriamoci se possiamo
trovare anche locali per l'attività intramoenia. Questo è un
problema e i medici lo sanno, non vedono prospettive rispetto a
questo, quindi che tipo di lavoro lei offre a queste persone?
Quando parlavo di programmazione non era un riferimento casuale
perché se il primario non sa quando le cose dette nel piano saranno
realizzate, ma sa che queste cose del piano saranno realizzate o
prima o dopo a seconda di come gira il vento politico, mi dica come
fa ad avere certezza che la sua professionalità è valorizzata. Qui
una delle soluzioni era quella del nuovo ospedale, lei l'ha
scartata.
Fra l'altro sbaglio a dire "lei": lei e questa Giunta, lei e
questa maggioranza l'avete scartata e vorrei che fosse chiaro,
Assessore, che quello che sto dicendo a lei, non è rivolto a lei
come Signor Roberto Vicquéry, ma a lei come Assessore della sanità
che fa parte di questa Giunta, di questa maggioranza per cui quello
che dico a lei, lo dico a tutte le forze di maggioranza e alla
Giunta perché siete insieme responsabili di questo settore.
Président
La parole au Conseiller Piccolo.
Piccolo (FA)
Non nascondo l'amarezza e la delusione di
parlare a quest'ora in un'Assemblea così stanca anche chi vi parla
non lo è di meno e soprattutto su un argomento così importante che
avrebbe richiesto una maggiore vivacità almeno in chi vi parla,
comunque?
Premetto che desidero prendere la parola dopo la Squarzino su un
argomento così importante come quello della sanità per portare il
mio modesto contributo al dibattito in modo critico, ma costruttivo
senza arrière-pensées, senza accuse precise, senza demagogia, non
rientrando infatti nella mia forma "mentis" questo modo di pensare
e di operare.
Vorrei iniziare quest'intervento riprendendo in parte quanto da
me dichiarato in occasione dell'approvazione del piano
socio-sanitario della Regione nella precedente legislatura: lo
strumento con il quale viene programmata l'intera attività
socio-sanitaria assistenziale in Valle d'Aosta.
Inizierei facendo una riflessione ad alta voce, riflessione
fatta già in occasione della discussione del piano socio-sanitario
regionale. Lo faccio ponendomi una domanda e usando un linguaggio
un po' da addetto ai lavori - permettetemi la presunzione - in
quanto sono stato per oltre 25 anni dipendente dell'USL e,
considerato che parliamo di sanità, mi sono posto un interrogativo:
la sanità in Valle d'Aosta è malata?
Esistono secondo me ancora alcuni settori della sanità che sono
malati ma, una volta individuati i malati dal buon medico curante e
dopo averli sottoposti ad una serie di esami clinici e ad
un'attenta diagnosi, possiamo tranquillamente curarli e
guarirli.
Occorre pertanto avere in particolare una precisa volontà
politica poiché esistono tutte le possibilità ed anche i mezzi
finanziari necessari, se ben mirati, per poter dire senza tema di
smentita che questa nostra piccola Regione, che introita
direttamente i contributi sanitari versati dal cittadino
valdostano, e qui sottolineo: con il principio del federalismo ha
la possibilità di poter bene figurare in campo sanitario rispetto
ad altre regioni grazie anche al suo limitato numero di cittadini e
quindi fornire loro un'efficiente ed efficace servizio sanitario
socio-assistenziale.
La ritenevo un'importante premessa questa per poter esplicitare
all'esterno di quest'aula e ai cittadini che l'Amministrazione
regionale intende elevare la qualità della vita di tutti i
Valdostani. Questo è dunque l'impegno che noi amministratori
regionali dobbiamo assumerci fin da subito al di là
dell'appartenenza ad una forza politica e al di là dei ruoli
istituzionali. Questi secondo me devono essere i propositi che si
devono prefiggere gli enti preposti: l'Amministrazione regionale,
nella fattispecie l'Assessore competente, l'ASL e gli operatori del
settore.
Vorrei ricordare ai nuovi eletti di questa legislatura che il
già citato piano socio-assistenziale regionale è arrivato al
dibattito consiliare della precedente legislatura con molte
integrazioni e modifiche rispetto al primo progetto varato dalla
Giunta di allora e la prova è che vi è stato un confronto serio,
non affrettato, che ha coinvolto i gruppi consiliari nelle
commissioni competenti, gli operatori e le associazioni del settore
e dove ognuno ha potuto muovere i rilievi che riteneva necessari e
molti rilievi hanno trovato accoglienza, altri meno.
Il Consiglio di oggi deve quindi trarre le conclusioni di quanto
fino ad oggi si è fatto nel rispetto del piano delineando il futuro
prossimo e meno prossimo della sanità in Valle e in considerazione
del fatto che il piano socio-sanitario regionale scade fra pochi
mesi e si dovrà tenere conto del nuovo decreto "Bindi", ma non è
certamente un compito facile come chi mi ha preceduto ha
sottolineato perché in tutti i campi della vita sociale è in atto
un continuo cambiamento delle scelte e soprattutto delle procedure.
La sanità da questo processo non è risparmiata e non è solo la
continua evoluzione tecnica e scientifica a rendere difficili le
previsioni, ma anche le sempre meno rosee prospettive sul piano
finanziario, ma credo che la salute venga prima di ogni cosa.
Di fronte a questo scenario credo sia stato saggio oggi
accantonare ogni decisione di nuove localizzazioni e di nuovi
ampliamenti e non solo per tattica politica, ma proprio per rendere
le decisioni serie ed attendibili in un quadro di riferimento più
chiaro per poter meglio intervenire con finanziamenti mirati
razionalizzando così le risorse finanziarie e utilizzandole per i
settori ancora critici.
Un settore quindi importante della vita sociale quello della
salute pubblica, alla quale tutti noi perché oltretutto
direttamente interessati, e in particolare noi amministratori
regionali, dobbiamo cercare di dare le giuste risposte in tempi
stretti in quanto la salute di ognuno di noi non può aspettare.
Come gruppo politico abbiamo sentito il dovere in questi ultimi
mesi, anche a causa delle molte critiche e lamentele mosse, di
confrontarci con una serie di persone impegnate nei vari settori
del campo socio-sanitario e assistenziale e dalle quali abbiamo
recepito con interesse osservazioni e indicazioni che cercherò qui
di seguito di evidenziare.
Un ruolo importante dovranno evidentemente avere anche gli enti
locali ai quali necessariamente dovrà rivolgersi il direttore del
macrodistretto in quanto gli amministratori dei comuni sono coloro
che conoscono più da vicino le esigenze e i desiderata dei
cittadini.
Va qui evidenziata un'attenta valutazione delle competenze da
attribuire agli enti locali da parte dell'Amministrazione
regionale, in particolare per quei servizi socio-assistenziali che
già da anni gli enti locali hanno diligentemente svolto con
interessanti iniziative, soprattutto quelle rivolte agli
anziani.
Riprendo quindi subito il problema degli anziani in quanto le
microcomunità non sono purtroppo in grado ancora oggi di soddisfare
i particolari casi di persone anziane che necessitano di continua
assistenza sanitaria, persone quindi non autosufficienti e non
assistibili a domicilio, infatti le microcomunità non sono state
istituite per le persone anziane non autosufficienti e che
necessitano di assistenza sanitaria continua e allora le strutture
previste per questi casi quali sono? Sono le RSA, le residenze
sanitarie assistenziali, poche per la verità individuate in Valle
d'Aosta, e oltretutto quelle individuate le trovo personalmente non
troppo rispondenti, oltre che in termini di collocazione
geografica, agli effettivi requisiti previsti dalla legge in
materia di RSA e cioè che le stesse devono essere adiacenti a
strutture ospedaliere o poliambulatoriali e non mi risulta che
tutte le RSA in Valle d'Aosta rispondano a questi requisiti. Per
questi particolari casi di anziani occorre che nelle RSA ci sia
l'indispensabile presenza assidua di personale medico e paramedico
e sappiamo tutti, ed è anche argomento di questi giorni, che detto
personale non è facile da reperire in loco.
A mio parere, sarebbe opportuno per le strutture sanitarie
sopracitate, se fosse ancora possibile questo, che si rivedesse la
loro destinazione e sicuramente prevedere d'individuarne altre da
dislocare sul territorio regionale. Si verrebbe così incontro alla
giusta razionalizzazione del personale medico e paramedico
ricordando che di detto personale se ne parla tutti i giorni, ormai
da troppo tempo, critiche che sentiamo e leggiamo quotidianamente
tramite mezzi d'informazione pur tenendo conto del recente accordo
sindacale raggiunto fra l'Assessore e le categorie interessate.
Questo tipo di scelta permetterebbe oltretutto di
decongestionare l'Ospedale dall'occupazione di posti letto oltre
che consentire alle persone anziane di essere più vicine al comune
di provenienza e di residenza e soprattutto vicine ai propri
cari.
Un'attenzione più incisiva e puntuale dovrà quindi, secondo me,
essere prestata alla cooperazione sociale e al privato sociale,
componente che sarà sempre più necessaria sia per ridurre la
burocratizzazione dell'ente pubblico sia per sfruttare a vantaggio
della collettività le grandi risorse del volontariato da cui questo
settore è animato e in gran parte promosso, ma è necessario, per
non vanificare tale attenzione, da una parte dare precise
indicazioni e regole riguardo alle attività gestite e dall'altra
decidere con rapidità i finanziamenti dovuti.
Il privato sociale fornisce infatti rilevanti servizi alla
collettività a costi inferiori rispetto a quello che sopporterebbe
l'ente pubblico per i medesimi servizi. È necessario che tale fatto
venga riconosciuto non solo sul piano politico, ma anche da tutta
la struttura burocratica regionale di cui il prevalere dei
controlli sulle procedure di spesa anziché sul costo e sulla
qualità dei servizi, elementi sui quali va portata tutta
l'attenzione.
Nel campo dei servizi assistenziali va sostenuta maggiormente la
famiglia allorché si prenda cura direttamente dei casi che per
l'ente pubblico rappresentano rilevanti problemi sociali prevedendo
quindi gli aiuti finanziari familiari rispettando così quanto
previsto dalla legge specifica sulla famiglia approvata dal
Consiglio nella precedente legislatura e rivederla in alcune parti,
se del caso.
Ho parlato finora di alcune esigenze improcrastinabili ma,
affinché tutto quanto detto possa avvenire nel migliore dei modi,
occorre innanzitutto provvedere affinché l'azienda USL sia sempre
più autonoma nella sua attività gestionale e quindi garantire alla
stessa gli strumenti necessari per la libertà di azione
permettendone una più snella, sburocratizzata e tempestiva azione
d'interventi se vogliamo che si possa definire l'ASL un'azienda al
passo con i tempi, in particolare un'azienda che deve gestire la
sanità pubblica con esigenze che non si possono dilazionare nel
tempo e qui va fatta la doverosa precisazione: al potere politico
la gestione politica, all'ASL il potere gestionale e tecnico.
È ovvio che qui si inserisce d'obbligo in tempi stretti la
nomina del direttore generale USL al quale viene demandata
responsabilmente l'intera gestione aziendale, per permettere
all'ASL la libertà di azione si dovrà inoltre provvedere alla
formazione professionale di tutti gli operatori dell'USL, siano
essi medici, paramedici che amministrativi al fine di garantire
servizi migliori e più rispondenti alle esigenze dei nostri
cittadini.
Concludo quindi che, per quanto riguarda il problema sanità nel
suo complesso, pur con alcune carenze che ho sopra evidenziato e
rilevando che in alcuni settori esistono ancora lati oscuri, per
quanto fatto finora oggi nel rispetto del piano socio-sanitario,
esprimo un giudizio appena sufficiente, appena sufficiente proprio
perché mancano i presupposti di una maggiore e incisiva azione
dislocata sul territorio e quindi auspico ulteriori approfondimenti
con l'Assessore competente non solo in quanto componente di questo
Consiglio regionale, ma in quanto appartenente alla maggioranza
invitandolo già da subito a sollecitare l'ASL ad espletare con più
celerità il proprio compito sia per le cose ancora rimaste in
sospeso, sia per altre che invece si intendono integrare alla luce
delle nuove esigenze emerse.
Ribadisco quindi la scelta del mio movimento e quella personale
che rimane sempre immutata: l'indispensabile oggi, il meglio per il
domani.
Président
La parole au Conseiller Beneforti.
Beneforti (PVA-cU)
Dopo aver sentito la relazione
dell'Assessore, sarei tentato questa sera anch'io di togliermi
qualche sassolino dalla scarpa e l'occasione è propizia, ma vista
l'ora cerco di graziarvi, però alcune cose devo dirle. Voglio dire,
per quanto riguarda la parte della riforma sanitaria che sta
andando avanti a livello nazionale, che è stata classificata come
la riforma "Bindi", che la Bindi ha portato avanti la riforma per
la delega che ha avuto dal Parlamento. Il Parlamento ha delegato il
Governo, il ministro era lei per cui ha portato avanti la riforma
sanitaria.
È chiaro che ogni riforma favorisce e scontenta e oggi,
nonostante che questa riforma abbia avuto il consenso del Consiglio
dei ministri all'unanimità, abbia avuto il consenso della
Conferenza Stato-regioni, abbia avuto il consenso degli assessori
alla sanità, questa riforma passa come quella che vuole "uccidere"
la sanità nel nostro Paese.
È chiaro che ci sono medici e associazioni mediche l'hanno
approvata; l'ANAAO e altre organizzazioni sindacali mediche hanno
dato il loro consenso. Dopo aver minacciato scioperi si sono
incontrati con il ministro e hanno trovato la quadra, quindi c'era
il consenso generale; tuttavia rimangono delle frange di medici e
di operatori della sanità che sono scontenti. Una di queste
categorie sono i primari e lo sappiamo, ma è giusto che un medico
che vince un concorso, non debba mai aggiornarsi e rimanere a vita
a fare il primario? Se si aggiorna, se sta al passo con i tempi,
rimane primario. Anche noi ,dei primari che non sono aggiornati,
cosa ne facciamo nel nostro Ospedale? Queste sono le cose a cui
bisogna guardare in questa riforma sanitaria; ogni cinque anni sarà
riconfermato, se è preparato.
Dobbiamo stare attenti a questa riforma che tutti criticano: ha
ragione l'Assessore quando dice che ci sono le lobbies dei medici
anche in Parlamento. Il Parlamento per la gran parte è fatto di
avvocati e di medici, per questo che non va avanti né la riforma
della giustizia né quella sanitaria perché ognuno la vuole secondo
il proprio tornaconto. Questa riforma sanitaria cerca di tutelare
la salute e dare un'assistenza sanitaria a tutti i cittadini nello
stesso modo e non in proporzione al reddito. Ciò per evitare che si
possano curare solo coloro che hanno i soldi, tant'è vero che per
il futuro prevede anche l'abbassamento dei ticket.
Certamente anche in questa riforma contiene delle carenze -
nessuna legge è perfetta, neppure quelle che facciamo noi, tutte le
leggi sono perfettibili -, ma cerchiamo di darle quell'applicazione
che deve essere data interpretando il pensiero del legislatore.
Certo bisogna essere preparati per gestirla occorre avere una
struttura capace di recepire il nuovo che viene avanti. Noi abbiamo
una struttura capace di recepire il nuovo che viene avanti? Stando
alla relazione dell'Assessore no, noi oggi non siamo in condizioni
di recepire i contenuti della legge perché manca una struttura
efficiente.
Fatta questa premessa sul discorso più generale, ricordo che
siamo seduti in questo Consiglio da oltre un anno e che in questo
periodo con interpellanze, mozioni ed interrogazioni abbiamo
portato all'attenzione della Giunta e dell'Assessore i mali che
erano presenti nella sanità e a cui bisognava andare incontro.
Abbiamo sostenuto qui le inefficienze che l'USL ha di fronte ai
problemi della salute e l'incapacità dell'USL fino ad oggi di
affrontare e risolvere i problemi che abbiamo. Abbiamo illustrato
qui, in varie occasioni, la decadenza e il degrado a cui sta
andando incontro l'Ospedale regionale e le stesse strutture che ci
sono sul territorio, ma mai queste osservazioni sono state prese in
considerazione, addirittura a volte sono stato accusato di fare
strumentalizzazione, di fare politica elettorale, di denigrare
l'Assessore e le strutture della sanità, anziché riconoscere che
l'attuale gestione, come oggi viene riconosciuto, non è in grado di
garantire la funzionalità dei servizi, non è in grado di garantire
la qualità e la rapidità delle prestazioni da erogare alla
collettività valdostana. Oggi in Valle d'Aosta abbiamo in gioco la
credibilità del servizio sanitario regionale, a questo punto siamo
arrivati! Il nostro servizio sanitario non è in grado di competere
in termini di qualità e professionalità nell'interesse della nostra
Comunità.
Ricordo che si è cercato di far credere alla collettività,
quando denunciavo tutte quelle cose che oggi vengono riconosciute,
che era un problema personale fra me e Vicquéry. Io non ho mai
fatto della sanità un problema personale, so benissimo le
difficoltà che si incontrano a fare l'Assessore. Ho sempre
denunciato qui i problemi reali che aveva la sanità in Valle
d'Aosta, che aveva all'Ospedale, all'USL e sul territorio, non ho
mai cercato di strumentalizzare la questione.
Avevamo proposto qui, con una mozione, di fare una conferenza
sulla sanità in Valle d'Aosta perché volevamo confrontarci:
istituzioni, autonomie locali, operatori della sanità; volevamo
fare un esame congiunto della situazione che esiste nel servizio
sanitario valdostano, ma questa proposta è stata rifiutata.
Voi pensavate che avessimo chiesto questa conferenza per un
tornaconto politico? Ma è assurdo pensare che sulla sanità, sui
malati, su coloro che hanno maggiore bisogno, si possano fare
speculazioni politiche o partitiche. Il problema era proprio di
arrivare a stabilire quali sono le lacune del nostro servizio
sanitario e vedere insieme come affrontarle e risolverle, ma
purtroppo, come dicevo, i nostri appelli non sono stati accolti.
Non si è mai voluto ammettere che nella vita si può sbagliare; che
si può sbagliare nella scelta di consulenti, dei rappresentanti e
dei dirigenti in cui riporre la fiducia. Oggi si dice che bisogna
nominare il direttore generale, d'accordo, ma per 4 mesi, da
gennaio ad aprile, in questa sede - basta andare a rileggere i
resoconti consiliari - abbiamo insistito sulle inefficienze
dell'USL e che si doveva nominare una dirigenza all'altezza della
situazione.
Quasi quasi mi prendo una denuncia per aver detto che
all'interno dell'Ospedale c'erano le lobbies; c'erano e ci sono e
sono quelle che hanno portato al degrado e alle inefficienze
attuali. Se tu conosci l'Ospedale, te le fai dire perché lo sanno
in molti. Io lo frequento e lo seguo, seguilo e ti accorgerai che
qualcuno te lo dirà un giorno quali sono le lobbies.
Nella sostanza la Giunta si è sempre opposta a quanto abbiamo
continuamente proposto, mentre sono stati rispettati coloro che
hanno attentato ed attentano alla dignità e alla salute del
cittadino valdostano. Quelli sono stati più rispettati più di noi,
che venivamo qui a dire le cose che abbiamo sempre detto e le ha
dette oggi anche l'Assessore.
Ad agosto, nel periodo feriale, molti nodi sono venuti al
pettine per quanto riguarda i posti letto, la chiusura delle sale
operatorie, il potenziamento e il ricambio delle attrezzature, i
servizi sul territorio, la mancanza di personale medico ed
infermieristico. Ho seguito quotidianamente gli organi
d'informazione che riportavano le prese di posizione delle
organizzazioni sindacali, l'iniziativa della CISL, dei medici e
degli operatori sanitari che hanno evidenziato la crisi che
attraversa la sanità valdostana. C'era stata la minaccia di uno
sciopero che è stato revocato perché è stato raggiunto un accordo
in extremis.
Questa è stata la dimostrazione della ribellione che esisteva,
come esiste oggi fra gli operatori della sanità perché, quando
un'organizzazione sindacale arriva a proclamare uno sciopero, vuol
dire che coloro che devono partecipare allo sciopero hanno maturato
la ribellione contro chi ha creato quella situazione
all'interno.
Avevamo presentato per questo Consiglio una mozione perché,
visto che la conferenza sulla sanità non era stata accettata, visto
quanto era successo nel mese di agosto, che ha messo in evidenza la
crisi della sanità valdostana, tant'è vero che ne ha tratto le
conclusioni anche l'Assessore e la Giunta regionale, volevamo
proporre la creazione di un gruppo consiliare che portasse avanti
un'indagine per verificare la situazione della sanità in Valle
d'Aosta ed indicasse i provvedimenti necessari. Ma non si è voluto
tenere conto su chi ricade l'inefficienza che oggi c'è nella
gestione della sanità: ci sono nostri ammalati che sono costretti
ad emigrare fuori Valle data l'urgenza che hanno di curarsi o
perché nella nostra regione le attrezzature sanitarie sono obsolete
o non sono state sostituite in tempo utile o perché mancano del
tutto, come mancano i servizi nonostante siano stati promessi e mai
realizzati.
I mali della sanità riguardano i tre settori principali che sono
la prevenzione, la cura e la riabilitazione.
Certo che molto deriva anche dalla carenza di personale, ma la
carenza di personale non si risolve monetizzando il disagio che
viene richiesto agli operatori per far fronte all'emergenza;
monetizzando il disagio degli operatori che prestano più servizio
non è che si risolve il problema. La dichiarazione d'intenti, pur
apprezzabile, perché con essa si assumono almeno degli impegni
precisi, non basta per superare le inefficienze e il degrado a cui
va incontro la nostra assistenza sanitaria.
Voglio chiedere una cosa all'Assessore, ma anche alla Giunta e
al suo Presidente: quando avete previsto in bilancio 270 miliardi
per la sanità, quando avete sottoscritto il contratto di programma
con l'USL come previsto dal piano socio-sanitario, cosa è stato
programmato? Cosa avete previsto in quel programma se a distanza di
pochi mesi è scoppiata l'emergenza del personale infermieristico,
dei posti letto, delle sale operatorie, dei servizi, delle
attrezzature per alcune unità operative?
Come noto nel piano socio-sanitario, nel contratto di programma
sono indicate le risorse che la Regione trasferisce alla USL sia
per la gestione che per gli investimenti; sono indicati gli
obiettivi e i risultati attesi, allora con le dichiarazioni
d'intenti e gli accordi sindacali si sconfessa il contratto di
programma con l'USL?
In quel contratto ci dovevano essere tutte le indicazioni che si
intendevano portare avanti, per cui non mi venite a dire che, nel
momento in cui avete fatto quel contratto di programma con l'USL,
non vi siete posti il problema di come raggiungere gli obiettivi,
con quali mezzi raggiungerli, con quali risorse umane e finanziarie
realizzarli.
È triste oggi constatare che con il contratto di programma non
vi siete posti una più razionale utilizzazione del personale,
l'eventuale flessibilità del personale; non vi siete posti il
problema dei posti letto, il problema delle sale operatorie e dei
servizi e neppure il problema del nuovo ospedale che risolverebbe
molti dei problemi che oggi abbiamo sul tappeto. Avrebbe risolto
anche il problema dell'unificazione dei tre presidi ospedalieri,
soluzione che avrebbe comportato, fra l'altro, anche una più
razionale utilizzazione del personale e dei servizi.
Quando mi si parla di carenza di personale infermieristico, ho
visto la documentazione, si fanno gli accertamenti, è vero, ci sono
malattie e ci sono assenze inevitabili, ma siamo andati a vedere
quanto personale infermieristico è imboscato all'interno
dell'Ospedale? Abbiamo fatto quest'esame, Assessore? Dico imboscato
nel senso che l'infermiera professionale forse è più utile nei
reparti che sulla piastra; ci sono primari che visitano con
l'infermiera, mentre non ce l'hanno nel loro ambulatorio fuori
dell'Ospedale. Io credo che l'infermiera sarebbe molto più utile
nei reparti che sulla piastra dell'Ospedale. Saranno poche, saranno
tante, ci sono anche persone intoccabili e poi si deve proclamare
uno sciopero per trovare tre infermiere da dare al Dr. Roveyaz
perché non può più andare avanti al Geriatrico. Coloro che hanno
fatto questi accertamenti, ho visto le firme, sono quelli che hanno
determinato certe situazioni. Assessore, certi imboscamenti sono
avvenuti perché le persone che hanno fatto quegli accertamenti sono
quelle che hanno gestito l'Ospedale fino ad oggi! E cosa si vuole:
che vengano a scoprire gli altarini loro?
Io apprezzo lo sforzo, però non si può coprire una situazione
che sta scoppiando con le due risoluzioni proposte: una risoluzione
per quanto riguarda la legge nazionale e una per risolvere i mali
locali. Ma quello che sta scritto qui dentro per quanto riguarda il
locale, non doveva essere previsto nel contratto di programma? È
vero che il contratto di programma si può aggiornare, perché può
mancare personale, possono mancare medici, ma non voglio entrare
nel merito, c'è già entrata la collega Squarzino.
Ma ciò che non si può accettare è che si tenti di coprire il
disagio che c'è nella politica sanitaria in Valle d'Aosta, cercando
di accreditare nell'opinione pubblica che c'è una legge nazionale
che ci castiga, mentre noi siamo bravi e dobbiamo fare un documento
e vedere come si risolve il problema. I problemi che sono qui si
dovevano affrontare quando si sono stanziati i 270 miliardi!
Io ammetto la buona volontà che ci avete messo, però vi dico che
non è questa la strada da seguire. Noi vogliamo e chiediamo, e a
questo scopo abbiamo presentato una mozione che discuteremo stasera
o il prossimo Consiglio, per chiedere di fare un'indagine effettiva
sullo stato della sanità in Valle d'Aosta. Ha detto lei, Assessore,
di superare gli interessi di parte; siamo d'accordo, questa è
l'occasione per dimostrarlo da parte vostra. Cerchiamo di fare
un'indagine, non possiamo lasciarla fare a coloro che hanno creato
il disagio, perché non sono più credibili! Il commissario non è più
credibile e io glielo ho detto! Qui si deve risolvere, non là,
dicendo che questo se ne deve andare.
Occorre nominare un direttore generale che dia certezza alla
politica sanitaria in Valle, agli ammalati, agli assistiti, ma dia
certezza anche alla Giunta regionale e all'Assessore. Il
commissario può anche gestire perché ha pieni poteri, ma bisogna
che abbia le capacità per farlo. Oggi è dimostrato che questa
capacità di gestione non c'è, per cui perseverare in questa
situazione è diabolico! Dobbiamo prendere dei provvedimenti
immediati, perché nessuno va sul lastrico, va a fare un altro
mestiere, va a fare quello che faceva prima all'interno
dell'Ospedale.
Assessore, Presidente: qua dei provvedimenti bisogna prenderli.
Voi dite che bisogna andare avanti nel discorso della nomina del
direttore generale, io vi dico che bisogna farlo nel più breve
tempo possibile per la certezza dei Valdostani, degli ammalati,
della Giunta e anche dell'Assessore competente perché si trova in
una situazione molto triste perché, nonostante i soldi che
spendiamo per la sanità, 270 miliardi, non c'è altrettanta
efficienza nel dare i servizi alla nostra gente.
Mi rifiuto di pensare che si arrivi all'ultimo momento a dover
sostituire il sistema informatico del laboratorio che tutta
l'estate saltava per aria, addirittura si mandano quelli che devono
fare degli accertamenti a Torino o a Milano, il 118 corre solo per
portare gente a Milano o a Torino o da altre parti. Vi sembra
logico questo? Vi sembra di portare avanti una politica sanitaria
degna della nostra Regione? Perché siamo in mano a persone che
sanno fare altri mestieri, ma non questo.
Non aspettiamo troppo tempo, cerchiamo di risolvere i problemi
che ci sono, le inefficienze derivano anche da queste situazioni.
Teniamo presente che il pesce, come dicevano i latini, puzza sempre
dalla testa e bisogna cercare di tagliare certe teste quando è
necessario.
Si dà atto che, dalle ore 23,31 presiede il Vicepresidente La
Torre e che, dalle ore 23,37, riassume la presidenza il Presidente
Louvin.
Président
J'invite les Chefs de groupe à approcher de la
Présidence et les membres du Bureau.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK