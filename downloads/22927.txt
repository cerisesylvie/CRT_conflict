Consiglio Regionale della Valle d'Aosta - Oggetto del Consiglio n. 2285 del 22 novembre 2006 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
DEMANIO E PATRIMONIO REGIONALE
LAVORO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2285 del 22 novembre 2006 - Resoconto
OGGETTO N. 2285/XII - Acquisto di una struttura immobiliare
da adibire a centro per l'impiego. (Interrogazione)
Interrogazione
Vista la D.G. n. 2951 del 7 ottobre "Approvazione, con
modifica agli articoli 5 e 6, del protocollo d'Intesa tra la
Regione Valle d'Aosta e il Comune di Verrès per l'acquisto di una
struttura da adibire a sede del Centro per l'impiego e del relativo
finanziamento a valere (...)";
Constatato che nella citata delibera l'Amministrazione
regionale impegna la significativa somma di 1.170.000 euro per
l'acquisto di una nuova sede per il Centro per l'impiego;
Atteso che a tali spese certamente dovranno aggiungersi
quelle per la ristrutturazione e messa in funzione degli
uffici;
Considerato che la Regione dispone nella zona di immobili di
sua proprietà e, segnatamente a Verrès, dell'ex Cotonificio
Brambilla e di edifici scolastici pubblici che, con la messa in
funzione del polo ex Brambilla, saranno presumibilmente resi
liberi;
il sottoscritto Consigliere regionale
Interroga
l'Assessore competente per sapere:
1) se sia stata verificata la possibilità di utilizzare
strutture immobiliari già di proprietà regionale, esistenti a
Verrès o in zone adiacenti, con conseguente risparmio di
spesa;
2) se e quali eventuali ragioni di necessità e di urgenza
abbiano motivato tale decisione;
3) se, nell'ambito di una politica regionale di spesa, quei
fondi assegnati dallo Stato e dal FSE che sono impegnati per tale
acquisto, non potevano essere utilizzati per altri tipi di
intervento (per esempio, recupero di patrimonio regionale).
F.to: Bortot
Presidente
- La parola all'Assessore alle attività
produttive e politiche del lavoro, La Torre.
La Torre (FA)
- In merito all'interrogazione dirò subito
che si tratta di un'operazione iniziata nel 2002, nell'ambito del
"POR Valle d'Aosta 2000-2006", strumento di programmazione per
l'utilizzo delle risorse comunitarie disponibili per le politiche
del lavoro e della formazione professionale, in particolare
sull'asse "A" delle misure specifiche per le politiche attive del
lavoro. Infatti, in attesa del completamento rivelatosi
particolarmente lungo del conferimento alla Regione delle
competenze in materia di impiego e mercato del lavoro, una prima
analisi da parte dell'Agenzia regionale del lavoro, autorità di
gestione del "POR Valle d'Aosta", della situazione delle allora
sezioni circoscrizionali per l'impiego allo scopo di programmare e
realizzare azioni preparatorie al futuro passaggio di competenze e
al rinnovamento dei servizi per l'impiego, aveva evidenziato, tra i
tanti aspetti, anche un particolare elemento di criticità legato
alle inadeguatezze dei locali a disposizione della sezione
circoscrizionale per l'impiego di Verrès.
Tenuto conto che fra gli investimenti previsti dal "POR" vi era
anche la possibilità di promuovere il miglioramento dei locali,
venivano presi contatti già allora - parliamo del 2002 - con il
Comune di Verrès che, sulla base delle norme nazionali, aveva il
compito di reperire la sede della sezione circoscrizionale per
l'impiego di Verrès allo scopo di trovare una soluzione
migliorativa rispetto a quella in uso. Il Comune propose una
soluzione in locali da ristrutturare ubicati in una zona centrale e
di proprietà di una società privata. Nel corso degli anni
successivi al 2002 si sono svolti vari sopralluoghi per valutare le
potenziali caratteristiche della soluzione proposta dal Comune.
L'enorme ritardo accumulato nel conferimento effettivo alla Regione
delle competenze in materia di lavoro, quindi dell'utilizzo
concreto della struttura, ha rallentato notevolmente la definizione
e il completamento della soluzione concordata fra Regione e Comune
per il reperimento del futuro centro per l'impiego di Verrès,
operazione poi conclusasi con la proposta di protocollo di intesa
oggetto della presente interrogazione. La cosa, siccome è
ritardata... anche il passaggio nazionale ha portato al ritardo di
tutti gli atti successivi, ha preso questa tempistica che dal 2002
è arrivata al 2006; di fatto nel 2006 - come lei sa e credo che
l'interrogazione nasca da quello - abbiamo chiuso la procedura. In
particolare, rispetto alle domande specifiche dell'interrogazione,
si precisa quanto segue.
In Comune di Verrès la Regione possiede edifici industriali, non
rispondenti però alle esigenze di un centro per l'impiego; inoltre,
a suo tempo, era stato effettuato un sopralluogo anche presso l'ex
cotonificio "Brambilla", che resta una struttura interamente
dedicata a polo scolastico. Secondo: la situazione individuata dal
Comune di Verrès risolverà a breve i problemi logistici del centro
per l'impiego, con una collocazione in una zona centrale. Inoltre
riveste particolare importanza il fatto che le risorse comunitarie
e statali destinate a questa azione devono essere spese in tempi
brevissimi, perché il rischio che si correva era quello di perderli
questi fondi, che erano presso l'Agenzia del lavoro messi a
disposizione dalle risorse statali, perché siamo alla fine del
programma del "POR" della Valle d'Aosta. Infatti - come detto prima
- il programma del "POR" era 2000-2006 con scadenza 31 dicembre. Il
grave ritardo che si era accumulato nel passato nel conferimento
delle competenze in materia ha praticamente complicato le cose,
cioè ci siamo trovati a ridosso della scadenza del "POR" a dover
prendere una decisione. Terzo: le risorse finanziarie che saranno
utilizzate per questa operazione possono essere solo destinate ad
interventi in ambito delle politiche del lavoro e del potenziamento
dei servizi per l'impiego.
Concludendo, stiamo utilizzando delle risorse specifiche che non
potevano essere destinate in altro modo e che erano all'interno del
progetto "POR 2000-2006", lo portiamo a compimento con queste
tempistiche perché, come conosciamo, ci sono state delle lungaggini
nel tempo. La proposta era stata fatta dal Comune di Verrès, quindi
è stata recuperata, l'essenza di tutto questo però... cos'è? Che
intanto c'era un problema operativo degli uffici periferici di
Verrès di poter operare, quindi abbiamo dato una risposta che
permetterà agli uffici finalmente di essere operativi, una risposta
completa, perché non è solo l'acquisto di un immobile, che era già
stato portato avanti, fra l'altro - virgolette - abbiamo fatto
anche un "affare immobiliare", perché quando il Comune di Verrès lo
aveva prenotato nel 2002 lo aveva trovato ad un prezzo, oggi quel
prezzo è diventato un buon prezzo perché nel 2002 forse era caro,
ma nel 2006, con quello che è aumentato l'immobiliare alla fine è
anche un buon acquisto, tant'è vero che è un acquisto che dà delle
risposte complete, perché all'interno di questo ufficio non c'è
solo l'aspetto immobiliare, c'è anche l'aspetto funzionale,
tecnologico - computers, telefoni arredi -, cose che abbiamo
previsto di integrare perché vogliamo dare una risposta completa a
questo problema. Non è stato possibile utilizzare le altre
strutture, perché sono strutture di tipo industriale, quindi alla
fine ritengo che abbiamo chiuso una decorosa operazione che
permetterà ai nostri uffici periferici di lavorare con serietà;
oltretutto l'ufficio è in centro: questo non so se è un vantaggio o
uno svantaggio, ma penso che possa essere un vantaggio, perché
l'ufficio è baricentrico al Comune, quindi penso che sia anche
facile da trovare e di facile utilizzo per le persone. Le ho
comunque scritto la risposta.
Presidente
- La parola al Consigliere Bortot.
Bortot (Arc-VA)
- Non sempre sono insoddisfatto, perché
tutta l'interrogazione verteva sul discorso: "per quale motivo,
vista la necessità di avere un altro ufficio del lavoro..." perché
conosco i locali dove era ubicato il vecchio, vista la possibilità
di utilizzare quei fondi, non poteva essere allocato all'interno
della "Brambilla". Se la "Brambilla" è occupata per l'università,
dico: nella misura in cui si trasferiscono le scuole dagli altri
edifici all'interno della "Brambilla", era possibile utilizzare uno
di questi edifici.
Dalla sua risposta prendo atto che i tempi erano definiti, che
non era possibile questo tipo di operazione e quindi sono
soddisfatto della risposta, nel senso che finalmente, anche a
Verrès, siamo in grado di avere un edificio per il centro per
l'impiego con una sua dignità e con delle possibilità maggiori
all'edificio precedente.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK