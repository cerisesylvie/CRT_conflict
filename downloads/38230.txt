Consiglio Regionale della Valle d'Aosta - Oggetto del Consiglio n. 1803 del 24 febbraio 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Politiche giovanili
UNIONE EUROPEA E RAPPORTI INTERNAZIONALI
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1803 del 24 febbraio 2016 - Resoconto
OGGETTO N. 1803/XIV - Interrogazione: "Problematiche relative
al pagamento delle indennità agli aderenti al Programma europeo
denominato Garanzia Giovani".
Viérin M. (Presidente)
-
Punto 8 dell'ordine del
giorno. La parola all'Assessore Donzel.
Donzel (PD-SIN.VDA) -
Grazie Presidente. Ringrazio il
collega che riporta all'attenzione un tema estremamente delicato ed
importante, che è stato oggetto già di numerose sollecitazioni, e
quindi questo chiarimento che arriva in forma di aggiornamento è
più che mai opportuno perché i numeri evolvono. Rispetto al 116 di
settembre che aveva presentato il collega Cognetta, c'era poi stata
un'interrogazione nella formulazione delle richieste più sintetica,
ma sostanzialmente analoga, prima del gruppo ALPE a dicembre, poi
del gruppo UVP a febbraio, quindi parte dei numeri coincidono, ma
mi darà ulteriormente l'opportunità, anche se è un'interrogazione e
devo rispondere tecnicamente alle domande, di fornire alcune
precisazioni sui possibili ragionamenti per superare le
problematiche che emergono.
Rispetto alla questione di quali siano i valdostani coinvolti in
questo percorso denominato "Garanzia Giovani", i valdostani che
hanno aderito al programma stesso sono stati 1890, di cui 1559 sono
stati presi in carico dai centri per l'impiego attraverso uno o più
colloqui di orientamento di primo livello; 177 sono quelli che sono
ancora in attesa di questo primo colloquio, 154 invece si sono
ritirati per vari motivi dal programma. Nell'ambito delle misure
attivate, nello specifico 253 hanno avviato il percorso di
tirocinio vero e proprio, e in questo momento sono 222 i tirocini
in svolgimento, 8 sono terminati e 23 sono interrotti; poi magari
darò qualche chiarimento rispetto alle cosiddette
"interruzioni".
Rispetto alla questione se sia in atto un sistema di
monitoraggio dei pagamenti delle indennità dell'Amministrazione
regionale in accordo con l'INPS, diciamo che c'è un sistema molto
rigido e perfezionato. L'Amministrazione regionale ha posto un
sistema che funziona così. Entro il 5 di ogni mese gli enti
attuatori trasmettono tramite PEC per ciascun tirocinante una
domanda di rimborso generata automaticamente dal sistema
informativo e corredata dal registro di tirocinio. Entro il 20 di
ogni mese i centri per l'impiego effettuano le verifiche di
competenza in merito all'eventualità che il giovane percepisca o
meno un ammortizzatore sociale e validano le suddette verifiche nel
sistema informativo. In seguito, l'Ufficio di sorveglianza e
controllo effettua le verifiche di competenza in merito al regolare
svolgimento del tirocinio e dei registri. A seguito del controllo
di primo livello, gli uffici dell'Autorità di gestione provvedono
ad estrapolare dal sistema informativo un file xml contenente le
anagrafiche dei tirocinanti e gli importi relativi alle indennità
di tirocinio. Il
file
viene caricato sul sistema informativo
percettori dell'INPS. L'INPS, dopo aver effettuato i pagamenti,
trasmette all'Amministrazione regionale un elenco contenente
l'elaborazione dei pagamenti effettuati e inoltre mensilmente
l'INPS trasmette l'attestazione dei pagamenti effettuati nel
mese.
Rispetto alla questione di quante pratiche sono state
eventualmente trasmesse a tutt'oggi alla sede dell'INPS da parte
dell'Amministrazione regionale, alla data del 18 febbraio 2016 sono
state trasmesse all'INPS 580 rendicontazioni così suddivise: 31 nel
mese di luglio, 61 nel mese di agosto, 94 nel mese di settembre,
128 relative al mese di ottobre, 150 relative al mese di
novembre.
"Se corrisponde al vero la circostanza che attualmente vi siano
ritardi nell'erogazione delle indennità" è il quarto quesito da lei
posto. Le tempistiche per i pagamenti da parte dell'INPS stabilite
da una convenzione stipulata tra Regione, INPS e Ministero del
lavoro sono i seguenti. Entro il 10 di ogni mese la Regione
trasmette all'INPS l'elenco dei tirocinanti ai fini della
liquidazione e l'INPS è tenuta a liquidarlo entro la fine del mese
successivo. Questa è la tempistica che in tre diverse interpellanze
ho spiegato, ci vuole un mese e mezzo nella tempistica normale,
quella regolare prevista a termini di legge che obbliga - lei è
stato dipendente regionale - anche i nostri dipendenti e i centri
per l'impiego a seguire le procedure deliberate in quel modo. Ho
spiegato, e avrò modo, se avrò il tempo, di chiarirle che questo
tipo di procedura, che è rigorosa, puntuale e che quindi in alcun
modo può essere
bypassata
, meriterebbe una riflessione su
altri modelli organizzativi, ma su questo semmai le dirò dopo.
Quindi le tempistiche, se tutto è al suo posto, se tutte le
caselline sono compilate come si deve, sono queste, e sono
normalmente rispettate. In alcuni casi purtroppo bisogna verificare
un'assenza, non è chiaro se il datore di lavoro non risponde alla
telefonata quando si chiama per dire se si è assenti o meno, e
questa cosa provoca dei ritardi che, sommati alla lunghezza
standard
della procedura, determinano che alcune persone
dopo due mesi, due mesi e mezzo, si domandano come mai non hanno
ancora percepito nulla. Innanzitutto in alcuni casi non erano
consapevoli di queste tempistiche, e questo è un problema
informativo che andremo a correggere anche nelle successive
informazioni -per questo l'ho ringraziata -, perché alcuni entrano
e immaginano di fare un lavoro, ma non è un lavoro, è una
formazione che dà adito ad una contribuzione, a una sorta di premio
formativo, non ad uno stipendio. Quindi non è connesso a: finito il
mese, il 27 vado e ritiro lo stipendio, non funziona così, non è
neanche questo. Tant'è che spiegavo, rispondendo ai colleghi
dell'UVP e anche di ALPE che mi avevano sollecitato, che ci sono
anche le parti sociali, in particolare i sindacati, che ci
avvertono che ci vuole vigilanza affinché non sia lavoro e non ci
sia l'utilizzo improprio del tirocinio rispetto al lavoro. Quindi
non possiamo neanche pensare di fare delle procedure sbrigative
senza verifiche che poi ci portano ad un utilizzo improprio del
sistema del tirocinio.
Noi abbiamo in essere la volontà di sostituire questa procedura,
di renderla più agevole, ma spiegavo che ad esempio il modello
piemontese non si adatta molto alla nostra taglia di piccolissime
imprese, perché scaricare tutta la responsabilità dell'utilizzo del
fondo sulle imprese funziona con le grandi imprese, che qualora
salti un tirocinio prendono 4 mila euro e li restituiscono. Per un
artigiano diventa un po' problematico, rischia che ci fa saltare il
sistema di adesione al sistema dei tirocini. Comunque noi la
procedura l'avremmo già innestata, non fosse che abbiamo ancora 200
mila euro che sono ancora da spendere rispetto alle vecchie
procedure. Rispetto a nuovi finanziamenti vorremmo introdurre una
procedura più snella, ma costruita su un modello che si tagli alla
nostra specificità regionale, quindi da una parte che alleggerisca
i centri per l'impiego dai doveri e dagli obblighi che oggi non
possono non eseguire; sono dei funzionari, devono fare quello che è
stato previsto dalla procedura. In ogni caso, bisognerà cercare una
procedura che sia altrettanto rigorosa, perché usiamo denaro
pubblico per fare formazione, e che sia sempre mirata alla
trasformazione del tirocinio in una reale possibilità di
assunzione. Questo poi è lo sbocco: costruire comunque delle
professionalità che i giovani possano mettere in campo. La
percezione che ho, avendo incontrato alcuni giovani, è che questo
strumento sia estremamente importante. Ci sono dei giovani che oggi
sarebbero pronti ad aprire un'attività autonoma, a fare una cosa
che però non hanno mai fatto, e questo è un problema; invece poter
lavorare sei mesi in un negozio o in un laboratorio può essere lo
stimolo per fare lo scatto anche verso l'attività autonoma.
Grazie.
Presidente
-
La parola al Consigliere Ferrero.
Ferrero (M5S)
- Grazie Presidente.
La mia sollecitazione su una questione che era già stata
trattata tante volte, era soprattutto per sottolineare come questo
programma secondo me in maniera decisamente infelice è stato
chiamato Garanzia Giovani, perché alla fine garantisce poco o
niente, c'è un meccanismo che è veramente burocratico e pesante,
certamente valido per tutte le Regioni, quindi anche noi rientriamo
in questo meccanismo. Se su 1890 giovani che hanno fatto domanda ce
ne sono 253 in tirocinio, dobbiamo anche dire che a livello
numerico non possiamo non riflettere sul fatto che non può essere
solo questo lo strumento con il quale dobbiamo cercare di far
uscire i giovani da questa specie di impasse nella quale non
riescono a trovare l'occupazione. Certo, bisogna vedere il
bicchiere mezzo pieno, guardiamo il bicchiere mezzo pieno, però
effettivamente vengono anche dalle altre Regioni tutta una serie di
problemi che sono stati sollevati rispetto alla Garanzia Giovani.
C'è poco da fare, è stata un'idea che probabilmente è partita con
le migliori intenzioni, però poi si è scontrata con dei meccanismi
burocratici che la limitano decisamente, quindi già i numeri fanno
riflettere sul fatto che Garanzia Giovani è insufficiente. E quando
alle volte, nell'ambito di tutta una serie di interventi, si dice
che per i giovani ci si è già pensato con Garanzia Giovani, io dico
di fermarci, perché non è quello l'unico strumento che risolve la
questione.
Sull'osservazione dell'Assessore riguardo al fatto che si tratta
di una formazione e che viene rilasciata un'indennità io sono
perfettamente d'accordo, l'Assessore l'ha spiegato molto bene anche
la volta scorsa; ovviamente è giusto, dovremmo anche spiegarlo
meglio ai ragazzi che si iscrivono e cercano uno sbocco con questo
strumento, perché molti non lo hanno capito.
La seconda cosa però, e qui c'è anche un articolo di un
giornale, di una testata nazionale "Garanzia Giovani: pagamenti
bloccati per mesi, così siamo costretti a rinunciare" delinea due
aspetti sulle indennità. È vero che non è uno stipendio e che il
giovane non si deve aspettare uno stipendio, ma io porto l'esempio
di alcuni giovani che non sono residenti nell'area in cui fanno
tirocinio e che hanno ad esempio dovuto farsi un abbonamento ai
mezzi pubblici di trasporto o provvedere a raggiungere con i propri
mezzi il posto, a mangiare fuori tutti i giorni e, essendo
sostanzialmente i pagamenti fermi a novembre, sono fuori di un po'
di mesi con le spese che hanno sostenuto. Rispetto al bilancio di
famiglie che magari non hanno già delle disponibilità grandissime,
il fatto di essere andati fuori, perché 100 di abbonamento e altri
minimo 100-150 euro di pasti fuori, se fai quattro o cinque mesi ti
vengono fuori 1000 euro. D'accordo che non devono avere uno
stipendio, non è uno stipendio, ma soprattutto in una regione come
la nostra il fatto di doversi spostare, il fatto di dover stare
fuori - e lo sperimentano anche i ragazzi delle altre regioni - è
comunque una cosa che scoraggia. E se un giovane che è indietro e
ha dovuto chiedere sostanzialmente al papà e alla mamma un migliaio
di euro, questi iniziano a storcere un po' il naso, perché poi in
famiglia si dice: stai lavorando e non ti hanno ancora pagato,
perché poi il messaggio che esce è quello e, di conseguenza,
diventa una cosa un po' imbarazzante. La mia sollecitazione quindi
va nel senso di dire che c'è questo strumento, ma non basiamoci e
non mettiamoci a dormire sonni tranquilli su Garanzia Giovani,
perché è uno strumento che però è nell'ambito di tutta un'altra
serie di iniziative che sinceramente adesso vediamo mancare per i
giovani, e che bisogna studiare, si possono vedere assieme, ci
possono essere delle proposte. Però stiamo attenti perché,
soprattutto a livello di risultati, la voce che corre anche tra
molti ragazzi che hanno partecipato a questa iniziativa, è quella:
io difficilmente lo ripeterei, perché ho avuto troppi problemi,
problemi di comunicazione, problemi anche di soldi e di conseguenza
facciamo una riflessione sui miglioramenti che ci potrebbero
essere.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK