Consiglio Regionale della Valle d'Aosta - Oggetto del Consiglio n. 292 del 18 dicembre 2003 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
COMMERCIO
Disciplina, attività, professioni
Precedente
Successivo
Resoconto integrale del dibattito dell'aula
Oggetto del Consiglio n. 292 del 18 dicembre 2003 - Resoconto
OGGETTO N. 292/XII - Funzionamento della Camera valdostana delle
imprese e delle professioni. (Interrogazione)
Interrogazione
Premesso
- che con la Legge regionale 7/2003 è stata istituita la
Camera valdostana delle imprese e delle professioni;
- che nel bilancio previsionale 2004, approvato nella scorsa
seduta consiliare, figura uno stanziamento di oltre 500 mila euro
per il funzionamento di questo organismo;
- che, nello scorso mese di ottobre, la Giunta regionale ha
nominato il presidente e ha definito la ripartizione dei seggi del
Consiglio camerale;
I sottoscritti Consiglieri regionali
Interrogano
la Giunta regionale per sapere:
1) quali sono gli indirizzi programmatici del neo costituito
organismo camerale;
2) se la Regione ha avviato il trasferimento delle funzioni e
del personale;
3) a quanto ammonta il fabbisogno finanziario per il regolare
svolgimento delle funzioni assegnate alla Camera ed entro quando si
prevede che essa possa conseguire la completa autonomia
operativa.
F.to: Tibaldi - Frassy - Lattanzi
Presidente - La parola all'Assessore alle attività produttive e
politiche del lavoro, Ferraris.
Ferraris (GV-DS-PSE) - Rispetto alla prima domanda:
"quali
sono gli indirizzi programmatici del neo costituito organismo
camerale"
, ricordando che il Presidente è stato nominato alla
fine del mese di ottobre e che il 5 dicembre sono stati nominati i
membri del Comitato paritetico, nel corso della riunione, alla
quale ho assistito in quanto invitato perché l'organismo è dotato
di propria autonomia, il Presidente Roullet ha delineato ai membri
le prossime tappe di avvicinamento all'istituzione della Camera,
fornendo alcuni elementi di riflessione sugli indirizzi
programmatici, che saranno oggetto di discussione dello stesso
consiglio, nei tempi e nei modi che competono ad un organismo
dotato di propria autonoma gestione. Nel corso di questa riunione
il Presidente Roullet ha dato delle indicazioni di carattere
generali, mentre indicazioni programmatiche specifiche saranno
disponibili quando verrà formalizzato il Comitato paritetico, cosa
che avverrà nei prossimi giorni con apposito provvedimento.
"Se la Regione ha avviato il trasferimento delle funzioni e
del personale"
: per quanto riguarda questo aspetto, la Regione
ha ricevuto comunicazione dell'avvenuta nomina dei 4 membri del
Consiglio camerale che, unitamente al Presidente Roullet, faranno
parte del Comitato paritetico. Secondo quanto previsto
dall'articolo 13 della legge regionale 7 istitutiva della Camera,
la Giunta regionale provvederà a nominare il Comitato paritetico,
le modalità di funzionamento e la data di convocazione della prima
riunione del medesimo.
Per quanto riguarda quindi il trasferimento delle funzioni,
questo comincerà ad attivarsi quando il Comitato paritetico entrerà
nel pieno delle proprie funzioni. L'orientamento del Presidente
della costituenda "Camera" è quello di prevedere, nel corso dei 18
mesi, una serie di interventi che delineino le priorità di
trasferimento che vanno attuate, tenendo conto del fatto di
iniziare in questa fase di avvio con strutture particolarmente
agili, per poi passare alla fase del trasferimento delle funzioni
più pesanti.
Per quanto riguarda il fabbisogno finanziario, questo è
collegato al fatto che il trasferimento di funzioni deve avvenire
nei 18 mesi, quindi nel bilancio del 2004 si è previsto un
finanziamento di 519.300 euro, di 569.000 per il 2005, di 619.300
per il 2006. Essendo un organismo in fase di costituzione, va detto
che la rimodulazione del finanziamento, non per il 2004 - che sarà
sicuramente un anno di avvio -, ma per il 2005-2006, avverrà sulla
base dell'attività che il Comitato paritetico, insieme al Comitato
tecnico scientifico che andrà a breve nominato, metterà in
campo.
Per le spese di funzionamento del Comitato paritetico c'è una
disponibilità nel 2004 di 95.000 euro e di 45.000 euro nel 2005,
partendo dal presupposto che il comitato debba operare per 18
mesi.
Poiché oggi siamo nelle condizioni di avviare la Camera di
commercio, credo che lo sforzo che attualmente viene fatto è quello
di avviare un'esperienza camerale che tenga conto della realtà
regionale e dell'evoluzione che c'è in campo nazionale.
L'orientamento del Presidente della Camera è quello di rimanere in
stretto contatto con l'evoluzione del mondo camerale anche al di
fuori della regione, per cui l'impostazione che lo stesso intende
dare è innanzitutto di tipo strategico rispetto alle funzioni della
Camera di commercio, a cui deve seguire un trasferimento di
funzioni all'interno di questa dimensione, quindi di una
progettualità che non sia un mero trasferimento di funzioni, ma sia
un ripensamento anche del ruolo della Camera in Valle.
Presidente - La parola al Consigliere Tibaldi.
Tibaldi (CdL) - Riprendo una delle ultime affermazioni che ha
fatto l'Assessore, riportando la volontà del Presidente Roullet di
dare una impostazione strategica alla Camera. È un auspicio anche
nostro quello che questo ente diventi il punto centrale di
coordinamento delle attività produttive e professionali valdostane,
e sia anche uno stimolo per lo sviluppo di tutta l'economia locale.
È un auspicio perché, dal momento in cui è stato nominato il
Presidente, sono stati resi noti i nomi dei membri del Comitato
paritetico, la cosiddetta "cabina di regia", abbiamo assistito,
quando si è parlato di Camera di commercio, ad una palestra di
scaramucce fra fazioni contrapposte o fra persone che, attraverso i
veti politici incrociati, escludevano possibili candidati ai
vertici di questo ente.
Speriamo che terminato questo "balletto di nomine", le poltrone
si siano assestate e che si inizi a dare valore ed efficacia a quel
trasferimento di funzioni citato dall'Assessore e in maniera
puntuale definito dalla legge regionale n. 7/2003 come un percorso
graduale che deve avvenire nell'arco dei 18 mesi, non alla fine dei
18 mesi, come se il 18° mese fosse un momento in cui finalmente
assistiamo al trasferimento di funzioni! No, il trasferimento di
funzioni e di personale dalla Regione a questo organismo autonomo
deve avvenire con la tempistica che la legge fissa in tempi più
precisi della risposta forse un po' sommaria dell'Assessore!
Risposta sommaria non per sua colpa, ma che indica che le volontà e
le idee non sono ancora chiare!
Il nostro auspicio è che questo ente, terminata la fase
turbolenta delle nomine e dell'assestamento degli incarichi
apicali, sia in grado di recuperare la funzione che ha e che svolge
già in altre regioni analoghe alla nostra, e possa essere
quell'elemento propulsivo sganciato dal controllo regionale e più
vicino a quel dinamismo imprenditoriale, che oggi sembra mancare
nella nostra regione in maniera preoccupante!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK