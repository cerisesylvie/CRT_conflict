Consiglio Regionale della Valle d'Aosta - Oggetto del Consiglio n. 2505 del 21 febbraio 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
COMMERCIO
SANITÀ VETERINARIA E ZOOTECNIA
Zootecnia
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2505 del 21 febbraio 2007 - Resoconto
OGGETTO N. 2505/XII - Osservanza delle disposizioni europee
sulla sicurezza alimentare in materia di commercializzazione di
latte crudo. (Interrogazione)
Interrogazione
Premesso che:
- dal 1° gennaio 2005 sono entrate in vigore in Italia le
norme del Regolamento CE n. 178/2002 sulla sicurezza
alimentare;
- la commercializzazione di latte crudo quale "alimento
pronto per il consumo umano" è sottoposta a regole specifiche al
fine di garantire un adeguato livello di sicurezza
igienico-sanitaria per i consumatori;
- la Giunta regionale ha recentemente deliberato (DGR
133/2007) in materia;
i sottoscritti Consiglieri regionali
Interrogano
il Presidente della Regione o l'Assessore delegato per
sapere:
1) quante sono le aziende valdostane che commercializzano
latte crudo direttamente al consumatore;
2) se presso le aziende interessate è stata verificata la
rigorosa osservanza di tutte le disposizioni stabilite dalla
deliberazione citata e quali risultati sono emersi;
3) se presso le medesime aziende sono stati rilevati casi di
vacche infette da TBC nell'ultimo biennio e se la salubrità degli
allevamenti è stata constatata mediante il test del gamma
interferone su tutti i capi presenti nei rispettivi
allevamenti.
F.to: Tibaldi - Lattanzi
Président
- La parole à l'Assesseur à la santé, au
bien-être et aux politiques sociales, Fosson.
Fosson (UV)
- È sicuramente una problematica di grande
attualità per 2 motivi: da una parte, una richiesta del mercato di
maggior utilizzo di latte crudo e dei prodotti; dall'altra parte,
una preoccupazione seria sanitaria, perché è chiaro che la fonte di
infezioni tubercolari addominali è dovuta all'ingestione di latte
crudo. Abbiamo operato diversi malati qui negli anni passati con
dei grossi linfonodi tubercolari, che sono da imputare sicuramente
all'assunzione di latte non esente da microbatterio. È d'altronde
un momento di passaggio come indicato nelle domande, nel senso che
passiamo da un periodo di autorizzazioni previste dai servizi
sanitari a una deliberazione "ad hoc" molto specifica, che però non
è stata ancora pubblicata, che entrerà in vigore appena pubblicata
e che indica una serie di procedure proprio sulla
commercializzazione del latte crudo.
Fatte tali 2 premesse, per rispondere alle sue domande: esiste
una sola azienda valdostana alla data odierna che è autorizzata
alla commercializzazione di latte crudo, questa stessa ditta ha
avuto dei problemi, nel senso che in data 24 febbraio 2006 al
macello si è riscontrata la presenza di tubercolosi in una delle
bovine, proprio per questo ha avuto una sospensione della qualifica
di allevamento indenne da TBC dal 24 febbraio 2006 al 20 aprile
2006. Sono state fatte delle prove diagnostiche e in questo secondo
passaggio sempre si fa il gamma interferone, che su 6 bovini è
risultato negativo, quindi favorevole, in un caso prima era dubbio
e poi favorevole, per cui è stata ritirata la sospensione. Alcune
considerazioni su questo argomento che è di grande attualità. Nella
nostra deliberazione prevediamo l'uso dell'interferone per tutte
quelle stalle che hanno desiderio di commercializzare il latte
crudo come atteggiamento di maggior sicurezza. È un problema di
ripresa dell'infezione tubercolare in Valle d'Aosta, dal 2000 in
poi vi è una ripresa dei casi, su questo abbiamo recentemente,
anche con l'Assessore Isabellon, fatto una riunione con tutti gli
allevatori e i tecnici e si sta prevedendo un piano di azione.
Certo che, dal punto di vista medico, vi sono delle constatazioni
che non si capiscono, ... nel senso che abbiamo assistito a diversi
casi di PPD, ossia di intradermoreazione negativa e successivamente
al macello il riscontro di grosse lesioni tubercolari; negatività
quindi di un esame all'intradermo, che è molto sensibile, ma che in
questi casi ha dato un effetto contrastante. Noi la scorsa estate
abbiamo presentato tali osservazioni alla Magistratura.
Si discute sull'interferone: è chiaro che l'interferone è più
valido come test, ha dei costi molto elevati, sarebbe una prova
che, se noi fossimo sicuri del corretto utilizzo
dell'intradermoreazione, non dovrebbe essere necessaria; si pensa
se introdurlo o no, chiaramente non facendo spendere agli onesti
dei costi per tutelarli contro pratiche che forse vengono
utilizzate dai disonesti. Su questo stiamo lavorando, penso che
tale deliberazione che entra in vigore adesso, e che è stata
approvata dalla Giunta il 26 gennaio 2007, tuteli chi utilizza
latte crudo, ma soprattutto ponga dei paletti per chi non fa le
cose in modo corretto e onesto.
Président
- La parole au Conseiller Tibaldi.
Tibaldi (CdL)
- Assessore, la ringrazio per la risposta,
anche se ne emerge una foto che è tutt'altro che tranquillizzante.
Lei d'altronde non ha lesinato a fare i commenti doverosi che
bisogna effettuare in questi casi, ovvero che vi è una ripresa
preoccupante di casi di TBC presso le stalle valdostane.
Naturalmente noi di tale fenomeno abbiamo preso conoscenza
attraverso delle persone che ci hanno segnalato l'esistenza di
stalle infette ed è un'epidemia che sembra che stia crescendo, lei
oggi ce lo ha confermato. Lei sa bene che il latte crudo è il
principale strumento di trasmissione di tubercolosi dal bovino
all'uomo e, visto che si è annunciato anche il proliferare di
strutture, tipo quella di Gressan, che andrebbero a distribuire nel
prossimo futuro in Regione il latte crudo per il consumo umano, la
nostra preoccupazione è giustificata. Apprendiamo che nell'azienda
in questione, che ha aperto la distribuzione di latte crudo lo
scorso autunno, il 24 febbraio 2006 sono stati riscontrati casi di
tubercolosi: questo è un fatto di una certa gravità. Lei dice che
dopo 6 mesi è stato possibile sciogliere le riserve in senso
positivo, è stato fatto il test del gamma interferone e il problema
dovrebbe essere rientrato; naturalmente ci affidiamo alle analisi e
alle risultanze di questi test. Sta di fatto che non a caso avete
deliberato in materia per rendere più rigoroso l'accertamento
sanitario. Vedo qui una deliberazione congiunta che avete proposto
sulla sicurezza alimentare il 26 gennaio scorso, dove giustamente
si richiedono delle analisi più rigorose, mediante l'impiego di
questo gamma interferone che è costoso, è vero, ma la salute - come
lei ci insegna - non ha prezzo, quindi il ragionamento economico
penso debba essere ponderato con il contrappeso che vi è sull'altro
"piatto della bilancia": la salute della nostra Comunità. Seguiamo
con preoccupazione l'evolversi di questa vicenda, in particolare
l'aumento di focolai atipici di tubercolosi nella nostra Regione
nonostante le campagne epidemiologiche attivate dall'Assessorato
dell'agricoltura che ci sono state negli anni scorsi, che non sono
state efficaci fino in fondo; sappiamo che lì sono stati investiti
dei denari in quantità consistente. Rivolgiamo quindi un appello ad
entrambi gli Assessori alla sanità e all'agricoltura affinché la
situazione non solo venga monitorata, ma si avvii un piano
efficiente di bonifica sanitaria del bestiame valdostano e che
vengano attivati tutti quegli strumenti di tutela per la salute
umana che sono quanto mai necessari in questi casi.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK