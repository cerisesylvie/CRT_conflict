Consiglio Regionale della Valle d'Aosta - Oggetto del Consiglio n. 3319 del 27 marzo 2018 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Presidio ospedaliero
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3319 del 27 marzo 2018 - Resoconto
OGGETTO N. 3319/XIV - Interrogazione: "Situazione dei lavori
di ampliamento e ristrutturazione del Presidio ospedaliero unico
per la regione".
Farcoz (Président)
- Point n° 5 de l'ordre du jour. La
parole à l'Assesseur Bertschy pour la réponse.
Bertschy (UVP) -
Approfitto e riprendo la parola dopo
l'intervento del collega Fosson per dire che l'organizzazione
dell'Azienda è assolutamente al lavoro: il Direttore sanitario e il
Direttore amministrativo sono stati rinominati - quindi il loro
incarico funziona - e il programma avviato con la riorganizzazione
aziendale va avanti. Non c'è nessuno stop, si sta lavorando come da
programma e da obiettivi concordati insieme. Mi scuso con la
collega Morelli e con i colleghi proponenti per aver rubato qualche
secondo.
Per quanto riguarda la situazione dell'ospedale, a breve ci sarà
l'illustrazione in V Commissione del PEA e del COUP. Io non credo
sia opportuno rifare la storia dal 2010, quanto piuttosto
concentrare l'attenzione rispetto alla situazione attuale. Se ha
piacere, le posso consegnare la relazione che mi è stata prodotta
con tutto quanto è avvenuto in questi anni, così ha copia di tutti
i documenti. Allo stato attuale, nella realizzazione della prima e
seconda fase di esecuzione dell'intervento, si precisa che la
società COUP ha programmato e attivato, a partire dal 2016,
l'esecuzione di alcune lavorazioni a stralcio della terza fase di
realizzazione del corpo di ampliamento ospedaliero. Il progetto
esecutivo comportante la realizzazione di due lotti di lavori
prioritari consiste rispettivamente: nella realizzazione del
collegamento sanitario interrato di viale Ginevra, con contestuale
rilievo delle testimonianze archeologiche e nel completamento dei
lavori di scavo archeologicamente assistito nell'area di
ampliamento ospedaliero. Riguardo alla realizzazione del sottopasso
in viale Ginevra e degli interventi propedeutici (spostamento della
rete fognaria e tutte le altre reti intercettate), preciso che i
lavori sono stati avviati nell'estate del 2017, sono in corso di
realizzazione e se ne prevede l'ultimazione nell'estate 2018.
Rimane l'attenzione sulla possibilità di ritrovamento di nuove
testimonianze archeologiche di epoca romana e preromana. In tale
area l'eventuale ritrovamento di strutture antiche non note,
risalenti a periodi medievale e romano, potranno essere rimosse
previa autorizzazione della Soprintendenza regionale. Durante le
operazioni di scavo effettuate sono state intercettate numerose
reti impiantistiche (linee elettriche di media e bassa tensione,
linea dati locali e internazionali, fornitura gas, linee di
illuminazione pubblica, acque bianche) che hanno rallentato
l'esecuzione dei lavori del sotto attraversamento per le quali è
stato previsto lo spostamento. Correlati a questi lavori risultano
anche quelli di messa in sicurezza delle scarpate nord-ovest e
sud-ovest e degli scavi archeologici già iniziati nell'ottobre del
2017, per i quali si prevede l'ultimazione nel 2018.
Riguardo alla realizzazione di scavi e messa in sicurezza delle
aree di ampliamento, i lavori avviati in autunno 2017 sono in corso
di realizzazione e anche per questi si prevede l'ultimazione entro
l'anno 2018. Tale lavoro riguarda il completamento di scavi
archeologici alla base del fronte di scavo dell'area di ampliamento
ospedaliero e la realizzazione e la messa in sicurezza dei fronti
di scavo e la realizzazione della palificazione con il
completamento degli scavi in modalità "controllo archeologico",
oltre agli interventi di manutenzione degli impianti presenti,
compresa la sistemazione di tutte le scarpate e la tutela dei
reperti archeologici. In particolare nell'area nord sono previsti:
l'adeguamento progettuale per la sostituzione di pali di grande
diametro con micropali di sostegno in via Roma, la realizzazione di
scavi archeologicamente assistiti al posto di quelli di sbancamento
e la realizzazione di un percorso pedonale di collegamento tra il
cunicolo di via Roma e il sottopasso di viale Ginevra. A tale
attività sarà affiancata quella di verifica del quadro fessurativo
degli edifici prospicienti l'area di intervento. La Soprintendenza
regionale per i beni e le attività culturali ritiene questi lavori
necessari per completare l'attività di rilievo archeologico dal
corridoio nord, nonché per verificare l'eventuale presenza di
strutture antiche ad oggi non note da rimuovere previa specifica
autorizzazione. Questi sono i lavori assegnati con il programma
triennale 2017.
La situazione attuale l'abbiamo già affrontata sia in aula che
in Commissione: è quella che in questa fase terminale della
legislatura ci vede - e credo sia anche un po' lo scopo
dell'interrogazione - a presentare un quadro che a nostro avviso
politicamente, almeno per quello che stiamo cercando di fare come
Assessore e come Governo, sia il più completo possibile per chi
subentrerà a noi nella prossima legislatura, affinché possa
compiere le scelte con tutti gli elementi necessari e possa farlo
nella maniera più opportuna e logica. È per questo che nel PEA
abbiamo inserito un ulteriore approfondimento di scavo sulla zona
B, come detto nella presentazione, che ci permetterà di capire se,
a fianco al tumulo, in questa zona ci saranno altri ritrovamenti
oppure no e che ci permetterà anche di avviare il collegamento, una
volta effettuato questo scavo pedonale già previsto. Soprattutto ci
permetterà di capire se l'attuale parcheggio progettato potrà
essere realizzato in quella forma oppure no. Nella valutazione che
si completerà ce n'è anche una rispetto alle tempistiche di
realizzazione dell'appalto previste oggi dal cronoprogramma, che ci
portano a dire che con l'attuale organizzazione ci vorranno almeno
dieci anni di lavoro, oppure se riusciremo, attraverso un'attività
di studio che assegniamo alla società COUP, a realizzare in tempi
minori, con altre forme di investimento e probabilmente utilizzando
altre possibilità di finanziamento, l'attuale obiettivo: realizzare
l'unico presidio ospedaliero. Prima di avviare la riprogettazione
questi elementi sono necessari, come è necessario uno studio per
verificare se la vecchia richiesta fatta dalla V Commissione di
abbassare un piano e la nuova zona di invasione della zona
archeologica permettono ancora di vedere in quel sito la
possibilità di realizzare tutti gli obiettivi che ci si era
proposti. Questo studio l'abbiamo chiamato "studio di
ridistribuzione degli spazi", per capire se i volumi attuali
permettono ancora di raggiungere quell'obiettivo.
Infine l'obiettivo è anche quello di studiare il nuovo governo
del progetto che oggi è affidato attraverso la società. Nel DEFR
abbiamo indicato per due volte consecutive la necessità o di
internalizzare il governo dell'investimento oppure di arrivare ad
un'unica società tra NUV e COUP, ed è quello che è allo studio
delle nostre strutture. Mi rendo conto che c'è tanta carne al
fuoco, però l'obiettivo del Governo è completare questa fase
mettendo la prossima legislatura nelle condizioni di avere con la
massima trasparenza tutti gli elementi per compiere le scelte che
andranno realizzate, pensando che ad oggi alcuni investimenti sono
già stati fatti e che da lì si parte per procedere. Queste saranno
le indicazioni che andremo ad illustrare venerdì 30, mi pare in V
Commissione, compresa quella che ad oggi non è possibile immaginare
un programma di investimento prima di aver chiarito tali elementi.
Pertanto noi, come Governo, ad oggi abbiamo presentato il PEA, ma
abbiamo sospeso il
post
da parte della società, proprio
perché non ci sono ancora le condizioni per assumere decisioni
definitive.
Dalle ore 9:51 assume la presidenza il Vicepresidente
Grosjean.
Grosjean (Président) -
La parole à la collègue Morelli
pour la réplique.
Morelli (ALPE) -
Assessore, la ringrazio per la chiarezza
della risposta. Come giustamente anche lei ha sottolineato, il
senso di questa iniziativa era giustamente cercare di fare un punto
chiaro a fine legislatura per dare elementi per la prossima
legislatura, ma prima ancora per la campagna elettorale, durante la
quale ogni forza, ogni lista, ogni gruppo e ogni partito potrà
proporre la sua visione e la sua soluzione.
La vicenda dell'ospedale è molto lunga, ha preso quello che io
definisco "il decennio del Governo Rollandin": dal 2007, dopo il
referendum, tutta la scorsa legislatura e anche questa hanno visto
la vicenda dell'ospedale trascinarsi e ingarbugliarsi. Per quanto
riguarda i lavori dell'ospedale in sé, questo decennio si conclude
- dobbiamo prenderne atto con molto rammarico, soprattutto da parte
dei cittadini - con un nulla di fatto. Non lo diciamo noi, lo dice
anche la Corte dei conti nella relazione, che tra l'altro approda
in Consiglio proprio oggi, laddove in modo molto chiaro si dice:
"Gli elementi di criticità circa la programmazione dell'opera si
sono aggravati nel corso degli ultimi anni, allorquando dal 2011 al
2015 sono stati spesi all'incirca euro 8,5 milioni senza che i
lavori dell'ospedale abbiano restituito concreti e visibili
risultati, se non per l'edificazione dell'adiacente parcheggio".
Pertanto il bilancio di questo decennio, per quanto riguarda
l'ospedale, è assolutamente negativo. Si sono spesi 8,5 milioni per
ritrovarci oggi (nel 2018) esattamente quasi allo stesso punto di
dieci anni fa. Anzi, ci ritroviamo con un ospedale che ha dieci
anni in più, con sale operatorie che sappiamo non essere sempre
funzionanti, con un Beauregard che rimane lassù perché non si è
potuto fare questo spostamento che da anni sentiamo dire debba
essere improcrastinabile e urgente, ma in realtà non viene fatto.
In compenso - lo dice anche la Corte dei conti - abbiamo un
parcheggio che è costato 20 milioni. Se si fosse optato dieci anni
fa per l'ospedale nuovo, probabilmente saremmo in dirittura
d'arrivo per avere un ospedale nuovo, visto che ci ha detto che ci
vogliono dieci anni. Così come se si fosse optato per quello che
era il risultato implicito del referendum (la ristrutturazione del
vecchio), probabilmente oggi si sarebbe nella condizione quasi di
vedere l'opera compiuta. Quello attuale è il risultato di una
scelta sciagurata, una non-scelta, perché in realtà non ha risposto
a nessuna delle istanze proposte.
Assessore, devo dirle che siamo soddisfatti della sua risposta
per quanto riguarda la chiarezza, ma non possiamo che essere
insoddisfatti nel merito e credo che sia un'insoddisfazione
condivisa da molti. Anche se non la riteniamo direttamente
responsabile - riconosciamo che la sua è una responsabilità
marginale - il bilancio di questo decennio per quanto riguarda
l'ospedale è assolutamente negativo. Pertanto non ci resta che
confidare nella prossima legislatura.
Président -
Pourquoi demandez-vous la parole collègue
Fosson?
Fosson (AC-SA-PNV) -
Per mozione d'ordine, Presidente.
Non replicherò a quanto ha risposto sulla mia interrogazione
l'Assessore Bertschy il quale ha detto che nonostante il
commissariamento va tutto bene, ma per segnalarle una cosa. Ci
giungono da diverse parti delle osservazioni: che il collega
Contoz, tra un foglio e l'altro, ha bestemmiato alcune volte. Noi
prendiamo chiaramente le distanze da questo e ci appelliamo a lei,
signor Presidente, perché risenta le registrazioni in cui appare
evidente quanto le ho detto.
Président -
Nous ferons les vérifications. La parole au
collègue Contoz.
Contoz (UV) -
Io non ho mai bestemmiato in vita mia e non
vengo a bestemmiare sicuramente qui. Ascoltate pure, non sono il
tipo, non ho mai bestemmiato in vita mia e non verrò certamente a
bestemmiare qui, è l'ultima cosa che farei. Magari avrò detto un
... (una imprecazione) ...
, quello ci sta, ma a me stesso,
non ce l'avevo con nessuno. Mai ho fatto una cosa del genere,
figuriamoci se lo faccio in Consiglio regionale! Ma stiamo
scherzando? Se vogliamo provocare, possiamo farlo, ma detto da lei,
Tonino, è una cosa veramente... Non l'ho mai fatto e non lo faccio
sicuramente qui. Ci mancherebbe anche quello! Anzi, dopo mi farebbe
piacere poter concludere il mio intervento.
(brusìo in aula)
Presidente
- No, no, collega Contoz...
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK