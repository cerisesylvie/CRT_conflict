Consiglio Regionale della Valle d'Aosta - Oggetto del Consiglio n. 324 del 10 gennaio 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
EDILIZIA
Edilizia residenziale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 324 del 10 gennaio 2019 - Resoconto
OGGETTO N. 324/XV - Reiezione di mozione: "Impegno per la
modifica del bando di concorso per la partecipazione al fondo per
il sostegno all'accesso alle abitazioni in locazione per l'anno
2018".
Rollandin (Presidente)
- Passiamo al punto n. 54
dell'ordine del giorno. La parola alla collega Pulz.
Pulz (ADU VDA)
- Vi chiederei se, nonostante la
stanchezza di questi due giorni, potete dedicare la vostra
attenzione sulla mozione che illustriamo ora - mi dispiace che
l'ora sia tarda -, perché è una questione importante, ma anche
molto complessa. Questa mozione si riferisce alla delibera della
Giunta regionale del 7 dicembre 2018: "bando pubblico di concorso
per la partecipazione al fondo per il sostegno all'accesso alle
abitazioni in locazione per l'anno 2018", cioè il cosiddetto "bando
affitti" voluto dalla Giunta leghista, quando già di fatto era
politicamente delegittimata, e bando che pare asservito a obiettivi
di propaganda politica, anziché teso al bene di tutti i cittadini,
ovviamente questo è il nostro punto di vista.
La domanda che sorge spontanea nella sua crudezza è: ma perché
la nuova Giunta ha deciso di andare avanti su questa strada, che a
noi sembra pericolosa, in piena e triste continuità con la Giunta
leghista? Visti i requisiti restrittivi e l'aggravamento
procedimentale costituito dall'obbligo di presentare la
certificazione dell'assenza di proprietà all'estero, certificazione
che in passato era sostituita dalla dichiarazione sostitutiva, il
rischio assai evidente è che molti stranieri, quelli che avrebbero
diritto al pieno sostegno, siano scoraggiati dal presentare la
domanda: questo è il rischio gravissimo. Voglio chiarire subito che
non si tratta, come mi è stato minacciosamente rimproverato, di
preferire i cittadini extracomunitari agli italiani. Il nostro
obiettivo è, infatti, quello di difendere di tutti i cittadini
senza discriminazione alcuna e tenuto conto soprattutto della
normativa vigente; in definitiva perché? Per il vantaggio della
cittadinanza stessa, e tutta quanta, in base proprio al rispetto
della Costituzione italiana. Quando si comincia a derogare su un
principio importante, su un diritto fondamentale, qual è quello
all'abitazione, che si tratti di cittadini o di cittadini
stranieri, si accetta di introdurre un principio devastante per la
tenuta stessa della democrazia, oltre che - lo dico per la mia
formazione filosofica - per il concetto stesso di umanità. Nel 2019
il diritto a una soluzione abitativa dignitosa per qualsiasi essere
umano non dovrebbe essere più messo in discussione, invece mi è
capitato di scoprire che anche in Valle d'Aosta, anzi proprio ad
Aosta, e con questo freddo, ci sono persone che vivono nella loro
auto o che devono ricorrere all'ospitalità pietosa di anime
generose. Scatenare una guerra tra poveri serve solo a certa infima
propaganda, ma non risolve né i problemi degli uni, né i problemi
degli altri, a me ricorda - l'ispirazione mi viene dal collega
Distort, che oggi nella Conferenza dei Capigruppo citava Manzoni -
i quattro capponi che Manzoni descrive nei Promessi Sposi, che,
anziché aiutarsi vicendevolmente in quanto tutte vittime dello
stesso sistema, finiscono per battibeccarsi tra loro.
Sul bando affitti incombono - questa è la nostra opinione -
forti dubbi di legittimità sia sul punto amministrativo, sia sul
piano costituzionale rispetto innanzitutto all'introduzione di un
requisito aggiuntivo per i cittadini che non appartengono
all'Unione europea consistente nella titolarità del permesso di
lunga durata. Tra i requisiti per il rilascio di questo permesso di
lungo periodo c'è, infatti, la residenza nel territorio dello Stato
per almeno cinque anni a cui si aggiungono altri requisiti, quali
un reddito minimo, l'abitazione e l'aver superato l'esame di
italiano. La legge nazionale a cui fa riferimento il bando non
prevede il permesso di lunga durata e, anche facendo riferimento
alla sola normativa regionale, il requisito risulta illegittimo
perché non si può condizionare un sostegno al reddito a un permesso
di soggiorno, che, a sua volta, richiede un reddito minimo e che
deve essere associato a ulteriori requisiti, quali appunto il
superamento del test di conoscenza della lingua italiana e
l'idoneità alloggiativa perché così finiamo per trovarci di fronte
al classico cane che si morde la coda, senza avere una via d'uscita
dignitosa a questo che è un circolo vizioso. Non si può nemmeno
invocare a sostegno di questa scelta la sentenza della Corte
costituzionale n. 166/2018, perché questa sentenza va letta bene, è
difficile ed è delicata. La Corte, che, ricordiamolo, ha bocciato
la legge statale nella parte in cui prevedeva il requisito della
residenza in Italia da almeno dieci anni e nella medesima regione
da almeno cinque anni, dice che i dieci anni in Italia e i cinque
nella medesima regione sono incostituzionali visto che, tra
l'altro, persino il permesso di lungo periodo, che equipara,
secondo la normativa europea, lo straniero al cittadino anche a
fini diversi dell'accesso alle prestazioni sociali, si ferma alla
residenza quinquennale sul territorio nazionale.
Quello che invece la Corte non dice è che c'è una presunzione di
legittimità nel limite dei cinque anni e, soprattutto, che si
possano chiedere allo straniero, oltre alla residenza protratta nel
tempo, anche gli altri requisiti previsti per l'ottenimento del
titolo di lungo soggiorno. Anche con riferimento alla residenza - e
questo è il punto forte di tutta la questione - la Corte ha sempre
sostenuto che la richiesta della lunga protrazione nel tempo del
radicamento territoriale va valutata in ragione delle esigenze che
la prestazione sociale mira a soddisfare. Più ci si avvicina alle
esigenze primarie, quali appunto quelle di avere un alloggio, meno
giustificabile è la richiesta di un radicamento stabile.
Per restare solo alla questione delle politiche abitative, è
evidente che, se parliamo di emergenza abitativa, non si può
ragionare in termini di lungo soggiorno perché c'è un bisogno
primario di chiunque risieda regolarmente in un territorio, come si
può ragionare in merito all'assistenza sanitaria. Il contributo
agli affitti si pone proprio soltanto un gradino sopra perché
parliamo di persone che si possono permettere di pagare un affitto
solo se hanno un aiuto e altrimenti l'alternativa è che vadano a
finire in emergenza abitativa. È quindi del tutto irragionevole,
oltre che discriminatorio - vorrei sottolineare questa illogicità
-, riferire le due misure (l'emergenza abitativa e il contributo
all'affitto) a categorie di persone diverse. Ha invece un senso che
tutte le persone che risiedono regolarmente nel territorio
valdostano vengano aiutate prima che siano obbligate a finire
nell'emergenza abitativa. Questo principio è rispettato in molti
bandi emanati dopo la sentenza che vi citavo: la n. 166/2018.
Questo e solo questo è un approccio lungimirante e non ideologico o
propagandistico. C'è stata qui una forzatura politica e giuridica
nella lettura della giurisprudenza della Corte.
Con la scelta di non revocare il bando, se così ho capito - però
ho la speranza che ci sia qualche miracolo che si manifesti in
quest'aula a chiusura di giornata -, questa Giunta finisce per
assecondare le politiche ideologiche e discriminatorie della Lega,
politiche che, pur di ottenere un facile consenso, finiscono per
aggravare i problemi - questa è la questione - che vengono
scaricati su un'altra misura regionale: questo ai cittadini bisogna
dirlo! In nome dell'ideologia del "prima gli italiani", che
francamente ormai sta diventando insopportabile, si rende in altre
parole emergenziale ciò che finora non lo era. Aggraviamo così il
disagio sociale: è questo il punto su cui riflettere e ciò è
assurdo anche sotto il profilo della buona amministrazione.
La nostra richiesta sul punto è chiara: si revochi questo bando,
Assessore, ci rivolgiamo a lei, e si approvi una nuova disciplina
che, come previsto in molti altri bandi, prevede che possano
accedere alla misura i cittadini di Stati non appartenenti
all'Unione europea che siano titolari di regolare permesso di
soggiorno. Enormi problemi ci sono anche per la dimostrazione
dell'impossidenza di proprietà all'estero: questa è la seconda
questione. Soltanto per i cittadini extraeuropei si prevede
l'obbligo di certificazione. Per spiegare questa volontà, che è
chiaramente discriminatoria, basta pensare un po' alle circostanze.
Si pretende di fondare la richiesta di certificazione sul D.P.R.
445/2000, cioè su una norma di 19 anni fa, scritta per disciplinare
altre fattispecie e non la questione di cui stiamo parlando.
Infatti, fino al 2018, nessuna amministrazione richiamava questa
legge e non perché le Amministrazioni precedenti fossero sbadate ma
perché la materia dell'accesso alle prestazioni sociali dei
migranti trova la sua disciplina in norme diverse, come voi mi
insegnate, e successive al 2000, perché, sotto il profilo delle
dichiarazioni sostitutive per gli immobili all'estero,
l'equiparazione tra i cittadini è pacifica e i controlli, di cui
peraltro parlavamo questa mattina con grande foga, sono possibili,
oltre che doverosi. A parte che la questione della casa all'estero
è superflua, nel senso che, se uno è povero qui in Italia - e
questo è attestato dall'ISEE che tiene conto di tutte le proprietà
-, la sua casa all'estero, che entra già nel calcolo del reddito,
non dovrebbe potergli precludere questo diritto al sostegno, se ne
ha bisogno. Anche lasciando da parte questo argomento, che vedo già
che non piace al Consigliere Manfrin, una volta stabilita
l'esclusione dal beneficio per chi possiede una casa all'estero,
l'ordinamento giuridico e le numerosissime convenzioni stipulate
con i Paesi di provenienza dei migranti, proprio al fine di
controllare questi dati di reddito, anche riferiti quindi a beni
immobili, sgomberano il campo da ogni equivoco.
Innanzitutto, sempre in tema di illogicità, che mi è caro, la
Giunta forse dimentica che la direttiva n. 109/2003, che disciplina
il permesso di lungo periodo, prevede che il soggiornante di lungo
periodo sia del tutto equiparato al cittadino italiano anche per
quanto riguarda le norme procedimentali relative all'accesso a
tutte le prestazioni sociali. Se si prevede, cosa che per noi è
sbagliata, questo requisito, allora non si può poi assolutamente
chiedere la certificazione dell'impossidenza all'estero, anziché la
dichiarazione sostitutiva.
Vi è qualcosa di più: anche se ragioniamo sui titolari di un
qualsiasi permesso di soggiorno, la normativa in materia di ISEE
che gli stessi sono tenuti a compilare per accedere un contributo
all'affitto risolve pacificamente la questione nel senso di
ammettere la dichiarazione sostitutiva sulla non possidenza di
immobili all'estero, ciò perché le convenzioni per i relativi
controlli, di cui parlavamo questa mattina, esistono, basta
andarsele a leggere. Lo Stato italiano le utilizza normalmente,
quindi non si capisce proprio perché, se uno che dichiara di non
avere immobili ai fini dell'ISEE, assoggettandosi quindi a tutti i
controlli del caso - abbiamo capito che i furbetti, di cui
parlavamo, non sono poi così tanti -, poi nella medesima domanda
deve dichiarare nuovamente di non avere immobili, ma questa volta
certificandolo? Questo è un aggravamento procedimentale, introdotto
con una chiara finalità che è politica, non c'è altro da dire.
Finalità che si pone in contrasto però con la legge n. 241/1990 e
che è discriminatorio. Rievochiamo con forza a tale riguardo la
sentenza con cui il Tribunale di Milano ha accertato la condotta
discriminatoria del Comune di Lodi, ordinandogli di modificare il
regolamento per consentire ai cittadini appartenenti all'Unione
europea di presentare la domanda di accesso ai servizi alle stesse
condizioni dei cittadini italiani, ossia in base alla dichiarazione
ISEE. Vi ricordo che l'Amministrazione è stata condannata al
pagamento delle spese.
Non giochiamo qui a cercare le differenze tra le due situazioni
perché, sotto il profilo giuridico, sono differenze di poco conto.
Per finire, voglio ancora dire che la discriminazione è nel nostro
caso ancora più evidente se si pensa alla situazione particolare
dei rifugiati particolari e dei titolari di permesso umanitario che
il bando non cita, perché in questo caso - qui c'è l'illogicità del
tutto - è inimmaginabile che si possa chiedere a chi non può, per
ovvie ragioni, rimpatriare di recarsi presso l'autorità dello Stato
estero in modo che questa gli rilasci la certificazione. Anche qui
però il diritto parla chiaro, il diritto internazionale, e citiamo
la Convenzione di Ginevra, dice chiaramente, con riferimento a
questa specifica categoria di persone, che ciò che si è fatto con
il bando è illegittimo perché quella documentazione a quelle
persone non può essere richiesta.
Noi quindi chiediamo che si ponga rimedio a questo errore,
revocando il bando, malgrado il disagio, perché ci sono già le
domande in corso, ma se c'è volontà politica, tutto si può fare,
perché va soppresso ogni riferimento a quest'obbligo di
certificazione in quanto contrasta con le norme di diritto
internazionale e con l'ordinamento giuridico italiano, e non mi
sembra poco; e poi, sotto il profilo amministrativo, a parte un po'
di stress, non ci sarebbero altri problemi. A ciò si aggiunga che
la pretesa del bando regionale è anche iniqua perché in molti casi
lo Stato di provenienza non ha la possibilità di fornire le
attestazioni, in certi Paesi non c'è neanche il catasto, non ci
sono i registri, stiamo parlando di questioni
fantascientifiche.
Ci permettiamo in ultimo di ricordare al Governo regionale che
perseguire una condotta che probabilmente è illegittima è foriero
di ricorsi e anche di risarcimento di danni. A parte questo,
scusate se mi permetto, comporta anche una responsabilità morale
nei confronti dei cittadini valdostani perché abbiamo tutti
l'obbligo di una gestione oculata delle risorse pubbliche.
Infine, e non ultimo, vorrei ricordare che ci sono molte
associazioni della società civile che hanno condannato questo
provvedimento discriminatorio e ne hanno richiesto una radicale e
sollecita modifica.
Tutto ciò premesso - mi sono dilungata, ma, rispetto al testo
che avevo consegnato, ci tenevo a spiegare la questione nel suo
insieme, anche se è tardi -, con questa mozione chiediamo che il
Consiglio impegni la Giunta regionale a modificare questo bando,
quindi a riaprire per tutti i potenziali richiedenti i termini e
quindi bisognerebbe prevedere una nuova scadenza, che potrebbe
essere l'11 febbraio 2019. Relativamente all'articolo 2, che parla
di requisiti, chiediamo che per i cittadini di Stati non
appartenenti all'Unione europea, il requisito aggiunto del titolo
di soggiorno per soggiornanti di lungo periodo sia sostituito
semplicemente con la titolarità di un permesso di soggiorno valido
e poi chiediamo che tutto l'articolo 4 sia abrogato. L'articolo 4
lo potete facilmente trovare ed è quello che dice che i cittadini
di Stati sia appartenenti che non appartenenti all'Unione europea
non potranno rilasciare la dichiarazione sostitutiva in merito alla
proprietà per le proprietà che potrebbero trovarsi all'estero, ma
dovranno produrre la documentazione riguardante "
attestazione
certificati in corso di validità, rilasciata dalla competente
autorità dello Stato estero stesso
". Noi quindi chiediamo di
abrogare tutto questo, anche perché si chiedeva che ci fosse una
traduzione in lingua italiana, autenticata dall'autorità consolare
che ne attesti la conformità all'originale, il che comporta una
spesa e anche un notevole investimento di tempo. Tutto questo
articolo verrebbe abrogato e consentirebbe di poter partecipare
alla richiesta del sostegno in base a questo "bando affitti", che
chiediamo con forza di modificare.
Presidente
- La parola all'Assessore Borrello, ne ha
facoltà.
Borrello (SA)
- La tematica è stata oggetto di
particolare attenzione nelle ultime settimane e la proponente,
anche nella stesura della mozione, è stata particolarmente attenta
a richiamare tutta una serie di aspetti con dovizia di particolari,
con tutta una serie di aspetti anche da un punto di vista normativo
e richiami di sentenze e riferimenti giuridici.
Io devo chiedere scusa già in anticipo ai colleghi Consiglieri,
ma proprio anche in virtù di un'azione legittima che la collega
Pulz ha fatto di messa in mora rispetto all'attività del "bando
affitti", a sostegno della locazione, dividerò il mio intervento in
tre fasi: un aspetto più di carattere giuridico-legale per andare a
rispondere anche ai riferimenti che lei ha prodotto, con il
sostegno e il supporto dell'Ufficio legale della Regione, poi c'è
un ragionamento più di carattere politico e un ragionamento di
carattere amministrativo. Dico questo perché leggerò, per ovvi
motivi, anche in virtù del fatto che l'Amministrazione regionale
dovrà rispondere alla messa in mora che lei ha prodotto... per
evitare anche errori in quanto rappresentante dell'Amministrazione
regionale.
Una premessa di carattere generale in questo momento la vorrei
fare, anche grazie alla sua mozione, possiamo andare a dettagliare
in maniera più puntuale alcuni esoneri che lei ha citato, ma che
sono previsti nella normativa di riferimento: mi riferisco ai
rifugiati politici e alle persone con problematiche da un punto di
vista sussidiario e umanitario. Sono previste nella normativa, lo
citerò all'interno della mia risposta.
Entro nel merito rispetto ai punti, che lei ha citato. La scelta
di individuare quale requisito di accesso alla misura la titolarità
del permesso di lunga durata discende, come evidenziato anche nelle
premesse della delibera di Giunta regionale che approva il bando,
dalla sentenza della Corte costituzionale n. 166/2018, con la
quale, in particolare, è stato dichiarato costituzionalmente
illegittimo l'articolo 11, comma 13, del decreto-legge n. 112/2008,
che prevedeva per l'accesso, ai sensi della n. 431/1998, ai
contributi statali alle locazioni di cittadini di Stati non
appartenenti all'Unione europea il possesso del certificato di
residenza da almeno dieci anni nel territorio nazionale. Secondo la
Corte, la disposizione citata contrastava con gli obblighi europei
che, ai fini dell'accesso alle prestazioni sociali, esigono la
parità di trattamento tra i cittadini italiani ed europei e
soggiornanti di lungo periodo,
status
che la direttiva
2003/109, che lei citava precedentemente, del Consiglio, del 25
novembre 2003, relativa allo
status
dei cittadini di Paesi
terzi che siano soggiornanti di lungo periodo, riconosce ai
cittadini di Paesi terzi che risiedono regolarmente in uno Stato
membro da almeno cinque anni. A questa disposizione è stata data
attuazione in Italia con l'articolo 9 del decreto legislativo n.
286/1998, come modificato dal decreto legislativo n. 3/2007, che ha
regolamentato il procedimento per ottenere il riconoscimento del
titolo di lungo soggiorno.
È quindi evidente che, in assenza di una previsione normativa
statale, il parametro di riferimento oggi è costituito dalle
indicazioni della Corte costituzionale, la quale ritiene in tutto
equiparabili, ai fini dell'accesso alle prestazioni sociali, i
cittadini europei e titolari del permesso di lungo periodo. Questa
scelta - per entrare nel discorso di legittimità e illegittimità
con il supporto degli uffici legali - è legittima. È stata d'altra
parte adottata dopo la sentenza della Corte costituzionale n.
166/2018 da moltissime amministrazioni sul territorio nazionale.
Una piccola considerazione a margine degli aspetti di carattere
giuridico-legale, leggendo le notizie anche per quanto riguarda il
reddito di cittadinanza, sembrerebbe che si vada verso questa
direzione.
Occorre ancora considerare che, come da lei citato, il
contributo affitti non è l'unica misura di politica abitativa
prevista a sostegno delle persone in difficoltà, la legge regionale
n. 3/2013 promuove una serie coordinata di interventi che tutelano,
tra gli altri, anche le persone non italiane. Tra gli interventi
suddetti vi è innanzitutto la realizzazione del bando dell'edilizia
residenziale pubblica in ordine al quale la normativa regionale
prevede requisiti di accesso, che sono già stati vagliati in
passato dalla Corte costituzionale. Va infatti ricordato che la
formulazione originaria dell'articolo 19 della legge regionale n.
3/2013, articolo 19, comma 1, lettera b) - le dico tutti i
riferimenti - prevedeva tra i requisiti di accesso all'edilizia
residenziale pubblica quello della residenza nella regione da
almeno otto anni, maturati anche non consecutivamente, dichiarato
questo incostituzionale dalla Corte con sentenza n. 168/2014. La
Corte ha ritenuto illegittima la disposizione perché
discriminatoria sia nei confronti dell'Unione, ai quali deve essere
garantita la parità di trattamento rispetto ai cittadini degli
Stati membri, sia nei confronti dei cittadini di Paesi terzi che
siano soggiornanti di lungo periodo, i quali, come ha sottolineato
la Corte, in virtù dell'articolo 11, paragrafo 1, lettera f), della
direttiva n. 109/2003, godono dello stesso trattamento dei
cittadini nazionali per quanto riguarda anche l'accesso alla
procedura per l'ottenimento di un alloggio. In esecuzione della
predetta sentenza, quella che ha bocciato l'articolo della legge
regionale n. 3/2013, quindi la nostra legge, il legislatore
regionale ha quindi modificato la legge regionale e l'articolo 9
della legge 3 è stato modificato nel 2014 prevedendo che sono
ammessi alla misura di assegnazione della casa popolare, oltre i
cittadini di Stati appartenenti all'Unione europea regolarmente
soggiornanti in Italia e i loro familiari, anche i titolari di
permesso di soggiorno comunitario per soggiornanti di lungo
periodo, ai sensi del decreto legislativo n. 3/2007, purché
residenti nel territorio regionale da almeno due anni.
Disposizioni, queste ultime, che non sono state oggetto di
impugnazione da parte dello Stato; quindi precedentemente era stata
impugnata per un problema di costituzionalità - sto parlando della
misura per l'assegnazione delle case popolari -, ma dopo la
modifica del 2014 non c'è stata l'impugnativa.
Pertanto, anche alla luce di quanto ribadito dalla Corte
costituzionale nella sentenza n. 166/2018, non vi sono ragioni di
ritenere che detto requisito sia legittimo, avuto riguardo
all'edilizia residenziale pubblica, in considerazione delle
finalità di evitare che detti alloggi siano assegnati a persone
che, non avendo ancora un legame sufficientemente stabile con il
territorio, possano poi rinunciare ad abitarvi rendendoli
inutilizzabili per altri che ne avrebbero diritto, in contrasto con
la funzione socio-assistenziale dell'edilizia residenziale
pubblica. Le cito un'ulteriore misura - l'ha citata anche lei nel
suo intervento -, proprio nell'ottica della complementarietà degli
interventi di politica abitativa: occorre ricordare che, in
attuazione dell'articolo 13 della legge regionale n. 3/2013 che
disciplina l'emergenza abitativa, la deliberazione di Giunta
regionale n. 349/2017 individua come beneficiari dell'assegnazione
di alloggi in emergenza abitativa, in presenza di disagio sociale,
tutti i residenti in Valle d'Aosta da almeno ventiquattro mesi, ben
potendo pertanto i non titolari di permesso di lungo periodo
accedere alle predette condizioni che lo equiparano al cittadino
italiano ed europeo. Nel discorso complementarietà delle misure per
quanto riguarda le politiche abitative abbiamo quindi:
l'assegnazione degli alloggi di case popolari (permesso di lungo
periodo), contributi affitti, che è un contributo e non è un
sostegno definitivo (permesso di lungo periodo), mentre per quanto
riguarda l'emergenza abitativa non è previsto il permesso di lungo
periodo.
Lei ha fatto anche un ragionamento legato al secondo punto,
quello dell'obbligo di certificazione. Il bando affitti, approvato
con deliberazione n. 1580/2018, al punto 3) prevede i termini di
esclusioni ed esclude coloro che hanno (cito): "
titolarità di
diritti di proprietà o di altro diritto reale di godimento su
immobili ad uso abitativo ubicati sul territorio italiano o
all'estero, ovviamente adeguati alle esigenze del nucleo
familiare
". Il punto 4), quello che lei ha messo anche
nell'impegnativa, è legato alla dimostrazione dei requisiti; il
predetto bando prevede che "
i cittadini di Stato appartenenti
all'Unione Europea, con esclusione dell'Italia, e i cittadini di
Stato non appartenenti all'Unione Europea, ai sensi dell'articolo
3, comma 4, del D.P.R. n. 445/2000, non potranno rilasciare solo la
dichiarazione sostitutiva in merito alle proprietà a destinazione
abitativa ubicate all'estero, ma dovranno produrre relativa
documentazione, riguardante attestazioni o certificati in corso di
validità, rilasciati dalla competente autorità dello Stato estero,
corredati da traduzione in lingua italiana autenticata
dall'autorità consolare che ne attesti la conformità originale.
- tutto questo è definito all'interno del D.P.R. n. 445, articolo
3, comma 4 -
I soggetti titolari di proprietà in Italia o
all'estero, assegnati in sede di separazione giudiziale dal
coniuge, nonché i titolari pro quota di diritti reali, dovranno
essere in possesso, al momento della presentazione della loro
domanda, dell'attestazione di indisponibilità dell'alloggio. La
suddetta documentazione dovrà riguardare la condizione di cui al
presente punto con riferimento alla data del bando e deve essere
presentata, se non allegata alla domanda, entro e non oltre il 28
febbraio 2019, pena l'esclusione del bando
". Le ho letto
l'articolo e ho definito gli elementi che vanno potenzialmente a
escludere i requisiti richiesti, ovviamente con la possibilità di
integrare la documentazione al 28 febbraio (questo è previsto dal
bando).
Alcune considerazioni in merito anche al discorso del D.P.R. n.
445. La base giuridica, per quanto riguarda il punto 4), è
costituita proprio dall'articolo 3 che le ho letto precedentemente;
analogamente a quanto avviene in molti altri bandi per il sostegno
all'accesso alle abitazioni di locazione, si fa espresso rinvio
alla predetta disposizione. In particolare - e questi sono gli
elementi che poi possono essere utili anche per coloro che devono
essere esonerati dalla presentazione di queste domande - occorre
considerare che, ai sensi del comma 2 del citato articolo 3, i
cittadini di Stati non appartenenti all'Unione, regolarmente
soggiornanti in Italia, possono utilizzare le dichiarazioni
sostitutive di cui agli articoli 46 e 47 limitatamente agli stati e
alle qualità personali e ai fatti certificabili o attestabili da
parte di soggetti pubblici italiani. Poiché, com'è evidente, le
proprietà all'estero non rientrano nella definizione che le ho
citato prima, trova applicazione la disposizione di cui al comma 4
del medesimo articolo, secondo cui, al di fuori dei casi dei commi
2 e 3, gli stati, le qualità personali e i fatti sono documentati
mediante certificati o attestazioni rilasciate dalla competente
autorità dello Stato estero, corredati di traduzione in lingua
italiana, autenticati dall'autorità consolare italiana che ne
attesta la conformità originale, dopo avere ammonito l'interessato
sulle conseguenze penali della produzione di atti o documenti non
veritieri. Cito questo così le do la
ratio
del ragionamento
fatto all'interno del bando degli affitti.
Arrivo al discorso delle eccezioni. La disposizione del bando
deve naturalmente essere letta facendo riferimento anche alle
espresse eccezioni dell'obbligo di presentare certificazioni
contemplate (in particolare al comma 3, dell'articolo 3, del D.P.R.
n. 445/2000), riferite al caso in cui la produzione di
dichiarazioni sostitutive in luogo delle certificazioni o
attestazioni avvenga - e questo lei l'ha citato - in applicazione
di convenzioni internazionali tra l'Italia e il paese di
provenienza del dichiarante. Rilevo a tal fine, costituendo
legittimo il titolo di esclusione dell'obbligo di cui all'articolo
3, le diverse convenzioni con gli Stati di provenienza di migranti
- ne cito qualcuna: le convenzioni lo Stato italiano le ha prodotte
per esempio con il Senegal, con il Marocco, la Tunisia, l'Egitto,
la Costa d'Avorio e la Nigeria - che prevedono lo scambio di
informazioni per le dichiarazioni relative ai redditi, ivi compresi
quelli immobiliari, quindi in questo caso non è così complicato
andare a individuare un'eventuale documentazione.
Si rammenta, inoltre, la specifica situazione in cui il bando in
esame non deroga in alcun modo, dovendosi anche in questo caso fare
riferimento alle disposizioni dell'articolo 3 del D.P.R. n.
445/2000 in esso richiamato, che fa salve le diverse disposizioni
contenute nelle convenzioni internazionali in vigore per l'Italia
di talune categorie di cittadini degli Stati terzi non membri
dell'Unione europea che, in virtù del carattere prevalente di norme
e di diritto internazionale ed eurounitario, così come anche
definito dalla Convenzione di Ginevra del 1951, devono essere
parificate con riferimento alla possibilità di avvalersi della
dichiarazione sostitutiva, anche per fatti e stati non
certificabili o non attestabili, in quanto correlati a situazioni
estere da soggetti pubblici o privati italiani a cittadini
nazionali di Stati membri dell'Unione europea. Il riferimento è
ovviamente ai rifugiati politici, ai titolari di protezione
sussidiaria e umanitaria, i quali, per ragioni connesse alla loro
condizione, non possono avvalersi della protezione o assistenza
dell'autorità del paese d'origine, di fatto esentando il rifugiato
dall'adempimento impossibile da attuare. Queste persone sono tutte
esonerate da quell'obbligo della certificazione e questo è anche a
sostegno della sua tesi.
Chiedo scusa ai colleghi, ma mi sembrava opportuno fare
chiarezza da un punto di vista normativo e di legittimità
dell'atto, come legittime sono anche le posizioni di carattere
politico. In questa sede faccio però una considerazione a livello
amministrativo: il bando è stato aperto il 10 dicembre, la
presentazione delle domande scadeva il 28 dicembre e sono oltre
2.500 le persone che hanno prodotto richiesta; stiamo ancora
aspettando le domande che arrivano dai Comuni, perché pure i Comuni
avevano la possibilità di riceverle. In virtù di tutte le
problematiche di carattere amministrativo e per non arrecare danno
a coloro che hanno presentato le domande, in virtù di quanto
espresso, legato anche alle eccezioni che vanno a tutelare le fasce
deboli, noi riteniamo che dobbiamo porre particolare attenzione a
tali richieste, faremo delle valutazioni sulla casistica delle
domande che saranno presentate.
Riteniamo però di astenerci dalla sua mozione, soprattutto per
quanto riguarda gli aspetti legati alla legittimità degli atti e
per le problematiche di carattere amministrativo che il blocco di
questo bando comporterebbe in virtù di tutte le cose che ho
enunciato, pur con la disponibilità da parte mia e del Governo di
analizzare le pratiche per quel ragionamento di complementarietà
delle politiche abitative, che non sono a compartimenti stagni, ma
sono dinamiche che devono essere rapportate, nella valutazione,
nella loro complessità.
Chiedo quindi alla maggioranza su tale tema di astenersi per
tutto quanto ho esposto e ringrazio la proponente.
Presidente
- Ha chiesto la parola il collega Manfrin, ne
ha facoltà.
Manfrin (LEGA VDA)
- Assessore, non solo lei non si deve
scusare per essere stato lungo e particolareggiato nel suo
intervento, ma la ringraziamo per avere inquadrato in maniera
assolutamente precisa e puntuale, a livello giuridico, un
intervento che è stato fatto dalla maggioranza precedente. Spero,
come evocava prima il collega Distort, di non fare arrabbiare
nessuno con la mia risposta, ma di aggiungere elementi utili al
dibattito.
Questa iniziativa, com'è già stato detto, mira a modificare i
criteri del cosiddetto "bando affitti" che lei - questo me lo
consenta, collega Pulz - afferma siano asserviti a obiettivi di
propaganda politica e, per corroborare questo fatto di propaganda
politica, richiama un comunicato stampa prodotto per evidenziare il
risultato raggiunto ai tempi. Secondo questa sua impostazione,
qualsiasi risultato raggiunto, se evidenziato da un comunicato
stampa, può definirsi "propaganda". A questo punto, se noi
dovessimo seguire questa impostazione, dovremmo derubricare a mera
propaganda anche tutti i numerosi comunicati stampa con i quali lei
più volte è intervenuta all'inizio di legislatura.
Siccome non vogliamo accendere un dibattito politico su questo
punto, ma vogliamo entrare nel merito, ci concentreremo sulla
concretezza degli argomenti che ci ha portato a suffragio della sua
tesi su questa iniziativa e, per questo, non posso che ringraziare
una seconda volta, perché con questa iniziativa ha specificato bene
a livello giuridico su quali temi vuole basare il suo intervento
per modificare questa iniziativa.
Veniamo quindi a queste motivazioni. Al primo punto sostiene che
la sentenza della Corte costituzionale, la n. 166/2018, sancisca la
bocciatura della residenza per almeno cinque anni nel territorio
dello Stato poiché, come lei ha riportato, trattandosi di una
provvidenza che, alla luce della scarsità delle risorse
destinabili, non si può vincolare alla prolunga protrazione del
radicamento territoriale. In realtà, da questa tesi esposta pare
che lei non abbia letto il bando, soprattutto pare che lei non
abbia letto con attenzione nemmeno questa sentenza, perché, collega
Pulz, il bando precedente a questo prevedeva dieci anni di
residenza sul territorio nazionale e cinque anni di residenza sul
territorio regionale. Noi, invece, in osservanza e in ossequio alla
sentenza della Corte costituzionale, abbiamo ridotto a quattro anni
di residenza sul territorio regionale andando incontro a quanto era
stato previsto. Non mi pare peraltro che negli anni passati
qualcuno fosse mai intervenuto a contestare la lunghezza della
residenza, né sul territorio nazionale, né su quello regionale. Noi
abbiamo addirittura abbassato la permanenza sul territorio
regionale. Troviamo quindi che il paragone non sia assolutamente
centrato. Peraltro il termine "bocciato dalla sentenza" - è questo
il difetto che lei ha prodotto - non sono i cinque anni nel
territorio dello Stato come lei ha indicato per il permesso di
lungo periodo, ma sono i cinque anni di residenza nella Regione,
sui quali in effetti siamo intervenuti.
Proseguiamo. Lei dice che la legge nazionale a cui fa
riferimento il bando non prevede tale requisito. Su questo mi
permetto di fare una premessa che ha già fatto anche l'Assessore
Borrello citandole la legge regionale n. 3/2013: la legge quadro
relativa agli alloggi ERP, all'emergenza abitativa, al sostegno
alle locazioni e quant'altro, proprio all'articolo 12 "Sostegno
alle locazioni", al comma 3 dispone che "
la Giunta regionale
definisce, con propria deliberazione, i requisiti, la misura, i
criteri e le modalità, anche procedimentali, per la concessione e
l'erogazione di contributi di cui al presente articolo, nel
rispetto dei vincoli previsti per l'accesso ai finanziamenti dello
Stato
". Secondo questo comma, la Regione autonoma Valle
d'Aosta, nella sua piena autonomia, può predisporre i requisiti e
lo può fare perché il fondo nazionale da tre anni - non vorrei
sbagliarmi - non viene più finanziato a causa della scarsità di
risorse; quindi la Regione autonoma Valle d'Aosta, utilizzando
esclusivamente i propri fondi per finanziare questo bando, può
predisporre dei criteri che premino la territorialità dei
richiedenti, che è esattamente quello che viene riportato nella
sentenza n. 166/2018 e, inoltre, nella sentenza n. 221/2013, dove
si evidenzia che le politiche sociali dirette al soddisfacimento
dei bisogni abitativi possono prendere in considerazione un
radicamento territoriale ulteriore rispetto alla semplice
residenza, purché contenuto in limiti non palesemente arbitrari o
irragionevoli. Mi pare che quattro anni di residenza sul territorio
regionale non possa essere considerato un limite né arbitrario, né
irragionevole. Come dicevo prima, proprio al punto 7 della sentenza
n. 166 viene esattamente richiamata l'equiparazione tra cittadini
UE e cittadini extra UE prodotta dai permessi di lungo periodo;
anzi, secondo l'interpretazione che ha trovato fondamento in
numerose conferme in altre Regione e Comuni, quella del permesso di
lungo periodo è la soluzione proprio suggerita dalla Corte
costituzionale, perché permette di avere una definizione chiara di
coloro che possono recepirlo.
Vi chiederete: per quale motivo introdurre delle differenze?
Perché chiedere un radicamento territoriale ulteriore? Questa credo
sia una domanda recondita, probabilmente condita da tutta una serie
di valutazioni politiche fatte dalla collega Pulz durante il suo
intervento. Per un motivo semplice: non siamo in presenza, come
dichiarato all'interno di questa iniziativa, di una misura che
attiene ai bisogni primari della persona indifferenziabili e
indilazionabili riconosciuti invece a tutti i cittadini, ed è la
stessa sentenza n. 166/2018 a sostenerlo, perché dice che non è
questo il caso. Il sostegno all'abitazione in locazione, istituito
all'articolo 11 della legge 9 dicembre 1998, n. 431, consiste in un
contributo destinato al pagamento del canone da erogarsi a soggetti
che si trovano in una situazione di "indigenza qualificata", che
non è questo caso. Lei sa benissimo che l'indigenza qualificata non
è quella primaria a cui si ricorre con l'emergenza abitativa, ma è
qualificata perché la persona, oggetto di questo contributo, è una
persona che deve poter già pagare il proprio affitto di casa,
quindi non si trova in una situazione di privazione dell'alloggio,
ma deve avere già le sostanze necessarie per potersi pagare un
affitto, e questo contributo interviene in seconda battuta per
sostenere proprio il pagamento di questo affitto. Non è quindi una
misura emergenziale: ecco perché si parla di indigenza qualificata.
Peraltro la Regione autonoma Valle d'Aosta, come ha già ricordato
il collega Borrello, prevede già degli interventi per quanto
riguarda i bisogni primari, ovvero l'istituto dell'emergenza
abitativa, che interviene sostenendo la quasi totalità del canone
d'affitto in caso di sfratto e di reddito, sia per esempio - non so
perché lei non lo sa, collega Pulz - quello degli alloggi ERP, dove
in applicazione di una legge nazionale è prevista una riserva del
20 percento degli alloggi per i profughi, che quindi è una riserva
specificamente prevista per queste persone. Come ricordato anche
nella legge n. 3/2013, al di fuori di questa eccezione, anche nella
legge n. 3/2013 è previsto il permesso di lungo periodo per
accedere agli alloggi ERP. Questo bando di sostegno, quindi,
interviene solo ed esclusivamente a sostenere una parte dei costi
degli affitti e direi che non siamo proprio nella fattispecie dei
bisogni basilari. Infine, secondo una giurisprudenza della Corte
costituzionale consolidatasi a partire dalla sentenza n. 432/2005,
il legislatore può legittimamente circoscrivere la platea dei
beneficiari delle prestazioni sociali in ragione della limitatezza
delle risorse destinate al loro finanziamento. E quale modo
migliore, collega Pulz, per circoscrivere queste risorse, se non
quello di decidere di destinare questi soldi e questo sostegno a
chi effettivamente ha deciso di stabilirsi in pianta stabile,
rispettando le leggi con tanto di permesso di soggiorno di lungo
periodo?
Ancora: nell'individuazione della platea dei beneficiari si è
voluto essere addirittura più estensivi prevedendo i possessori di
soggiorno di lungo periodo, perché - le faccio l'esempio di quello
che invece si poteva fare - la norma nazionale della già citata
legge n. 286/1998, la cosiddetta "Bossi-Fini", nelle disposizioni
in materia di alloggio e di assistenza sociale, all'articolo 40,
comma 6, era addirittura ben più restrittiva. Avremmo potuto
invocare quella norma, perché prevede che venga garantito quel
diritto esclusivamente agli stranieri titolari di carta di
soggiorno e agli stranieri regolarmente soggiornanti e in possesso
di permesso di soggiorno almeno biennale, che esercitino una
regolare attività di lavoro subordinato o di lavoro autonomo;
avrebbero così diritto di accedere in condizioni di parità con i
cittadini italiani agli alloggi di edilizia residenziale pubblica,
ai servizi di intermediazioni delle agenzie sociali eventualmente
predisposte da ogni Regione o dagli Enti locali per agevolare
l'accesso alle locazioni abitative e al credito agevolato in
materia edilizia, recupero, acquisto e locazione della prima casa
di abitazione. Si sarebbe quindi riservato in questa maniera il
diritto di accedere ai soli stranieri regolari in possesso di un
contratto di lavoro subordinato o che svolgessero un contratto di
lavoro autonomo, il che avrebbe completamente escluso, per limiti
di reddito, la platea dei percettori stranieri, come ben potrà
immaginare. La citata e censurata norma della Lombardia che viene
contestata in questa sua iniziativa, invece, aveva previsto, sì,
una discriminazione tra soggetti, prevedendo però soltanto per gli
immigrati la durata certa della residenza, tanto a livello
nazionale, quanto in territorio regionale, mentre per i cittadini
italiani ed europei tale requisito non era richiesto. Noi, invece,
in ottemperanza della sentenza della Corte abbiamo applicato questo
requisito
erga omnes
, quindi superando le criticità
sollevate. Credo che la collega Pulz possa comprendere quale sia la
differenza tra applicare un criterio in maniera restrittiva
soltanto per i cittadini stranieri e, invece, applicare un criterio
per tutti i cittadini, stranieri e italiani. Su questa prima parte
è evidente una cosa, ovvero che la sentenza della Corte
costituzionale è interpretativa, non definisce parametri univoci,
ma individua, sulla base della legislazione vigente, dei parametri
a cui fare riferimento in assenza di nuova disciplina per valutare
la legittimità dei requisiti di accesso alla provvidenza.
Veniamo così alla seconda parte di quanto da lei sostenuto nella
sua iniziativa, collega Pulz, nella quale si rileva la totale
inconsistenza delle motivazioni addotte. Lei dichiara innanzitutto
che l'articolo 3 del D.P.R. n. 445/2000 sarebbe contrastante con la
cosiddetta "Bossi-Fini", considerata fonte preordinata, ma un
semplice paragone tra i due articoli 3 può evidenziare
efficacemente - come ho già evidenziato prima, peraltro - che nel
comma da lei citato si fa riferimento alla rimozione degli ostacoli
al riconoscimento dei diritti, tra cui quello dell'alloggio e la
verifica dei requisiti di legge che non può certo intendersi come
la violazione di un diritto. Inoltre la sua iniziativa sottolinea
come livello essenziale di prestazione l'accesso al bando in
questione e questa interpretazione, come ho avuto già modo di
dirle, è chiaramente errata.
Il bando in questione non può essere considerato un livello
essenziale di prestazione, proprio perché, per accedervi, bisogna
avere quella che è definita "indigenza qualificata". Non stiamo
parlando di persone che sono senza un alloggio oppure di persone in
situazioni di morosità e rischio di sfratto o con sfratto esecutivo
in mano, ma di persone che hanno un alloggio, che non hanno alcuna
mensilità pregressa pendente, quindi questo bando rappresenta un di
più rispetto a quanto da lei prefigurato e richiesto come diritto
essenziale e fondamentale.
Particolarmente fuori luogo risulta il suo invito a non tenere
conto sostanzialmente delle disposizioni contenute in un decreto
del Presidente della Repubblica, il n. 445/2000, che al suo interno
chiarisce in maniera dettagliata quali siano i documenti per i
quali sia sufficiente l'autocertificazione. Questo è stato ben
esposto dall'Assessore Borrello.
Per quanto riferito all'ISEE, come riportato dal proponente,
all'articolo 46, lettera o), è specificato che la situazione
reddituale può essere certificata tramite una dichiarazione; lo
stesso non può dirsi, invece, per il possesso di beni immobili che
sono esclusi dall'elenco in questione. È bene ricordare, visto che
l'ha citato come esempio all'interno della sua mozione, che il caso
di Lodi è risultato contrario alle norme, in quanto si è chiesto di
certificare una situazione reddituale per accedere a una
scontistica, neanche al servizio di refezione scolastica;
disposizione, questa, che secondo il TAR contrasta legittimamente
con quanto previsto nel D.P.R. n. 445. Questo caso però è
totalmente diverso e il motivo è presto detto. Nel nostro paese
esiste un
database
della Pubblica amministrazione - ma anche
questo è stato ben esposto -, ad esempio qual è l'ufficio del
catasto, ed è relativamente semplice accedere per verificare
eventuali dichiarazioni mendaci; lo stesso non si può dire per
altri paesi, siano essi UE, come per esempio l'est Europa, siano
essi extra UE. Capite bene come la verifica dei suddetti requisiti
risulti impossibile all'estero e sia di assoluto buonsenso
demandarla ai richiedenti. Inoltre, risulta peraltro evidente che
tale onere, secondo la convenzione di Ginevra, non possa applicarsi
a coloro che provengono da zone di guerra impossibili da
raggiungere e, per questo motivo, ne siano esentati.
Venendo a quello che lei ha esposto nel suo intervento, collega
Pulz, lei ha parlato del bando affitti come di un sostegno al
reddito: non è un sostegno al reddito, questa è un'interpretazione
errata che lei dà del bando affitti e mi ha lasciato
particolarmente basito il fatto che lei dichiarasse che non vi sia
un problema se una persona possiede una casa all'estero e poi viene
qui e chiede anche un contributo per pagare l'affitto di casa che
si trova in Valle d'Aosta. Mi sembra invece che un problema ci
possa essere, purtroppo abbiamo l'esempio di fior di persone che
utilizzano la casa dei propri paesi d'origine come casa vacanze e
come casa per parcheggiare la propria famiglia e poi arrivano qui e
accedono a tutta una serie di servizi che, invece, sono preclusi a
chi possiede già un alloggio. Se noi mettessimo a confronto anche
soltanto due cittadini, uno italiano e uno straniero, lei sa bene,
come c'è scritto nel bando, che non si possono possedere quote di
proprietà, per esempio il cento percento delle quote di proprietà
di un alloggio. Perché ad un cittadino italiano o valdostano
dovrebbe essere proibito possedere quote di proprietà di un
alloggio e, invece, a un cittadino straniero dovrebbe essere
concesso? C'è qualcosa che stride.
Nei pochi minuti che mi rimangono desidero evidenziare una parte
di intervento che è stata completamente ignorata all'interno del
bando, ma che invece è fondamentale: l'intervento a sostegno dei
coniugi separati. Si è inserita per la prima volta all'interno di
questo bando la possibilità per i coniugi separati - tramite una
dichiarazione - di dichiarare l'indisponibilità dell'alloggio, pur
avendone la proprietà. Questo permetterà a tanti coniugi, che
purtroppo si trovano in una situazione di povertà dovendo
affrontare le cause di separazioni, di accedere a questo servizio.
Noi riteniamo che sia di assoluta importanza.
Per concludere, quanto le ho rappresentato non rappresenta
elucubrazioni personali, ma sono le stesse motivazioni che hanno
portato più di un'Amministrazione, prima tra tutte il Comune di
Arezzo, con l'allora Assessore alle politiche sociali e oggi
Senatrice Tiziana Nisini che abbiamo avuto ospite qui, in Valle
d'Aosta, e del Comune di Cascina, con il Sindaco Susanna Ceccardi,
a fare questo tipo di scelta che va nel senso di tutelare i propri
cittadini, affermare la legalità e verificare in maniera accurata
che a percepire il sostegno dalla Pubblica amministrazione sia
effettivamente chi si trova in una situazione di necessità e non
sia, invece, uno di quei truffatori recentemente scoperti dalla
Guardia di finanza di cui abbiamo parlato e di cui anche lei ha
dato notizia nel suo intervento. In definitiva, collega Pulz, spero
di averle dimostrato i fatti - senza scendere troppo nel tecnico,
ma un pochino ho dovuto per addurle motivazioni concrete - che
possono portarla a convincersi che, con questo bando, non abbiamo
certo creato discriminazioni, ma ci siamo posti quale unico
obiettivo quello della tutela dei nostri cittadini.
Dalle ore 20:00 riassume la presidenza la Presidente
Rini.
Rini (Presidente)
- Ha chiesto la parola la collega
Spelgatti.
Spelgatti (LEGA VDA)
- In questo dibattito non sarei
dovuta intervenire, in quanto eravamo d'accordo che avrebbe
preparato l'intervento il collega Manfrin che, come vedete, sa
sempre portare avanti qualsiasi iniziativa con la massima dovizia
di particolari e quindi lo ringrazio. Ringrazio anche l'Assessore
Borrello per la precisione e per aver portato qui le motivazioni
giuridiche a sostegno delle nostre scelte.
Intervengo perché c'è un qualcosa che, indipendentemente da
tutto, non riesco a sopportare: in tutta la sua esposizione lei
parla di "umanità". Il fatto che nei vostri schieramenti politici
si parli sempre di "mancanza di umanità" da parte nostra e di
"umanità" da parte vostra nelle battaglie che portate avanti è un
qualcosa che mi risulta insopportabile, così come la definizione di
"razzista" in qualunque scelta si faccia da parte nostra legata
alla volontà di dare priorità ai nostri cittadini, ai cittadini
italiani o comunque a coloro che, nel tempo, hanno dimostrato un
radicamento sul territorio e una vera volontà di integrazione. Chi
governa deve fare necessariamente delle scelte. In un mondo ideale
ci sarebbero assolutamente risorse per tutti; purtroppo però non
viviamo in un mondo ideale. Se noi abbiamo una torta e la torta da
dividere è quella, chi governa purtroppo si deve assumere l'onere
di fare delle scelte. Anche non scegliere, come volete fare voi,
quindi aprire a tutti, comporta necessariamente una scelta, e
questo comporta che chi è arrivato dopo ed è in condizioni spesso e
volentieri ancora di difficoltà - perché magari ha più figli o per
tante ragioni che non stiamo qui a declinare - può passare davanti
ai nostri cittadini. Questo non è comunque corretto. Le faccio un
esempio banalissimo. Lei è una madre e ha un marito, siete genitori
di un figlio e decidete di adottare un bambino: fate un gesto
meraviglioso. Se voi, con due redditi normali, con un figlio e un
altro figlio adottivo, decidete di adottare un altro bambino, siete
ancora più encomiabili, perché tutto questo comporta
necessariamente dei sacrifici. Se però per aiutare un qualsiasi
bambino di un orfanotrofio (e quale persona non vorrebbe i bambini
che sono in orfanotrofio e che hanno difficoltà?) decidete di
adottarne quattro o cinque, a parità di reddito, lei non è più una
brava persona, ma è una scriteriata, perché fa dei danni ai propri
figli. Qual è il compito principale di un genitore? È tutelare i
propri bambini. C'è un limite di non ritorno, c'è un limite entro
il quale non si può andare perché, se si supera la soglia, le
scelte che si fanno nell'esempio che le ho portato vanno contro i
propri figli e, nel caso specifico, vanno contro i propri
cittadini.
Mi dà fastidio quando parlate di umanità, perché non è che voi
siete più umani e noi lo siamo di meno, semplicemente chi governa
deve fare delle scelte. Noi dobbiamo decidere prima di tutto di
dare ciò che possiamo alla nostra gente, aiutare dove possiamo
tutti coloro che ne hanno necessità, ma dobbiamo anche decidere la
soglia oltre la quale non si può andare, perché comunque si toglie
ai nostri cittadini. Siccome i soldi sono quelli che sono, si
devono stabilire dei criteri e noi i criteri li abbiamo
stabiliti.
Presidente
- La parola al Consigliere Bertin.
Bertin (RC-AC)
- Per annunciare il voto favorevole su
questa mozione e per ringraziare la collega che l'ha presentata. Il
rischio di questo atteggiamento è che la situazione non migliori,
anzi peggiori creando emergenza ed andando nella direzione
sbagliata nel gestire queste problematiche che devono essere
gestite, sì, dal Governo, ma in questo caso anche con umanità.
L'attività di governo non deve escludere di per sé l'umanità.
Annuncio il voto favorevole in merito all'impegnativa della
mozione.
Presidente
- Ci sono altre richieste di intervento? Siamo
in discussione generale. Possiamo chiudere la discussione generale.
In replica, la parola alla collega Pulz.
Pulz (ADU VDA)
- Grazie Assessore Borrello per
l'articolata risposta, apprezzo in particolare il suo tentativo di
volgere al positivo le nostre critiche e voglio ringraziare i
Consiglieri Manfrin, Spelgatti e Bertin che hanno, tutti quanti,
arricchito il dibattito.
Prima che si proceda alla votazione, non posso non dichiarare
che siamo molto preoccupati perché, nella sostanza, ci si limita a
prendere tempo: "
adda passà a' nuttata
" (traduzione dal
dialetto napoletano: deve passare la notte), come dicono al sud,
lasciando andare le cose così come sono state impostate. Questo,
senza offendere nessuno, è un caso di ignavia politica da parte
della nuova Giunta. Gli elementi per capire che il requisito di
accesso alla misura - che, così com'è impostato, oltre che
discriminatorio è del tutto illogico, come diceva il collega Bertin
- ci sono già tutti, nell'ottica della buona gestione delle
politiche abitative e, più in generale, del contrasto efficace al
disagio sociale, che è l'unica strada - non ce ne sono tante - per
evitare conflitti tra poveri. Questo è il punto.
Avreste potuto scegliere di muovervi in base alle indicazioni
della Corte tra un minimo e un massimo e voi, nuova maggioranza,
decidete di porvi oltre questo massimo, fate una scelta che ai
nostri occhi è grave e la fate scaricando le responsabilità su chi
vi ha proceduto, sulla vecchia maggioranza, quando avete in mano
ben altri strumenti per cambiare strada. Questa, se mi consentite e
sempre senza offendere nessuno, è la "politica di Ponzio Pilato".
Sotto il profilo amministrativo fermare tutto e ripartire non
comporterebbe assolutamente alcun pregiudizio per nessuno; non
facendolo, voi vi assumete una responsabilità che è pesante.
Non vorrei essere al vostro posto in questo momento,
innanzitutto perché ci si ostina a non volere leggere le norme per
come sono scritte, perché qui non si tratta di trovare le deroghe a
un principio, ma di ammettere che è sbagliato il principio stesso
che è giuridicamente infondato, perché - lo ribadisco con forza -
siamo di fronte a un bisogno primario per chiunque risieda
regolarmente sul territorio. Inoltre, siamo anche di fronte a un
pasticcio, perché non si può emanare un bando in cui si dice: "Se
sei straniero, rientri nella misura solo se hai il permesso di
lungo soggiorno" e poi, a termini scaduti, mettersi a dire: "Ci
sono anche delle eccezioni che però non ho specificato bene, ma te
lo dico adesso, vedremo poi chi presenta le domande", quando magari
molte persone, che avrebbero bisogno e diritto di questo sostegno,
hanno rinunciato a presentare la domanda.
Non possiamo scherzare con il disagio delle persone, noi che
siamo qui al caldo e anche con un lauto stipendio, abbiamo a che
fare con persone che non si possono permettere di pagare un
avvocato affinché questo li aiuti a cercare le eccezioni presenti
nel bando. È l'Amministrazione che deve essere chiara, fin
dall'inizio, in modo da consentire a tutti quelli che hanno diritto
a fare questa domanda di poterla presentare, perché altrimenti
sembra che giochiamo a nascondino con le norme. Così sembra di
mettere un'inutile toppa su un pasticcio, come dicono a Trieste,
dove ho abitato per un anno: "
Pezo el tacon che el buso
"
(traduzione dal dialetto friulano: è peggio la toppa del buco), non
so è chiaro per tutti. Avete deciso di lasciare fermo il termine
del 28 febbraio per preparare le certificazioni, ma chiunque abbia
avuto a che fare con le autorità consolari sa che i tempi sono
dilatati, sono più lunghi e, anzi, sa anche forse che i
procedimenti sono costosi e per qualcuno può essere un grave
problema.
Voglio sottolineare che l'ASGI, l'associazione italiana che
conduce studi giuridici sul tema dell'immigrazione, a cui abbiamo
fatto riferimento e che conosceva già questo provvedimento
regionale perché sorveglia il territorio nazionale per vedere quali
normative nuove sono illegittime, è pronta a sostenere le ragioni
di quanti presenteranno ricorso.
In ultimo, una questione politica: mi sembra che questa nuova
maggioranza strizzi un po' troppo l'occhio alla Lega, che oggi va
tanto di moda con il suo atteggiamento e con la sua propaganda, ma
finalmente anche la Chiesa cattolica si è decisa a denunciare certi
atteggiamenti. In conclusione - non vorrei deludere la Lega di
Salvini - noi ci contrapponiamo con questa mozione non tanto a una
posizione che è indubbiamente ideologica e propagandistica, ma
contestiamo l'illogicità di questo bando affitti perché, se è vero,
come ha detto l'Assessore - e l'ha detto più volte anche in altre
occasioni -, che le misure di sostegno all'abitazione sono tante e
diversificate e bisogna quindi ragionare sul loro complesso, alla
fine di tutto questo processo di discriminazione ci sarà lo
straniero che non riesce a pagare l'affitto e che quindi va in
emergenza abitativa. Se in tanti bandi si cerca di forzare la mano
perché il vento in questo momento storico, che per me è avverso,
soffia in una certa direzione, ciò non significa che siate nel
giusto, Consiglieri Manfrin e Spelgatti, perché il vostro tentativo
di mettere le mani sul sistema del
welfare
, che è uno dei
fiori all'occhiello della Valle d'Aosta, risulta molto pericoloso
per tutti i cittadini. Il punto su cui vi chiediamo di riflettere è
quali saranno le conseguenze reali, pragmatiche di una posizione di
tipo ideologico e discriminatorio.
Presidente
- Non ci sono altre richieste, procediamo alla
votazione. La votazione è aperta. La votazione è chiusa.
Presenti: 34
Votanti           
: 10
Favorevoli: 3
Contrari: 7
Astenuti: 24 (Baccega, Bertschy, Bianchi, Borrello, Certan,
Chatrian, Cognetta, Daudry, Farcoz, Fosson, Gerandin, Marquis,
Morelli, Mossa, Nasso, Nogara, Restano, Rini, Rollandin, Russo,
Sorbara, Testolin, Vesan, Viérin)
Il Consiglio non approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK