Consiglio Regionale della Valle d'Aosta - Oggetto del Consiglio n. 3171 del 24 gennaio 2018 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3171 del 24 gennaio 2018 - Resoconto
OGGETTO N. 3171/XIV - Interpellanza: "Svolgimento da parte
dell'Azienda USL di colloqui vaccinali in modo
"collettivo"".
Farcoz (Presidente) -
Procediamo con il punto n. 32
all'ordine del giorno. La parole à la collègue Certan pour
l'illustration.
Certan (ALPE) -
Assessore Bertschy, volevamo capire come
sono stati condotti i colloqui previsti dal decreto Lorenzin per
quanto riguarda la legge sull'obbligo vaccinale. Abbiamo ricevuto
delle segnalazioni da parte delle famiglie che, come da legge,
hanno provveduto a fare tutto l'iter di prenotazione dei colloqui
presso l'Azienda USL per poter avere un incontro con i medici e,
quando sono andati all'appuntamento dato loro dall'Azienda USL, si
sono ritrovati di fronte ad una situazione di una riunione, di un
incontro, di un colloquio collettivo fra diverse famiglie o
comunque fra diversi genitori. Vi era il desiderio espresso da
parte di alcuni di avere delucidazioni riguardo ad alcune
problematiche legate alla salute del loro figlio e chiedere degli
accertamenti o comunque degli approfondimenti riguardo ad alcuni
dati, ad alcuni percorsi delle malattie dei propri figli, eccetera;
si sono ritrovati in un colloquio collettivo con altre famiglie,
quindi chiaramente non hanno potuto porre questi tipi di domande,
quindi, di fatto, i colloqui non hanno avuto l'efficacia che
dovevano avere. Riguardo a questo, quindi richiamando anche la
legge sulla
privacy
e, in particolare, i diritti, in
considerazione proprio del fatto che gli argomenti e soprattutto i
dati che alcuni genitori volevano richiedere e portavano in questi
colloqui riguardavano dati sensibili di minori, ci chiediamo
intanto se è vero che è avvenuto così - perché noi non abbiamo
chiaramente la possibilità di accertare se non attraverso la
richiesta a lei - e se è successo così, se lei ritiene che siano
stati violati i diritti sulla privacy proprio perché si trattano
dei dati sensibili di minori.
Avevamo messo nell'interpellanza - le chiedo eventualmente di
approfondire lei questo passaggio - che non erano ancora stati
organizzati sul territorio, io non ne ero venuta a conoscenza. Devo
dire che qualcuno mi ha detto che qualcosa è stato fatto sul
territorio, non so se legato all'atto aziendale, lei ci aveva
parlato soprattutto della parte sull'atto aziendale, ma non so se
poi sono state fatte anche nello specifico e, nel caso, chiedo
scusa, io non ero informata di questo, perché qualcuno mi ha detto
che aveva avuto l'informazione che invece sul territorio sono stati
fatti. Io non ho ricevuto comunicazione, ma chiedo scusa se è stata
una mia mancanza. Non credo ci sia stata molta pubblicità, però può
essere che sia sfuggito a me e quindi in quel caso chiedo scusa di
questa precisazione che potrebbe risultare non vera.
Sul resto, sui due punti dell'interpellanza io credo che sia
invece importante capire bene che cos'è avvenuto e soprattutto
chiarire con queste famiglie, alcune delle quali hanno dovuto
chiedere ferie per andare ai colloqui e tutto, giornate lavorative
perse, per poi non poter ottenere nulla, perché chiaramente in
quell'occasione non hanno avuto nessuna risposta, perché non hanno
neanche potuto porre le domande che avrebbero voluto.
Président -
La parole à l'Assesseur Bertschy pour la
réponse.
Bertschy (UVP) -
Rispetto al tema dei vaccini, credo sia
opportuno oggi ricordare che è uscita la motivazione della sentenza
della Corte costituzionale che ha chiarito per quale motivo è
ritenuto legittimo in questo momento l'obbligo e credo che questo
abbia aiutato, al di là delle posizioni, soprattutto gli operatori
a svolgere il proprio lavoro con una sicurezza ancora maggiore.
Rispetto al tema: "se corrisponde al vero e le motivazioni che
hanno portato a svolgere colloqui vaccinali in modo collettivo, le
informazioni ci portano a rispondere che il fatto non corrisponde
al vero e che non sono stati svolti i colloqui vaccinali in modo
"collettivo"", probabilmente ci può essere un po' di ambiguità, di
confusione rispetto al fatto che l'Azienda ha provveduto ad
organizzare degli incontri con la popolazione. I primi due dopo la
risoluzione, mentre uno era stato già realizzato nel febbraio 2017
a Verrès, uno il 6 dicembre a Morgex e uno il 18 dicembre a
Saint-Vincent (altri ne saranno poi organizzati verso la primavera)
e probabilmente questi incontri e gli incontri che sono stati fatti
nei consultori per gruppi di famiglie e per gruppi di genitori
possono avere creato un po' di confusione, però il lavoro degli
operatori e dei medici è molto importante per cercare di dare ai
genitori tutte le informazioni del caso. Io quindi credo che si
tratti oggi di distinguere bene che gli incontri collettivi e i
colloqui individuali sono due cose diverse e gli incontri con i
genitori e i minori non vaccinati, o parzialmente vaccinati si sono
tenuti in ambiti generali sui quesiti e sulle domande più frequenti
relativi alle vaccinazioni e sull'applicazione della normativa
statale sopravvenuta, quindi serate o momenti di incontro di
completa informazione.
"Se non ritiene che siano stati violati i diritti sulla
privacy
, in considerazione del fatto che gli argomenti
trattati riguardano dati sensibili di minori in quarto comporta la
conoscenza dell'anamnesi dei minori e dei familiari". In
conseguenza di quello che si diceva prima, i colloqui per i singoli
casi hanno avuto sempre carattere strettamente individuale e in
nessun ambito di incontri aperti sono state, né possono essere
raccolte anamnesi dei minori e dei familiari. Giustamente come ho
sottolineato, la privacy rispetto a certi temi e a certe
informazioni deve essere completa, soprattutto da parte degli
operatori sanitari. I dati sensibili sono raccolti come anamnesi
pre-vaccinale e al momento dell'esecuzione delle vaccinazioni, che
avviene in seduta individuale chiusa. Questi colloqui hanno
comportato un carico di lavoro importante (sono stati più di 250 ad
oggi) e stanno impegnando gli operatori in un lavoro sicuramente
utile per la comunità, perché è il momento della chiarezza e anche
dell'informazione. Si stanno rivelando utili e stanno producendo
anche un dato importante di aumento delle coperture, in quanto dal
31 agosto al 30 novembre hanno portato alla vaccinazione di circa
850 minori e quindi pare un recupero di circa il 25 percento dei
soggetti che a quella data non erano conformi rispetto al
calendario vaccinale. Credo quindi che, con la massima
disponibilità di chi sta svolgendo questo lavoro, continueremo a
verificare che non vengano confusi i due momenti e giustamente -
come avete sottolineato - che il colloquio individuale abbia tutta
la riservatezza del caso e l'importanza anche che deve essere
data.
Président -
La parole à la collègue Certan pour la
réplique.
Certan (ALPE) -
La ringrazio intanto per la risposta e
naturalmente chi ritiene che siano stati violati i propri diritti
sulla
privacy
dovrà poi fare le valutazioni che ritiene,
perché noi in questo momento facciamo da tramite o da raccoglitori
di informazioni e credo sia una cosa importante, dopodiché il
nostro ruolo finisce lì non essendo presenti a queste riunioni.
Ritengo che però ci sia stato un po' di
pêle-mêle
fra i
diversi argomenti. Per quanto riguarda le motivazioni della
sentenza, esse precisano che quella tematica è una tematica di
carattere nazionale e che non può essere legiferata a livello
regionale, questo soprattutto è stato definito; su altre cose è la
legge che ha definito l'obbligatorietà. Nella sentenza o nella
motivazione questo non è stato rimesso in campo, quindi credo che
la motivazione di fatto abbia fatto questa unica grossa chiarezza
che, bene o male, si sapeva, tant'è che la nostra Regione l'aveva
applicata, perché comunque lo sapevamo che non era nostra
competenza, ma era competenza nazionale pur potendo chiaramente
esprimersi su quello.
Sul fatto che i colloqui abbiano portato a dei risultati se i
dati che lei ha dal 31 agosto al 30 novembre... credo che sia la
legge che ha portato i risultati e la paura, non tanto i colloqui
se sono stati fatti nel mese di dicembre e di gennaio. Mi scusi,
Assessore, ma come i gamberi... non credo che i dati che abbiamo,
riferiti ad un periodo precedente, possano essere frutto di
colloqui successivi. Sicuramente comunque la tematica è stata
affrontata in quei mesi e quindi è chiaro che ne è uscita - anche
come dice lei - una consapevolezza, che sia da una parte o
dall'altra, più grande o un'inconsapevolezza, non lo so, però
certamente, avendo dovuto affrontare la tematica, ci si è ritrovati
a doverne prendere perlomeno coscienza.
Lei poi ha detto: "il fatto non corrisponde al vero, si è invece
provveduto ad organizzare incontri nei consultori". Io credo sia
chiara la percezione da parte delle famiglie sul fatto di andare ad
un colloquio individuale in cui si parla dell'anamnesi e della vita
evolutiva, o comunque anche delle varie malattie dei propri figli,
o sul fatto invece che era stato fissato un colloquio collettivo...
quindi io su questo non lo so. Con questa nostra interpellanza non
andiamo certo a mettere in discussione le competenze, i ruoli,
l'impegno degli operatori e dei medici. Assolutamente non stiamo
confondendo le cose, anzi sappiamo che ci sono, come in tutti i
settori, persone che lavorano e si prodigano per affrontare al
meglio il loro lavoro e non abbiamo messo certo in discussione
questo. È giusto però che, di fronte ad una richiesta di un
colloquio individuale, venga fatto un colloquio individuale, a meno
che non ci sia un'accondiscendenza da parte dei genitori, ma questo
deve avvenire prima, non ci si deve ritrovare in una riunione! Se
poi delle famiglie tutti insieme decidono di chiedere un colloquio
collettivo, credo che possano farlo e in quel caso certo che
risolverebbero problemi anche di tempi, però credo che sia un
diritto di avere colloqui individuali. A mio avviso, quindi su
questo vigili bene, perché non penso che chi ha riferito, ci ha
portato in qualche modo l'informazione fosse del tutto sprovveduto
e abbia preso lucciole per lanterne, quindi le chiediamo di essere
il garante in questo senso.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK