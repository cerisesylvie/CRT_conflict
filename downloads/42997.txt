Consiglio Regionale della Valle d'Aosta - Oggetto del Consiglio n. 465 del 25 marzo 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Presidio ospedaliero
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 465 del 25 marzo 2021 - Resoconto
OGGETTO N. 465/XVI - Interpellanza: "Aggiornamento del
programma strategico triennale per la realizzazione del presidio
unico ospedaliero regionale".
Bertin (Presidente)
- Punto n. 52 dell'ordine del giorno.
Per l'illustrazione, la parola al consigliere Baccega.
Baccega (PA) -
Questa interpellanza del nostro gruppo
nasce inevitabilmente richiamandosi all'interrogazione con risposta
immediata del Consiglio del 24 febbraio alla quale poi non abbiamo
fatto seguire alcuna ulteriore iniziativa. In realtà si chiedeva se
c'erano motivi ostativi o ripensamenti rispetto all'approvazione
del piano annuale degli interventi e dei finanziamenti per la
gestione della società: parlo della SIV ovviamente, per il 2021 e
la presentazione del piano triennale o pluriennale di
programmazione, che ad oggi non mi sembra sia stato ancora
approvato dalla Giunta.
L'Assessore ci aveva risposto all'interrogazione che la SIV non
aveva ancora presentato il nuovo documento con gli aggiornamenti
richiesti dalla Giunta regionale necessari per consentire alla
Giunta di effettuare un'adeguata valutazione.
È passato un mese, si sta consolidando anche in questo caso una
preoccupante situazione di stallo, di mancata operatività, siamo al
24 marzo, la delibera non è ancora stata approvata e, se non
sbaglio, sulla base di quanto abbiamo avuto modo di sentire in
Commissione quando abbiamo audito i tecnici e la società SIV, gli
indirizzi nuovi possono essere la riduzione dei tempi per la
revisione del progetto, la riduzione dei tempi di gara e la
riduzione dei tempi per la realizzazione. Inoltre poi, sentita
anche l'audizione della Sovrintendenza dove viene chiaramente detto
che le due strutture sono compatibili, la modifica dei pilastri per
consentire la realizzazione del sito archeologico.
Per quanto riguarda il resto del provvedimento, la delibera era
già pronta, ribadisco quanto abbiamo detto in occasione della
presentazione dell'interrogazione a risposta immediata, la
Segreteria di Giunta ce la bloccò in quanto, secondo lei, non si
trattava di una delibera che poteva approvare una Giunta in
prorogatio
, soprattutto una Giunta che non poteva approvare
atti che non fossero indifferibili e urgenti. Sulla valutazione
dell'indifferibilità e dell'urgenza abbiamo già avuto modo di dire
che abbiamo scritto.
Il piano operativo stoppato dall'allora Segreteria di Giunta
quindi è ancora in attesa di approvazione dopo cinque mesi di
attività. Una società come quella nata dal matrimonio di due
società corpose come la COUP e la NUV ovviamente ha bisogno di
operare, di lavorare, ha bisogno di risorse, ha bisogno di fare
assunzioni, ha bisogno di essere operativa, perché poi altrimenti
viene aggredita come la responsabile di una situazione di stallo e
questa non è la situazione.
Abbiamo avuto modo di sentire appunto il qualificato intervento
dello studio di progettazione attraverso l'architetto Felli, il
quale ci ha confermato che in 6 mesi la nuova progettazione,
recepite le nuove indicazioni della Giunta, sarebbe stata pronta e
si sarebbe potuto avviare l'appalto, che potrebbe durare meno di 9
mesi e che con 3 anni di lavoro la parte nuova, ovvero i corpi del
nuovo edificio Parini, sarebbero pronti e fruibili.
Noto che nel DEFR, ma poi del DEFR avremo modo di parlarne con
calma... ma su questo punto avete presentato un DEFR dove avete
scritto, credo nell'ambito della miglior tradizione democristiana,
che volete verificare la compatibilità tecnico-progettuale ed
economica, nonché la realizzazione in termini cronologici adeguati
dell'attuale progetto dell'Ospedale, quindi, dopo un'autorevole
valutazione dei costi-benefici, ora siamo alla verifica di
compatibilità.
L'audizione in V Commissione della sovrintendente dottoressa De
la Pierre e della dottoressa Armirotti pare abbia illuminato i
presenti e hanno dato indicazioni storiche importanti sui
ritrovamenti, che vi assicuro ho letto con grande attenzione perché
davvero mi hanno aperto un mondo, ma l'oggetto del confronto
dell'audizione era: possono coniugarsi queste due facce della
stessa medaglia? La risposta è stata affermativa, so che c'è stata
la presentazione di un progetto di riduzione dei pilastri e che le
valorizzazioni dei ritrovamenti archeologici possono
tranquillamente coniugarsi con la realizzazione di un ospedale
secondo quanto ho letto nel verbale dell'audizione.
Noi pertanto chiediamo se è pervenuto e quando il piano annuale
e il piano pluriennale da parte di SIV, quali sono gli indirizzi
che la nuova Giunta ha impartito alla SIV per procedere
all'aggiornamento dei documenti di programmazione, se è intenzione
della Giunta procedere all'approvazione del piano e aggiungo un
altro importante quesito, e spero che mi possa rispondere: che
ruolo svolge la Finaosta in questo percorso, se di controllo
economico e finanziario soltanto o entra nel merito degli
indirizzi.
Presidente -
Per la risposta, ha chiesto la parola
l'assessore Barmasse.
Barmasse (UV) -
Per quanto riguarda il piano aggiornato
da parte di SIV, premesso che, per precisione, la normativa vigente
non prevede alcun documento denominato piano, riferisco quanto
segue: il programma annuale e pluriennale ai sensi della
convenzione tra SIV, Finaosta, Assessorato della sanità e Azienda
USL è pervenuto nell'agosto del 2020. In seguito all'esame della
struttura competente è stato portato all'attenzione della Giunta
regionale senza avere ancora ottenuto l'approvazione formale, in
ogni caso quest'anno non è pervenuto alcun documento aggiornato
rispetto a quello del 2020.
Riguardo invece ai documenti denominati Programma operativo e
strategico e Programma esecutivo annuale 2021, nonché la relazione
semestrale ai sensi dell'articolo 8, comma 6, della legge regionale
n. 20/2016, sono stati trasmessi in data 23 febbraio 2021 da parte
di SIV a Finaosta.
A seguito delle recenti riunioni svoltesi presso il mio
Assessorato in presenza dell'ingegner Rocco come soggetto
attuatore, è stato richiesto a SIV di assicurare una risposta in
merito a:
- punto 1, l'esistenza di una soluzione progettuale per
l'ampliamento ospedaliero che coniughi la realizzazione di un
presidio moderno, efficiente e razionale con la tutela dell'area
archeologica e una sua possibile futura valorizzazione;
- la condivisione da parte della Sovrintendenza di tale
soluzione, l'efficienza e la razionalità della nuova soluzione
progettuale presentata dai progettisti;
- la stima dei costi aggiornati alla nuova soluzione, la stima
dei tempi necessari per presentare una progettazione esecutiva
qualora la Giunta regionale dia il suo assenso alla nuova soluzione
dei nuovi costi, una stima dei tempi per l'avvio di un appalto dei
lavori. Ricordo inoltre che tali indirizzi sono congruenti con
quanto contenuto nel DEFR con riferimento al punto 1.1.2, cioè
sanità e salute, pagina 63 del documento, in cui appunto si recita
che l'Ospedale e l'assistenza sanitaria territoriale saranno al
centro di una nuova programmazione unitamente all'attività che in
questi ambiti è svolta dal personale a vario titolo impegnato;
- verificare la compatibilità tecnico-progettuale ed economica,
nonché la realizzabilità in termini cronologici adeguati
dell'attuale progetto dell'Ospedale, ferma appunto restando
l'opportunità di sondare altre soluzioni qualora gli esiti della
verifica sopra descritta risultassero non percorribili.
Per quanto concerne la domanda: "se è intendimento della Giunta
procedere all'approvazione del piano", gli approfondimenti
conseguenti agli indirizzi impartiti a SIV di cui al punto n. 2
consentiranno alla Giunta di valutare la nuova soluzione proposta
eventualmente e approvarla e conseguentemente procedere ad
approvare il programma annuale pluriennale della società ai sensi
della citata convenzione SIV-Finaosta-Assessorato della
sanità-Azienda USL aggiornato con le nuove modalità di azione e le
nuove tempistiche.
Il problema era stato far incontrare e definire, non
separatamente, la progettazione con la Soprintendenza, cosa che è
avvenuta recentemente, sono state proposte delle modifiche riguardo
ai pilastri che sono adesso all'analisi della Soprintendenza e
stiamo aspettando i risultati per valutare poi definitivamente la
possibilità di procedere o meno con questo tipo di costruzione,
cioè dell'Ospedale nuovo in tale sede.
Presidente -
Per la replica, ha chiesto la parola il
consigliere Baccega.
Baccega (PA) -
Se ho capito bene, Assessore, è tutto da
rifare. Abbiamo una società, la Société Infrastructures
Valdôtaines, che è stata accorpata 19 mesi fa e che mi sembra sia
stata esautorata da quanto mi è stato detto adesso dal soggetto
attuatore, era presente all'incontro questo non lo sappiamo, però,
se è stata esautorata, probabilmente bisognerà fare dei passi che
ancora non si sono visti.
Il fatto di voler ulteriormente tergiversare su questo percorso
richiede attenzione e responsabilità, attenzione sui passi che si
vogliono intraprendere e responsabilità rispetto a quanto è stato
fatto in passato, si sono qui investite diverse risorse, quindi,
sulla base di quello, la situazione può diventare preoccupante per
chiunque andrà a decidere delle modifiche rispetto agli indirizzi
di sostanza ovviamente, non di un pilastro, piuttosto che un altro,
piuttosto che una facciata.
È un elemento sul quale magari dovremo riflettere, avremo
sicuramente modo, guardo il Presidente della V Commissione, V
Commissione che viene sempre scavalcata rispetto a percorsi che
sappiamo poi attraverso le attività ispettive che vengono
intrapresi, ma staremo a guardare, valuteremo e approfondiremo,
faremo anche noi i passi necessari per capire che succede, per non
trovarci poi infilati in storie per cui poi dobbiamo arricchire le
nostre assicurazioni, eccetera. Questo è un po' il dato che mi
sento di dire, comunque grazie per la risposta, Assessore.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK