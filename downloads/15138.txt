Consiglio Regionale della Valle d'Aosta - Oggetto del Consiglio n. 1638 del 8 novembre 1995 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
OPERE PUBBLICHE
Precedente
Successivo
Resoconto integrale del dibattito dell'aula
Oggetto del Consiglio n. 1638 del 8 novembre 1995 - Resoconto
SEDUTA POMERIDIANA DELL'8 NOVEMBRE 1995
OGGETTO N. 1638/X Ricerca di una soluzione per l'ampliamento e
la sistemazione del cimitero di Pontboset. (Ritiro di mozione)
Mozione Venuto a conoscenza di una petizione firmata da un
numero di cittadini considerevole riguardante il cimitero di
Pontboset; Constatato personalmente l'infelice posizione del
cimitero e ritenuta incauta la decisione di ampliamento e
sistemazione prevista dalla Giunta comunale;
il Consiglio regionale della Valle d'Aosta
Impegna
la Giunta regionale:
1) a sospendere eventuali decisioni prese in merito (appalto
lavori);
2) a sentire le parti in causa in modo da arrivare ad una
soluzione più confacente alla volontà dei cittadini e che tenga
conto delle distanze stabilite dalla legge nel caso specifico
ampiamente disattese.
F.to: Chiarello
Presidente Ha chiesto la parola il Consigliere Chiarello.
Chiarello (RC) Mi è arrivata la petizione, come è arrivata al
Presidente della Giunta, in merito a questo problema; ho cercato di
venirne a capo con il sindaco del paese, senza dover presentare
questa mozione, dato che la stessa era firmata dalla metà più
quattro degli aventi diritto al voto. Leggo questo numero
confrontandolo con le nuove votazioni comunali e la ritengo quasi
una mozione di sfiducia nei confronti del sindaco quando la metà
più qualcuno si esprime; probabilmente qualcuno non è d'accordo,
però in questo caso l'ho ritenuta così.
L'ho ritenuta così anche perché ho saputo che su questo problema
abbastanza importante tantissimi cittadini non erano al corrente di
quella che era la decisione della giunta comunale, che a detta di
questi firmatari non è delle più opportune. Rilevo quello che è
stato scritto e quello che mi è stato detto. Ci sono proposte
alternative, la mia domanda non è quella se la proposta alternativa
sia più efficace oppure no di quella già presa, vorrei solo che il
sindaco di questo comune convocasse una riunione, facesse carico
anche ai cittadini della decisione che ha preso e perché questi
cittadini sono contrari.
Dato che sono finanziamenti Frio quelli che andiamo a
riutilizzare per la ristrutturazione di questo cimitero,
effettivamente l'unica mia domanda al presidente è la seguente:
mettere a confronto i cittadini con il sindaco, per vedere se ne
esce qualcosa di migliore per la comunità in considerazione del
fatto che più della metà dei cittadini non sono d'accordo con
questa scelta. Probabilmente non sono stati consultati o forse non
è una scelta valida. Vorrei sentire cosa mi dice il presidente.
Presidente Ha chiesto la parola l'Assessore ai lavori pubblici,
Lavoyer.
Lavoyer (ADP-PRI-Ind) Già nelle sue premesse mi pare che il
Consigliere Chiarello abbia abbastanza inquadrato il problema, nel
senso che questo è un problema prevalentemente di tipo comunale e
quindi dovrebbe essere risolto in quella sede, non all'interno del
Consiglio regionale.
Comunque vorrei soltanto fare alcune precisazioni per
distinguere e fare chiarezza su quello che è il ruolo
dell'amministrazione comunale in questa vicenda, e quello che è il
ruolo invece della Giunta e in questo caso del Consiglio
regionale.
Per quanto attiene il merito del progetto, si premette che
questo intervento è un intervento di iniziativa comunale, cioè è un
intervento di interesse comunale, è il comune che ha incaricato i
progettisti, che ha seguito la progettazione, e che nel 1992 ha
chiesto di inserire questo programma nel Frio. Superate tutte le
varie commissioni, questo programma è stato finanziabile nel
programma del triennio '94-'96, approvato con delibera di Giunta il
15 aprile '94.
Detto questo, l'amministrazione regionale già a suo tempo aveva
dato la possibilità ai comuni che ne facevano richiesta di
appaltare direttamente gli interventi Frio; in questo caso il
comune non ha fatto richiesta di appaltare direttamente questo
intervento, il ruolo quindi dell'amministrazione regionale non è
che quello di un atto conclusivo di tutto un lunghissimo iter che è
quello dell'appalto. La Giunta in questo caso non è entrata nel
merito della scelta, ha assolto al compito che è quello di avviare
le procedure per l'appalto.
Fatta questa premessa, la Giunta regionale prima di avviare
l'iter conclusivo di questo atto dovuto - perché questo progetto,
avendo subito tutti i vagli delle varie commissioni, essendo
finanziabile da parte del FRIO, non vi era nessuna motivazione per
non porlo in appalto -, per scrupolo, essendo venuta a conoscenza
di questa petizione, ha ulteriormente chiesto un parere al comune
se vi era ancora l'intenzione di realizzare quest'opera, oppure se
nel frattempo le cose erano modificate.
In data 24 ottobre 1995 da parte del Comune di Pontboset
perveniva al sottoscritto e al Presidente della Giunta regionale la
seguente lettera:
"Da parte delle varie amministrazioni comunali di Pontboset la
volontà di sistemare il cimitero esisteva già negli anni '70;
infatti i vari progetti preliminari si sono susseguiti fino al
1992, anno di presentazione al FRIO dell'attuale progetto. Visto
che l'iter legislativo e burocratico in fatto di appalti pubblici
si è protratto sino alla data odierna, con la presente si prega le
SS.VV. a voler nel più breve tempo possibile dare corso all'opera,
la quale soprattutto sotto il profilo della incolumità pubblica sta
assumendo serie proporzioni, in quanto i manufatti si sono
deteriorati marcatamente negli ultimi decenni. A tale proposito si
prega di visionare attentamente anche il servizio fotografico
allegato al progetto".
A seguito di questa comunicazione a me pare che il compito della
Giunta regionale non poteva essere che quello di concludere questo
iter con l'avvio delle procedure dell'appalto. E' sottointeso che
la Presidenza della Giunta aveva ricevuto anche i firmatari della
petizione. A questo punto non ci è rimasta altra scelta che quella
di avviare l'iter, che comunque avrà ancora 2-3 mesi di tempo prima
dell'aggiudicazione definitiva dell'appalto stesso.
Detto questo, mi pare che il problema vada inquadrato
sull'annosa problematica se vi è o non vi è l'autonomia da parte
dell'ente locale, quindi del comune in questo caso. Qualsiasi altra
scelta in una direzione diversa era una scelta che andava comunque
a ledere quelle che erano scelte autonome dell'amministrazione
comunale. Quindi penso che eventualmente se ci fossero ancora delle
possibilità di risollevare il problema, la sede opportuna è quella
del consiglio comunale di Pontboset e dell'amministrazione comunale
di Pontboset.
Per queste motivazioni chiedo al consigliere Chiarello di
ritirare questa mozione ed eventualmente di farsi promotore di
iniziative nelle sedi opportune, che in questo caso mi pare possa
essere la sede del Consiglio comunale di Pontboset, altrimenti come
maggioranza ci asterremmo su questa mozione.
Presidente Ha chiesto la parola il Consigliere Chiarello.
Chiarello (RC) Sono disponibilissimo a ritirare la mozione,
anche perché non era strumentale, ma era l'unica via che avevo per
cercare questa discussione.
Vorrei, se possibile, in III commissione (che è la commissione
che si interessa di ambiente e territorio) avere uno scambio di
opinioni con il sindaco di questo paese, per capire come mai in
questa sua decisione si mette contro tutta la popolazione, non
contro la Giunta o contro il Consiglio, ma contro la popolazione
del suo paese. E' questo che vorrei capire.
Presidente Prendo atto che il Consigliere ritira la mozione. Non
sono in grado di stabilire se sia la III commissione a discuterne,
il Consigliere Chiarello fa parte della III commissione, ne parli
all'interno della commissione.
Il Consiglio prende atto
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK