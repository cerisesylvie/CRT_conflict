Consiglio Regionale della Valle d'Aosta - Oggetto del Consiglio n. 685 del 23 maggio 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ISTRUZIONE PUBBLICA
Personale docente e non docente
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 685 del 23 maggio 2019 - Resoconto
OGGETTO N. 685/XV - Interrogazione: "Diffusione di un
comunicato da parte degli insegnanti dell'Istituzione scolastica
Einaudi di Aosta in merito alla formazione delle classi per l'anno
scolastico 2019/2020".
Farcoz (Président) -
Point n° 31 de l'ordre du jour. La
parole à l'Assesseur Certan pour la réponse.
Certan (AV) -
Pur sapendo, collega Manfrin, che non è una
sua definizione, in premessa vorrei dire che ritengo offensivo e
vergognoso parlare in Valle d'Aosta di "classi pollaio", così come
sono state definite, per la qualità e la cura con le quali sono
seguite da sempre le nostre scuole. Prima di affrontare la
questione sollevata dagli insegnanti dell'Istituzione scolastica
Einaudi in merito al numero di classi prime, è opportuno effettuare
due precisazioni: la prima è che le disposizioni normative
nazionali e regionali richiamate nell'interrogazione riguardano i
principi che sovraintendono alla definizione del fabbisogno dei
posti dell'organico dell'autonomia e non alla determinazione nel
numero di classi attivabili sulla base delle iscrizioni; la seconda
è che nel nostro contesto regionale la disposizione della legge che
prevedeva la definizione con cadenza triennale degli organici del
personale docente ed educativo è stata superata dalla legge
regionale n. 18/2005, che ne prevede invece la definizione con
carattere annuale. Questo è importante perché vuol dire che ogni
anno si vanno a definire gli organici con proprio le varie
iscrizioni numero per numero, cioè guardando proprio attentamente
le iscrizioni classe per classe, e non come invece a livello
nazionale che si guardano nei tre anni e poi, una volta definite
per tre anni, rimangono quelle.
Venendo alla comunicazione diffusa dagli insegnanti
dell'istituzione e l'appello di alcuni genitori nei quali si
lamenta, da un lato, la necessità di non poter accogliere tutte le
iscrizioni pervenute, con la limitazione della libertà di scelta
della scuola di iscrizione per i propri figli, mi preme evidenziare
che la Sovrintendenza ha risposto con un comunicato stampa dando
tutti i criteri di base con i quali si procede per la scuola
secondaria di primo grado. Occorre innanzitutto sgombrare il campo
da un equivoco che, secondo me, è un equivoco di fondo che ha
ingenerato nelle famiglie aspettative che potrebbero non trovare
soddisfazione nel momento dell'iscrizione. In particolare in tema
di iscrizione vige il principio della pertinenza territoriale e
tale principio potrebbe anche non essere conosciuto dalle famiglie,
ma dovrebbe essere ben noto agli operatori del settore scolastico,
quindi dirigenti scolastici e docenti. È fondamentale che nella
presentazione del piano dell'offerta formativa della scuola questo
aspetto non venga trascurato. Alle famiglie degli alunni non di
pertinenza della scuola va data adeguata informazione in modo che
siano consapevoli che l'iscrizione dei loro figli è subordinata
alla disponibilità di posti nelle classi spettanti sulla base del
criterio della pertinenza. Per la città di Aosta in particolare,
dove l'Amministrazione locale ha deciso per la scuola secondaria di
primo grado di liberalizzare la scelta dell'istituzione scolastica,
quindi di non vincolare all'istituzione l'iscrizione alla classe
prima, l'applicazione del sovraordinato principio della pertinenza
territoriale comporta che il numero di classi prime attivabili si
determini con riferimento al numero complessivo di iscritti
obbligati delle scuole dell'intero territorio comunale, cioè degli
alunni che hanno frequentato la classe quinta primaria in una
scuola di Aosta e degli alunni residenti ad Aosta che hanno
frequentato la classe quinta primaria in una scuola paritaria.
Nella determinazione del numero complessivo delle classi per le
scuole di Aosta non sono quindi computabili i cosiddetti "fuori
zona", cioè gli alunni provenienti da un altro comune, la cui
iscrizione può essere accolta solo nel limite delle classi
spettanti in riferimento agli obbligati di Aosta. Il numero di
classi così individuato viene poi incrementato di un'unità, in
considerazione del fatto che le iscrizioni sono suddivise tra più
istituzioni scolastiche e ad Aosta sono cinque. Nella ripartizione
si tiene conto delle eventuali richieste di formazione di classe
con un numero di alunni non superiori a venti, correlate alla
presenza di alunni con disabilità, che potrebbero anche dar luogo
al parziale accoglimento quindi di iscrizione di alunni di
pertinenza di un'altra scuola. In particolare ad Aosta, per dare
un'idea, gli alunni iscritti sono 349, dando origine a 16 classi,
di cui 7 classi con numero di alunni pari a 20, con alunni con
disabilità, e 9 classi costituite sulla base di un parametro medio
di 25, elevate quindi poi a 17.
Venendo ad analizzare i dati degli iscritti alla classe prima
dell'Istituzione scolastica Einaudi, si rivela che gli obbligati di
Aosta ammontano a 76 unità, di cui 8 di pertinenza di altre
istituzioni scolastiche della città, con la presenza di un solo
alunno con disabilità per il quale l'istituzione non ha formulato
la richiesta di formazione di una classe con un numero di alunni
non superiore a 20. Sulla base di 76 iscritti di pertinenza del
Comune di Aosta, in assenza della richiesta di costituzione di una
classe con numero di alunni non superiore a 20, le classi sarebbero
formate da 25 e 26 alunni, entità che rientra nel parametro medio
di alunni per classi. Vale la pena rammentare che la disciplina
nazionale per la costituzione delle classi prime di scuola
secondaria di primo grado prevede che le stesse siano costituite di
norma con non meno di 18 e non più di 27, elevabili a 28 qualora
residuino eventuali resti. Ora, la situazione della classe Einaudi
dovrebbe non accogliere un paio di iscrizioni di alunni di
pertinenza di un'altra scuola in modo da non costituire classi
formate da un numero eccessivo di alunni, oppure valutare la
possibilità in relazione alle esigenze formative dell'alunno con
disabilità di inserirlo in una classe di poco superiore alle 20
unità, il che consentirebbe l'accoglimento anche di tutte le altre
iscrizioni di pertinenza di altra scuola di Aosta.
Ora, l'affermazione diffusa dagli stessi insegnanti
sull'indisponibilità dell'Amministrazione ad attribuire
un'ulteriore classe, che eviterebbe la costituzione di classi molto
numerose e che consentirebbe l'accoglimento di tutte le iscrizioni,
non è corretta, posto che tale affermazione si fondi sull'errato
convincimento che le iscrizioni degli alunni provenienti da fuori
comune, che all'Einaudi sono 8, debbano essere accolte al pari di
quelle degli alunni di pertinenza del Comune, prescindendo del
tutto dall'osservanza del principio della pertinenza
territoriale.
Per quanto riguarda la seconda domanda: "
quali siano le
strategie che l'Amministrazione ha adottato per garantire la
libertà di scelta educativa dei genitori
", la libertà di scelta
educativa da parte dei genitori può essere esercitata nei limiti
dei principi sopra illustrati, cioè rimanendo subordinata alla
capacità di accoglienza delle classi spettanti a ciascuna
istituzione sulla base degli alunni di pertinenza territoriale.
L'obiettivo che la politica scolastica regionale persegue è infatti
quello di consentire il mantenimento del funzionamento delle varie
istituzioni scolastiche distribuite nella città di Aosta
nell'intero territorio regionale e non quello di arrivare a una
liberalizzazione indiscriminata delle iscrizioni dalla quale
potrebbe derivare per contro la concentrazione di iscrizioni in una
o più scuole a discapito di altre, con conseguente depauperamento
delle risorse dell'offerta formativa ed educativa delle scuole
penalizzate dalle scelte operate dalle famiglie. Si conferma quindi
la validità del principio della pertinenza territoriale in quanto
il prioritario interesse della politica scolastica regionale rimane
quello di mantenere l'attuale dimensionamento della rete scolastica
regionale e garantendo il servizio scolastico il più capillarmente
sul territorio. Per noi le politiche della famiglia è chiaro che
devono tener conto anche della territorialità, altrimenti si
depauperebbe il territorio. Credo che la politica non abbia la
stessa visione di un genitore, che pensa anche - giustamente direi
- solo al bene del proprio figlio, ma esiste un bene generale: ad
esempio, alcune scuole della Media e Bassa Valle sono state nel
tempo depauperate di iscrizioni nel momento in cui i genitori hanno
scelto una scuola che ritenevano migliore per il proprio figlio, ma
localizzata ad Aosta e non più sul territorio. Ora che le
iscrizioni stanno diminuendo, in quella parte di territorio si
rischia o è già avvenuta la chiusura di intere scuole e quindi i
genitori che lo vorrebbero non hanno più la possibilità di
iscrivere i propri figli sul proprio territorio.
Des deux
l'une
la politica deve avere una visione per tutte le famiglie
e la voce di chi trova le proprie esigenze soddisfatte dalla
pianificazione scolastica difficilmente si sente.
Président -
La parole au collègue Manfrin pour la
réplique.
Manfrin (LEGA VDA) -
Io sono sinceramente imbarazzato dai
contenuti della sua risposta. Parto dalla fine. Lei ci ha detto
davvero che i genitori non devono pensare prioritariamente al bene
dei propri figli? Ci ha detto davvero questo?
(interruzione dell'Assessore Certan, fuori microfono)
... sì, io le garantisco che lei ha detto questo: che i genitori
non devono pensare solo al bene dei propri figli, ma devono pensare
alla struttura in generale, e questa è una dichiarazione
imbarazzante per chi si occupa di istruzione in Valle d'Aosta. Io
non so se si rende conto di quello che ha appena detto, ma io mi
vergognerei. Esordisce dicendo che la definizione di "classi
pollaio" non le piace, certo, non piace a nessuno. Io invito - e ce
ne sono tanti - chi svolge la professione di insegnante a trovare
allora una definizione per una classe composta da 28 elementi. Una
classe satura, satolla, ampia, variegata? Non solo, definitela come
volete, ma una classe di 28 ragazzi non può essere certo una classe
dove si può lavorare con la serenità, immagino, questo è quello che
mi dicono gli insegnanti con cui mi sono confrontato. La questione
è ancora più complessa. Volevamo sollevare questa criticità, ma in
maniera assolutamente positiva, chiedendo la soluzione a un
problema. Voi ci dite, e fate tutti questi calcoli, che in realtà
però non è così, perché la suddivisione non funziona. Io le faccio
invece il calcolo che è molto semplice. Se mi è concesso parlare,
Presidente... Abbiamo letto tutti il comunicato stampa dell'Einaudi
e la suddivisione è molto chiara: ad oggi ci sono 76 unità
previste, di cui 73 del circondario e previsionalmente 3 bocciati.
Le richieste arrivano a 84, perché ci sono 8 studenti fuori zona.
Ora, considerato - e lei lo ha ricordato bene - che vi è la
presenza di un disabile grave all'interno dell'istituzione
scolastica, è evidente che questa classe, che quindi ha la
possibilità di avere una composizione di 20 studenti, perché la
disabilità grave può richiedere, appunto, una classe di 20
studenti, scaricherà eventualmente la presenza appunto di 28
ragazzi sulle classi restanti, e sicuramente un professore, anche
dotato di sana pazienza, insomma, difficilmente potrà lavorare in
maniera serena.
La cosa che trovo grave, e che lei ha ripetuto molte volte, ma
non riuscite a cogliere, è che il POF (Piano di Offerta Formativa)
è fatto proprio per questo. Lei ci dice che sostanzialmente le
scuole devono accogliere gli studenti di zona e basta, no, il piano
dell'offerta formativa è fatto apposta dalle istituzioni
scolastiche per presentare la propria offerta formativa e quindi
eventualmente attirare altri studenti di altre istituzioni e di
altri luoghi nella propria scuola, perché se io faccio un progetto
che è bello, innovativo, interessante, stimolante, un genitore sarà
interessato a iscrivere il proprio figlio nella mia istituzione
scolastica, nella mia struttura scolastica; se invece si ritiene
che la scuola dove si deve andare, che in teoria è territorialmente
competente, non ha la stessa qualità di insegnamento, si sceglierà
di non aderire. Lei mi dice che è un problema di svuotamento delle
scuole di altre zone, ma perché le scuole di altre zone non possono
fare un'offerta formativa ancora migliore ed attirare anch'esse
invece studenti che siano fuori zona? La sfida è sulla qualità. La
sfida è solamente sulla qualità, non su... allora voi state
bloccati lì, ingessati lì, non diamo la possibilità di muoversi a
nessuno, fate il vostro compitino a casa, il piano offerta
formativa fatelo tanto per farlo, tanto ognuno rimane dov'è. È
assolutamente inutile. Tanto più, Assessore, che la scelta che lei
ci sta dicendo, che deve essere subordinata a tutta una serie di
questioni che lei ci ha ricordato, dev'essere subordinata anche a
una direttiva molto importante, ovvero l'articolo 26 della
Dichiarazione dei diritti dell'uomo in base alla quale i genitori
hanno diritto di priorità nella scelta del genere di istruzione da
impartire ai propri figli. Questo deve essere il faro che guida la
scelta di un genitore verso l'iscrizione in una scuola e questo è
quello che voi non state seguendo pensando invece a una politica
che dice: "ognuno rimanga nella sua piccola scuola a prescindere
dal piano formativo", questo è profondamente sbagliato.
Président -
La parole à la collègue Certan.
Certan (AV) -
Collega Manfrin, lei, come spesso è
abituato a fare, ha detto delle falsità, la prima, siccome ce l'ho
scritta, la rileggo: "
la politica non ha la stessa visione di un
genitore, che giustamente pensa solo al bene del proprio figlio, ma
non ha la visione d'insieme
". Questo è stato detto, perché ce
l'ho scritto. Il secondo passaggio, che è veramente falso, è che
lei ha fatto i conteggi contando già i suoi previsti... non so chi
glieli abbia detti... ma probabilmente lei anticipa dei bocciati.
La scuola non è finita e quindi lei non può dare questi dati.
Presidente -
La parola al collega Manfrin.
Manfrin (LEGA VDA) -
Assessore, lei però dovrebbe, credo,
studiare un pochino di più riguardo il suo ruolo. Se mi è
consentito parlare, visto che l'ho lasciata parlare...
(brusìo in aula)
Presidente -
Colleghi... prego, collega Manfrin,
espliciti il fatto personale.
Manfrin (LEGA VDA) -
Il fatto personale è che mi sono
state attribuite delle opinioni che sono contrarie a quanto io ho
espresso e le spiego perché, soprattutto di aver diffuso dei dati
che non si possono diffondere. Cara collega Assessore, lei dovrebbe
sapere che c'è un dato previsionale di bocciature, non so se lo sa,
ma esiste. C'è un dato previsionale di bocciature ogni anno e il
dato previsionale di bocciature per quest'anno è previsto nel
numero di 3 in quella istituzione scolastica. Lo sa questo dato
oppure no? Perché se non lo sa, è gravemente insufficiente nel suo
ruolo. Allora è inutile che lei attribuisca a me...
Presidente -
Bene, grazie.
Manfrin (LEGA VDA) -
... no, chiedo scusa, mi è stata
attribuita un'altra opinione. Lei mi dice giustamente... lei dice
che non ha detto che non è il bene del proprio... posso parlare?
Grazie. Lei non ha detto che i genitori non devono pensare al bene
del proprio figlio, ma ha detto che la politica non deve dare la
possibilità ai genitori di pensare al bene del proprio figlio, che
è ancora peggio.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK