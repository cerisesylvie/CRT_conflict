Consiglio Regionale della Valle d'Aosta - Oggetto del Consiglio n. 1522 del 27 settembre 2000 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ASSISTENZA SANITARIA E OSPEDALIERA
Personale medico e paramedico
Precedente
Successivo
Resoconto integrale del dibattito dell'aula
Oggetto del Consiglio n. 1522 del 27 settembre 2000 - Resoconto
OGGETTO N. 1522/XI Situazione anomala della Direzione
sanitaria ospedaliera ed espletamento del relativo concorso.
(Interpellanza)
Interpellanza Considerata la situazione anomala della
direzione sanitaria ospedaliera affidata da molti mesi ad un
primario ospedaliero di disciplina diversa da quella della sanità
pubblica, senza che si sia ancora provveduto ad espletare il
concorso;
Visto che l’assoluta anomalia della situazione è
aggravata dal fatto che l’attuale incaricato è
sprovvisto dei requisiti di legge previsti dal DPR 484/97 per
l’affidamento e lo svolgimento delle funzioni di
direttore sanitario, e dalla presenza in servizio presso
l’USL sia di altri sanitari in possesso dei
requisiti, sia di un vice direttore regolarmente assunto, per cui
si da fra l’altro il caso assurdo della
subordinazione di chi ha il requisito
dell’appartenenza all’area della
sanità pubblica a chi tale requisito non ha, con pregiudizio sul
piano tecnico per una reale efficienza della direzione
sanitaria;
Considerate altresì le particolari difficoltà
tecnico-organizzative in cui si dibatte la struttura ospedaliera,
per le note carenze di spazi e personale, e la potenziale
conflittualità di interessi che emerge dall’avvenuto
affidamento della direzione sanitaria ad un primario titolare di
altra disciplina, eventualità non prevista dalla legge per ospedali
con una dotazione in posti letto dell’entità di
quella di Aosta, anche se il primario rinuncia
all’attività nella disciplina di appartenenza,
il sottoscritto Consigliere regionale
Interpella
la Giunta regionale e l’Assessore competente per
conoscere:
1) le ragioni del mancato espletamento del concorso per
l’affidamento della direzione sanitaria
ospedaliera;
2) entro quali termini si intende espletare il concorso
stesso;
3) se è stata accertata la totale rinuncia
dell’attuale incaricato
all’espletamento dell’attività
propria nella disciplina di appartenenza;
4) se e quali provvedimenti si intendono assumere, ed entro
quali termini, per eliminare le segnalate anomalie e
incompatibilità nelle more dell’espletamento del
concorso, tenuto conto del fatto che la normativa transitoria per
l’affidamento dell’incarico, recata
dal DPR 583/87 convertito con modifiche nella legge n. 4/97, non è
più applicabile a far data dal 31.12.97 e che comunque non
consentirebbe di affidare l’incarico stesso a
sanitari non appartenenti all’area di sanità
pubblica.
F.to: Beneforti
Président
La Présidence du Conseil a examiné également le
contenu de cette interpellation, elle estime cependant qu'elle
pointe essentiellement une question d'ordre technique concernant la
validité ou moins de certains titres dans le but d'une nomination
donc, en invitant le Conseiller à ne pas formuler d'appréciations
concernant les personnes, j'estime que la discussion peut avoir
lieu en séance publique.
La parole au Conseiller Beneforti.
Beneforti (PVA-cU)
Da tempo stiamo sostenendo che per
uscire dalla crisi in cui si è trovata, e continua a trovarsi, la
sanità occorre darle una guida certa e sicura, sia per quanto
riguarda la gestione dell'USL, sia per la gestione ospedaliera
regionale nei tre presidi che ne fanno parte. Quando parliamo di
guida certa e sicura, vogliamo dire che la persona deve essere in
possesso dei requisiti che sono richiesti dalle norme di legge. In
particolare, quando si tratta della Direzione sanitaria
ospedaliera, la guida della stessa non può essere certamente
affidata a chicchessia.
Il ruolo che il Direttore è chiamato a svolgere è tale che non
può, né deve, essere messo in discussione da nessuno, in
particolare da chi deve mettere in pratica le decisioni che vengono
prese. Solo una dirigenza credibile, all'altezza dei suoi compiti,
può eliminare la precarietà esistente ormai da tempo (e io
aggiungo: da troppo tempo).
Solo una dirigenza capace di opporsi a chi non ha interesse a
che la sanità pubblica divenga efficiente, solo una dirigenza con
le carte in regola, può essere autonoma, può stare al di sopra
delle parti e all'esterno dell'USL, eliminando l'emergere di
potenziali conflitti di interessi che nascono. Solo una dirigenza
sanitaria che si dedica unicamente alla vita e alla gestione
dell'Ospedale può restituire all'Ospedale stesso l'efficienza di
cui ha bisogno.
Se queste affermazioni sono condivise, come credo che siano,
allora si devono rispettare le norme di legge in vigore a livello
regionale e a livello nazionale; se non sono condivise e c'è
qualcuno a cui sta bene la situazione in cui si trova l'attuale
gestione ospedaliera, si intendono seguire le indicazioni e subire
le decisioni delle lobby esistenti dell'interno dell'Ospedale, lo
si dica, ma lo si dica apertamente.
L'interpellanza per noi ha questo obiettivo: conoscere le
intenzioni della Giunta e dell'Assessore, conoscere le indicazioni
che si intendono dare all'USL affinché vengano eliminate le
anomalie della Direzione sanitaria ospedaliera affidata da molti
mesi a un primario ospedaliero di disciplina diversa, e lei lo sa,
Assessore, da quella della sanità pubblica.
Intendiamo infatti conoscere le ragioni del mancato espletamento
del concorso per l'affidamento della Direzione sanitaria e
ospedaliera, entro quali termini si vuole esplicare questo
concorso, se è stata anche accertata (perché questo bisogna
appurare in modo che non abbia poi ripercussioni) la totale
rinuncia dell'attuale incaricato all'interno e all'esterno dell'USL
all'espletamento dell'attività della propria disciplina di
appartenenza, perché chi fa il direttore sanitario dell'Ospedale
non deve ricoprire altri incarichi all'interno dell'Ospedale, ma si
deve dedicare solo alla Direzione dell'attività ospedaliera.
E si richiede ancora se e quali provvedimenti si intendono
assumere, ed entro quali termini, per eliminare le segnalate
anomalie e incompatibilità che ci possono essere attualmente.
Questo è l'obiettivo che si devono porre l'Assessore e la
Giunta, ma anche la maggioranza e l'intero Consiglio perché non è
un obiettivo di parte, ma è nell'interesse dell'Ospedale regionale
avere una dirigenza adeguata e capace di gestire e di invertire una
tendenza che oggi porta alle situazioni di crisi che stiamo
attraversando.
Président
La parole à l'Assesseur à la santé, au bien-être
et aux politiques sociales, Vicquéry.
Vicquéry (UV)
In merito alle quattro domande presentate
dal Consigliere Beneforti, l'USL ha puntualmente risposto dicendo
che, in attesa dell'espletamento dell'avviso quinquennale per la
Direzione dell'area ospedaliera, l'iter amministrativo è stato il
seguente:
"- deliberazione n. 1.697 del 26 giugno 1997: affidamento
delle funzioni di direttore sanitario ospedaliero al Dott.
Piergiorgio Montanera dal 1° luglio 1997 al 31 agosto 1997 a
seguito di richiesta di disponibilità inviata a tutti i
primari;
- deliberazione n. 2.127 del 28 agosto 1997: proroga
dell'affidamento delle funzioni di direttore sanitario ospedaliero
al Dott. Montanera fino all'espletamento dell'avviso per incarico
quinquennale;
- deliberazione n. 638 del 3 marzo 1999: assegnazione di
funzioni superiori al Dott. Marco Cinotti quale direttore sanitario
ospedaliero a seguito della nomina del Dott. Piergiorgio Montanera
a direttore sanitario dell'azienda;
- deliberazione n. 468 dell'8 febbraio 1999;
- deliberazione n. 1.319 del 13 maggio 1999: revoca della nomina
del direttore sanitario dell'azienda sulla base di apposito parere
legale;
- deliberazione n. 2.194 del 27 settembre 1999: revoca
dell'assegnazione temporanea di funzioni superiori di direttore
sanitario ospedaliero al Dott. Cinotti;
- deliberazione n. 2.403 del 18 ottobre 1999: assegnazione
temporanea del Prof. Perfumo alla Direzione sanitaria
ospedaliera.
Va precisato che l'avviso per l'incarico quinquennale verrà
espletato non appena si chiuderà la fase amministrativa della
riapertura dei termini resasi opportuna in quanto risultano
attualmente pervenute due sole domande di partecipazione di cui una
recentemente ritirata".
Questa è la risposta al primo punto dell'interpellanza.
"Inoltre"
, prosegue la direzione dell'USL,
"l'assegnazione di un primario ospedaliero alla direzione
sanitaria, oltre ad essere procedura perfettamente legittima in
quanto misura di carattere funzionale organizzativo e non
gerarchico, si configura come distacco, il che non comporta alcun
onere per l'amministrazione".
Aggiunge poi che, relativamente alla seconda domanda posta
dall'interpellanza, ovvero entro quali termini si intende espletare
il concorso stesso, è previsto l'espletamento del concorso nei
primi mesi del 2001.
Rispetto alla terza domanda:
"se è stata accertata la totale
rinuncia dell’attuale incaricato
all’espletamento dell’attività
propria nella disciplina di appartenenza"
, la risposta è:
"l'attuale incaricato mantiene la propria posizione di
responsabile dell'unità budgetaria ospedaliera senza maggiori oneri
per l'azienda".
Alla quarta domanda l'USL risponde che:
"pur non essendo più
applicabile la legge n. 4/97, l'attuale normativa non disciplina
esplicitamente le situazioni transitorie dettando invece una nuova
formulazione per il conferimento di incarichi quinquennali, ivi
compreso quello di direzione sanitaria di presidio. L'azienda,
dovendo presidiare la funzione di direzione di area ospedaliera ed
avendo già percorso con esito negativo la strada dell'affidamento
di tale incarico ai sanitari appartenenti all'area di sanità
pubblica, ha ritenuto di seguire la via dell'affidamento temporaneo
ad un responsabile ospedaliero, procedura peraltro non vietata da
alcuna normativa".
Questa è la situazione giuridica della posizione dell'incarico
al Prof. Perfumo.
Concordo con il Consigliere Beneforti sulla non appropriatezza
dell'incarico non avendo il Prof. Perfumo la specializzazione in
sanità pubblica, ma questa non appropriatezza non si traduce in un
atto illegittimo perché, come è stato detto chiaramente dalla
direzione dell'USL, l'incarico non comporta alcun onere per
l'azienda trattandosi di un semplice distacco in una situazione
nella quale rispetto al 1997, dopo molti concorsi andati deserti,
si è riusciti finalmente ad assegnare al posto di vicedirettore
sanitario una dottoressa che espleta in questo momento le funzioni
della direzione sanitaria ospedaliera.
Posso concludere che le valutazioni della Giunta regionale su
questo argomento sono state e sono di sollecitare più volte l'USL
nell'espletamento del concorso e nella riapertura dei termini che è
ovviamente opportuna trattandosi di un concorso a cui
parteciperebbe forse solo un candidato, i tempi sono maturi per
l'espletamento del concorso.
Sul mercato - uso una parola non opportuna forse - della sanità
pubblica non sono moltissimi i direttori sanitari ospedalieri, con
un curriculum professionale adeguato al bisogno, disponibili a
spostarsi dalle loro regioni di appartenenza tenuto conto che in
Valle d'Aosta difficilmente avremo altri candidati trattandosi di
una funzione prettamente di tipo burocratico.
Ripeto, non esistono molte disponibilità, noi confidiamo che
questa riapertura dei termini possa portare a un numero di domande
superiore a quelle del recente passato perché da troppo tempo manca
una direzione ospedaliera, fin dai tempi lontani, dei primi anni
'80 addirittura, dopodiché si è dovuto sempre affidare l'Ospedale a
incarichi provvisori, compresi quelli del Dott. Barbero, del Dott.
Montanera e di altri.
E spesso siamo stati nella necessità di dover incaricare anche
temporaneamente per periodi più o meno lunghi dovuti per ferie,
aspettative, malattie, e via dicendo, uno dei primari
disponibili.
Sotto questo punto di vista tutto si può dire meno che il Prof.
Perfumo non abbia in sé i connotati di autorevolezza nei confronti
degli altri colleghi medici essendo stato per anni il responsabile
del maggiore sindacato dei primari, l'ANPO, ed essendo da sempre
presente nel Consiglio di sanità.
Da questo punto di vista, poiché il Prof. Perfumo sta terminando
l'incarico come responsabile di unità budgetaria di O.R.L., si è
ritenuto opportuno dopo aver consultato gli altri primari, dopo
aver sentito il parere degli altri colleghi, affidare l'incarico di
direzione sanitaria con semplice distacco mantenendo l'incarico di
responsabile dell'unità budgetaria, ma è una situazione che deve
concludersi sotto questo punto di vista e qui concordo con le
valutazioni del Consigliere Beneforti.
Président
La parole au Conseiller Beneforti.
Beneforti (PVA-cU)
Prendo atto della risposta che ha dato
l'Assessore nonché degli impegni che l'USL ha preso nel dare questa
risposta.
Ritengo che per i compiti che competono alla direzione sanitaria
in un Ospedale, chi ne assume la guida debba avere tutta
l'efficienza necessaria; pertanto mi auguro che, con la riapertura
dei termini del concorso, si possa arrivare ad espletare lo stesso
in modo da affidare la gestione della direzione sanitaria a persona
capace e affidabile. Prendo atto altresì delle risposte che ci ha
dato sull'attuale direttore sanitario; noi le verificheremo e
vedremo in futuro.
La raccomandazione che facciamo, nell'interesse di tutti, è che
gli impegni presi vadano avanti nel più breve tempo possibile.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK