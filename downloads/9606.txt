Consiglio Regionale della Valle d'Aosta - Oggetto del Consiglio n. 686 del 6 luglio 1989 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 686 del 6 luglio 1989 - Resoconto
OGGETTO N. 686/IX - DISEGNO DI LEGGE: "PIANO DI POLITICA DEL
LAVORO PER IL TRIENNIO 1989/1991".
PRESIDENTE:
Ricordo che il disegno di legge n. 96,
indicato in oggetto, è stato iscritto in via d'urgenza all'ordine
del giorno dell'adunanza con provvedimento n. 657/IX in data 5
luglio 1989.
Ha chiesto la parola l'Assessore all'Industria, Commercio,
Artigianato e Trasporti, Lanivi; ne ha facoltà.
LANIVI (ADP):
Credo che la presentazione del piano
triennale di politica del lavoro assuma un significato particolare
non solo perché è il naturale proseguimento di iniziative già
elaborate ed adottate dall'Amministrazione regionale, ma perché ne
determina in qualche modo un salto di qualità per i motivi che
seguono.
Primo motivo. La presentazione di questo documento è coerente
con gli impegni fissati dalla legge regionale n. 13, sulla
riorganizzazione degli interventi regionali di promozione
dell'occupazione, la cui approvazione ha rappresentato una vittoria
dell'autonomia regionale, perché con essa sono state riconosciute
alla Regione delle possibilità di azione e delle particolari
competenze che negli anni precedenti erano state messe in
discussione. In effetti, nell'ambito della più ampia legge
nazionale n. 56 di riorganizzazione del lavoro, è stata
riconosciuta alla Valle d'Aosta la possibilità di istituire una
propria Agenzia regionale del lavoro, non più intesa come una
semplice emanazione dell'autorità centrale.
Ciò è importante, perché non solo consente all'Amministrazione
regionale di avere una propria struttura, ma anche di poter
intervenire in modo più razionale e più adatto alle esigenze della
Valle, anche se meno rispondente alle realtà diverse dalla
nostra.
Nel rispetto dell'articolo 3 della legge n. 13 ci si è attenuti
alla seguente procedura: dopo che la Giunta ne aveva deliberato gli
indirizzi generali, affidandone poi l'elaborazione all'Agenzia del
lavoro, il piano è stato dapprima esaminato dalla Commissione
regionale per l'impiego, quindi è stato esaminato ed approvato
dalle organizzazioni sindacali che ne hanno avuto la possibilità ed
in seguito è pervenuto in Consiglio per l'approvazione. Confermo
fin d'ora che il Governo regionale accetta gli emendamenti proposti
dalla 3a Commissione.
Questo documento si divide in tre parti, la prima delle quali fa
riferimento all'evoluzione, che è avvenuta, in materia di politica
del lavoro, in una realtà più ampia della nostra e potrei dire
anche più ampia di quella nazionale. L’osservazione
è importante, perché le problematiche relative al lavoro si
presentano in termini diversi nelle varie aree geografiche. Non a
caso infatti le problematiche affrontate nella prima parte del
documento si riferiscono ad aree sviluppate, in cui gli aspetti
qualitativi sembrano prevalere rispetto a quelli più strettamente
quantitativi.
Procedendo molto rapidamente posso dire che la seconda parte
esamina più da vicino la situazione del mercato del lavoro nella
nostra Regione, della quale (questo è un salto in avanti,
qualitativamente superiore rispetto ai precedenti modi di
intervento) vengono meglio precisati gli utenti e le aree di
intervento.
Senza voler ulteriormente tediare il Consiglio regionale con
questa presentazione, dico solo, ad esempio, che la realtà
giovanile non è stata considerata
tout court
, nel suo
complesso, come area critica sotto il profilo occupazionale, ma è
stato posto l'accento soprattutto sui giovani con bassa scolarità,
ed è nei loro confronti, quindi, che sono particolarmente mirati
gli interventi regionali.
Lo stesso dicasi per le cosiddette fasce deboli (i cassintegrati
a zero ore, i disoccupati speciali, i disoccupati da lunga data, i
licenziati per riduzione o cessazione di attività...), il cui
semplice elenco, se non viene meglio precisato, rischia di creare
delle sfasature nella visione della realtà. Ad esempio, la
situazione di un cassintegrato relativamente giovane ed in possesso
di una certa professionalità è ben diversa da quella di un
cassintegrato di oltre 45 anni di età e con bassa qualificazione.
Ognuno di questi segmenti, quindi, è stato preso in esame per
intervenire con degli strumenti più mirati.
Un discorso analogo potrebbe essere fatto per l'occupazione
femminile: non tutta questa realtà è da considerare fascia critica
sotto il profilo occupazionale, ma è certamente fascia critica
quella che concerne la donna di una certa età che sceglie di
entrare nel mercato del lavoro. Anche in questo caso, ad esempio,
un ulteriore handicap può essere rappresentato dalla bassa
professionalità. Occorre tuttavia precisare che ancora per molti
anni la pressione del mondo femminile sul mercato del lavoro sarà
piuttosto considerevole. E' proprio in queste realtà ed in questi
segmenti del mondo del lavoro che saranno concentrati gli
interventi regionali.
La terza parte individua invece l'aspetto più propriamente
programmatico e riguarda una serie di interventi che
l'Amministrazione regionale intende attuare tramite l'Agenzia
regionale del lavoro. Premesso che il metodo individuato è quello
della programmazione a scorrimento, intesa come previsione
triennale, da verificare però in occasione dell'approvazione del
bilancio di previsione per il 1991, cioè dopo un anno dall'avvio di
questa prima esperienza, per apportarvi eventuali modificazioni o
correggerne l'indirizzo e per tener conto di una realtà in rapida
trasformazione - così eviteremo di ritrovarci qui in Consiglio fra
tre anni per parlare ancora di questo documento - ricordo in
maniera sintetica gli interventi previsti nei vari capitoli.
Il primo concerne l'informazione e l'orientamento professionale.
Con questi termini non si vuole intendere un'attività dell'Agenzia
del lavoro in concorrenza con quella di altri enti
istituzionalmente addetti a tale mansione, ma un'attività che, in
accordo ed in collegamento con tali enti, fornisca le informazioni
che possono meglio guidare non solo la domanda, ma anche l'offerta
di lavoro. Ne discende ovviamente una ricaduta sul tema
dell'orientamento professionale.
Il secondo capitolo importante riguarda la formazione, in cui la
Regione ha competenza primaria. Anche in questo caso l'attività
dell'Agenzia non dovrà coprire tutta l'area, ma dovrà intervenire
solo in quei particolari segmenti che sono stati trascurati
dall'attività programmatica regionale nel settore della formazione.
Sono stati poi meglio precisati gli incentivi previsti per
l'assunzione di appartenenti alle categorie deboli già
elencate.
Sono stati anche definiti e completati gli interventi per
sostenere e diffondere l'avvio di nuove forme di imprenditorialità,
sia singole, sia associate; sono state riprese delle proposte di
intervento a favore degli enti locali per la realizzazione di
lavori socialmente utili. In questo documento sono stati infine
chiaramente specificati gli interventi di ricerca e verificata la
loro efficacia, positiva o negativa. Si fornisce inoltre una prima
indicazione su ricerche ed esplorazioni effettuate in specifici
segmenti del mercato del lavoro.
Prescindendo da questo documento, mi pare che la legge in sé e
per sé si riduca ad un solo articolo e che la sua parte finanziaria
preveda un impegno di circa 6,4 miliardi nel triennio 1989/ 1991.
Occorre tener presente che la legge n. 13 prevede l'abrogazione
delle due leggi precedenti dal 1° settembre, per cui è di estrema
necessità che sia approvata oggi, in modo che possa entrare in
vigore per quella data.
Ho già detto che gli emendamenti proposti saranno accolti:
alcuni concernono errori di battitura, come ad esempio "visure" per
"misure" o la citazione di una data per un'altra (11 agosto 1987 al
posto di 11 agosto 1981); un altro concerne un'integrazione
salariale già adottata, che viene ricompresa in questo testo;
mentre un terzo emendamento esclude dai benefici previsti in certi
punti del documento quei lavoratori che già beneficiano delle
provvidenze in favore della siderurgia pubblica, per evitare la
possibilità di cumulo.
PRESIDENTE:
Ha chiesto la parola il Consigliere Mafrica;
ne ha facoltà.
MAFRICA (PCI):
Ribadisco ancora una volta il disagio di
dover discutere di cose importanti, che devono passare per ragioni
di tempo in questa seduta del Consiglio senza che ci sia stato
possibile approfondirle nel modo dovuto.
Il piano di politica del lavoro per il triennio 1989/1991
avrebbe sicuramente meritato una discussione approfondita, perché
pone dei problemi interessanti già nell'analisi della situazione
nazionale, ma pone problemi altrettanto importanti quando analizza
la situazione regionale; introduce, infine, alcune modifiche nella
parte dispositiva.
Per ciò che riguarda la parte regionale mi è sembrata
interessante la considerazione sull'andamento demografico della
popolazione, che negli anni futuri potrà forse aiutarci a risolvere
alcuni problemi inerenti alla creazione di nuovi posti di lavoro
per i giovani, ma che sicuramente porrà la nostra Regione di fronte
alla necessità di trattare in modo nuovo i fattori relativi ai
processi immigratori, probabilmente non solo di carattere
nazionale, ma internazionale ed extraeuropeo.
Il piano, a mio avviso, ha altri due aspetti che è opportuno
sottolineare anche in una breve discussione: uno è il riferimento
al piano di sviluppo regionale. In questa Regione, purtroppo, non
abbiamo più discusso, ormai da numerosi anni, di un piano di
sviluppo; mi pare che l'ultimo sia stato discusso in qualche altra
legislatura. Nel frattempo però le cose si sono modificate e non
abbiamo più fatto un ripensamento globale sugli indirizzi da
seguire per lo sviluppo di questa Regione.
Sempre nella parte generale relativa alla nostra Regione si
insiste molto sulla considerazione che i problemi esistenti hanno
un carattere più qualitativo che non quantitativo, anche in tema di
politiche del lavoro. Ma allora, proprio perché si tratta di
problemi di questa natura, sarebbe necessario conoscerli meglio
anche per discriminarne meglio i diversi aspetti. Ecco quindi che,
a mio giudizio, da questo documento vengono ribadite le funzioni
dell'Osservatorio del mercato del lavoro; vengono ribadite, perché
non è possibile che i dati relativi all'occupazione ed al la
disoccupazione della popolazione attiva siano ancora quelli forniti
trimestralmente dall'ISTAT, che hanno un'approssimazione al
migliaio di unità, per una popolazione attiva che si aggira intorno
alle 50.000 unità.
Credo che un maggiore adeguamento alla realtà esaminata sia
riscontrabile negli aspetti più propriamente amministrativi, vale a
dire: si è constatato che la pressione sul mercato del lavoro è
effettuata soprattutto dalle donne e che i problemi più grossi sono
quelli dei disoccupati di lunga durata o appartenenti a categorie
particolarmente svantaggiate. Si è quindi suddiviso il mondo del
lavoro, per ciò che concerne l'intervento dell'Agenzia del lavoro,
in due grandi fasce, uomini e donne, e sono stati studiati
interventi soprattutto per le fasce più deboli, quindi più
interessate da una disoccupazione di lunga durata.
Gli aspetti innovativi che vorrei rimarcare sono due.
Innanzitutto si sono adeguati i provvedimenti che già esistevano,
ma le novità riguardano soprattutto alcuni aspetti di carattere
sociale, come ad esempio l’estensione delle
provvidenze agli ex tossicodipendenti, ex detenuti o detenuti che
possono esercitare un'attività lavorativa, e questo può essere
indice di un certo interesse sociale; l'altro aspetto concerne
l'occupazione precaria nel settore del turismo, perché mi pare che
questa parte vada tenuta sotto attento esame. Il provvedimento
prende in considerazione la possibilità di un contributo regionale,
per le imprese che assumano per almeno 20 ore settimanali o per
almeno 6 mesi all'anno con contratto di tipo indeterminato, che
sarà variabile secondo la durata del periodo di disoccupazione del
soggetto interessato.
Diciamo che questa parte è importante perché ci consente di
vedere se, con interventi di questo tipo, si riesce a dare a questo
settore di occupazione temporanea e precaria una qualche
stabilizzazione. Si tratterà di vedere se questi interventi
provocheranno qualche effettivo miglioramento rispetto ai parametri
conosciuti, oppure se dovranno essere introdotte ulteriori
innovazioni.
Ripeto che il nostro Gruppo dà un giudizio complessivo positivo
su questo lavoro; lamenta forse che non sia stato possibile avere
un confronto approfondito, magari anche sulla parte introduttiva e
non soltanto su quella normativa. Ci auguriamo tuttavia che i tempi
di presentazione alle Commissioni e le modalità di presentazione al
Consiglio del prossimo piano siano meno frenetici di quelli
odierni.
PRESIDENTE:
Ha chiesto la parola l'Assessore
all'Industria, Commercio, Artigianato e Trasporti, Lanivi: ne ha
facoltà.
LANIVI (ADP):
Ringrazio doverosamente il Consigliere
Mafrica, non fosse altro perché è stato l'unico ad intervenire;
probabilmente ciò significa che gli altri sono d'accordo.
Egli lamenta che i tempi sono stati un po' compressi. C'è da
tenere conto comunque, ma non a scopo di giustificazione, che
questa legge è in vigore dal 1° marzo 1989 e basterebbe osservare
l'insieme dei compiti cui si è dovuto far fronte per rendersi conto
che non c'è stata alcuna volontà di comprimere i tempi. Le
procedure da seguire, infatti, erano tali da impedire a questo
documento di giungere in Consiglio prima dell'ultimo momento,
dell'ultima adunanza antecedente le ferie estive; l'anno prossimo
avremo sicuramente più tempo, ma disporremo anche di una valida
documentazione a testimonianza di quanto sarà stato fatto e dei
risultati che saranno stati raggiunti.
PRESIDENTE:
Passiamo ora all'esame dell'articolato.
Do lettura dell'articolo 1.
Art. 1
1. E' approvato il piano di politica del lavoro per il triennio
1989/1991, di cui all'articolo 3 della legge regionale 17 febbraio
1989, n. 13, recante riorganizzazione degli interventi regionali di
promozione all’occupazione, allegato alla presente
legge.
2. E' approvata la relativa spesa complessiva di £.
6.400.000.000 per il triennio 1989/1991 come è finanziata
dall'articolo 18 della legge regionale 17 febbraio 1989, n. 13.
PRESIDENTE:
Se nessuno chiede la parola, pongo in
votazione l'articolo 1 testé letto.
ESITO DELLA VOTAZIONE
Presenti, votanti e favorevoli: 24
Il Consiglio approva all'unanimità
PRESIDENTE:
Do lettura del documento allegato.
ALLEGATO:
Piano di politica del lavoro
Triennio 1989 - 1991
(...omissis...)
PRESIDENTE:
Do lettura di un emendamento alla parte
seconda dell'allegato, presentato dalla 3a Commissione consiliare
permanente.
EMENDAMENTO
PARTE SECONDA: IL MERCATO DEL LAVORO NELLA REGIONE VALLE
D'AOSTA
pag. 47: 1° capoverso 3° rigo al posto di: "...visure..."
"...misure..."
PRESIDENTE:
Se nessuno chiede la parola, pongo in
votazione l'emendamento testé letto.
ESITO DELLA VOTAZIONE
Presenti, votanti e favorevoli: 24
Il Consiglio approva all'unanimità
PRESIDENTE:
Do lettura di un emendamento alla pagina 58
della parte terza dell'Allegato, presentato dalla 3a Commissione
consiliare permanente.
EMENDAMENTO
PARTE TERZA: PROPOSTA DI PIANO TRIENNALE DI POLITICA DEL
LAVORO
pag. 58: al punto 5 dopo il terzo capoverso è inserito il
seguente capoverso:
"Ai lavoratori in cassa integrazione guadagni o in
disoccupazione speciale è concessa un’integrazione
salariale nella misura prevista dall'art. 1/bis della legge 24
luglio 1981, n. 390 e dalla legge 27 febbraio 1984, n. 18".
PRESIDENTE:
Se nessuno chiede la parola, pongo in
votazione l'emendamento testé letto.
ESITO DELLA VOTAZIONE
Presenti, votanti e favorevoli: 24
Il Consiglio approva all'unanimità
PRESIDENTE:
Do lettura di un emendamento alla pagina 60
della parte terza dell'allegato, presentato dalla 3a Commissione
consiliare permanente.
EMENDAMENTO
pag. 60: dopo il punto 4.1.2. è inserito il seguente punto:
"4.1.3. sono esclusi dai benefici di cui ai punti 4.1.1. e
4.1.2. i lavoratori che usufruiscono delle analoghe provvidenze
previste dal Decreto legge 1 aprile 1989, n. 120, convertito in
legge 15 maggio 1989, n. 181".
PRESIDENTE:
Se nessuno chiede la parola, pongo in
votazione l'emendamento testé letto.
ESITO DELLA VOTAZIONE
Presenti, votanti e favorevoli: 24
Il Consiglio approva all'unanimità
PRESIDENTE:
Do lettura di un ulteriore emendamento alla
pagina 60 dell'allegato, presentato dalla 3a Commissione consiliare
permanente.
EMENDAMENTO
pag. 60: Al punto 4.2.1. lettera a) il riferimento
normativo:
"legge regionale 11 agosto 1987, n. 54..." viene corretto in:
"legge regionale 11 agosto 1981, n. 54...".
PRESIDENTE:
Se nessuno chiede la parola, pongo in
votazione l'emendamento testé letto.
ESITO DELLA VOTAZIONE
Presenti, votanti e favorevoli: 24
Il Consiglio approva all'unanimità
PRESIDENTE:
Do lettura dell'allegato emendato.
ALLEGATO:
Piano di politica del lavoro Triennio 1989 - 1991
(...omissis...)
PRESIDENTE:
Se nessuno chiede la parola, pongo emendato
testé letto.
in votazione l'allegato
ESITO DELLA VOTAZIONE
Presenti, votanti e favorevoli: 25
Il Consiglio approva all'unanimità
PRESIDENTE:
Il Consiglio è chiamato ora a pronunciarsi sul
complesso della legge.
ESITO DELLA VOTAZIONE
Presenti, votanti e favorevoli: 25
Il Consiglio approva all'unanimità
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK