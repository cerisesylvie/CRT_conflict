Consiglio Regionale della Valle d'Aosta - Oggetto del Consiglio n. 2604 del 17 febbraio 2017 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CONSIGLIO REGIONALE
Costituzione e funzionamento degli organi consiliari
ENERGIA
FINANZA REGIONALE E LOCALE
Partecipazioni azionarie regionali
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2604 del 17 febbraio 2017 - Resoconto
OGGETTO N. 2604/XIV - Costituzione di una commissione
consiliare d'inchiesta, di cui all'articolo 21 del Regolamento
interno, sull'acquisto da parte di CVA S.p.A. di turbine e di altro
materiale proveniente dalla Cina. (Approvazione di una
risoluzione)
Rosset (Presidente) -
Possiamo riprendere l'ordine del
giorno con il punto n. 1. Ha chiesto la parola il Consigliere
Nogara, ne ha facoltà.
Nogara (UVP) -
Oggi in questo Consiglio straordinario
abbiamo presentato questa risoluzione per la costituzione di una
commissione speciale d'inchiesta. Richiamata la risoluzione del 25
gennaio scorso con la quale è stata approvata all'unanimità la
richiesta al Presidente della Regione "di intervenire per il
tramite di Finaosta al fine di dare mandato al Consiglio di
amministrazione di CVA per rimuovere dai rispettivi incarichi il
dottor Trisoldi e il dottor Giachino, visto il venir meno del
rapporto di fiducia; considerato che non è stata data attuazione a
quanto deciso dall'intero Consiglio regionale, sulla base del venir
meno di un rapporto fiduciario con i vertici di una società
interamente controllata dalla Regione; viste le dichiarazioni degli
interessati, nonché le ulteriori tematiche, emerse nelle ultime
settimane, relativamente alla risoluzione in questione e che
necessitano di ulteriori approfondimenti, si chiede con questa
risoluzione al Consiglio di deliberare di costituire, ai sensi
dell'articolo 21 del Regolamento interno per il funzionamento del
Consiglio regionale, una commissione consiliare d'inchiesta con
l'incarico di verificare e approfondire le modalità con le quali
CVA S.p.A. ha proceduto all'acquisto di turbine e altro materiale
proveniente dalla Cina al fine di verificare la qualità delle
forniture aggiudicate; di stabilire che la commissione sia composta
da otto Consiglieri regionali, uno per ciascun gruppo consiliare
presente in Consiglio regionale; di stabilire che al termine del
proprio operato, nel corso del quale essa potrà acquisire atti e
procedere ad audizioni, la commissione d'inchiesta rimetterà al
Consiglio una relazione conclusiva in cui saranno evidenziati gli
esiti dei lavori con particolare riferimento alla qualità delle
forniture di turbine e altro materiale proveniente dalla Cina; di
disporre che la commissione d'inchiesta svolga il proprio mandato
entro il 31 marzo 2017; di assimilare la commissione consiliare
d'inchiesta alle commissioni permanenti del Consiglio e di
investirla del potere di compiere le attività utili al
raggiungimento dei compiti affidati, avvalendosi del supporto delle
strutture amministrative del Consiglio regionale e ricorrendo, se
necessario, alla collaborazione di esperti nelle materie relative
al mandato ricevuto, nominati dall'Ufficio di Presidenza su
proposta della commissione stessa.
Presidente -
Ci sono altri interventi? Ha chiesto la
parola il collega Nogara, ne ha facoltà.
Nogara (UVP) -
Aspettiamo che si distribuisca la
risoluzione o inizio con il mio intervento, Presidente?
Presidente -
Direi che può iniziare.
Nogara (UVP) -
La motivazione della convocazione di
questo Consiglio straordinario è l'istituzione di una commissione
d'inchiesta per approfondire, ma soprattutto confermare quanto già
in parte è emerso in quest'aula in seguito al lavoro ispettivo di
alcuni Consiglieri regionali sull'acquisizione di turbine e altro
materiale proveniente dalla Cina e per verificarne la qualità e la
durata nel tempo, questo è l'obiettivo. A questo punto vorrei
chiarire alcuni aspetti di questa vicenda con argomentazioni tutte
supportate da documentazione e voglio fare riferimento alla lettera
- che doveva essere riservata probabilmente, ma che tutti gli
organi di stampa nel giro di un'ora hanno avuto - del dottor
Trisoldi, dove ad un certo punto si dice: "il tutto con il solito
obiettivo di delegittimare, usando informazioni non vere, ovvero
rappresentate in modo distorto". Io oggi vorrei in questa sede
supportare tutto quello che dico con della documentazione, così non
abbiamo di questi problemi. Questa lettera, tra l'altro, è scritta
con un minimo di arroganza.
Vorrei cominciare proprio con i punti che dovrebbero interessare
il Consiglio intero. Iniziamo dai rendimenti dei macchinari, di cui
da moltissimo tempo in quest'aula se n'è parlato. Dico per chi
fosse interessato che abbiamo, da una parte, i contratti che sono
qua a disposizione di tutti, dove sono previsti i rendimenti e,
dall'altra parte, abbiamo le dichiarazioni in commissione
consiliare degli ingegneri, del dottor Trisoldi, del dottor
Giachino, dove si dice che di rendimenti non c'è traccia. Tra
l'altro, vorrei legarmi anche all'incontro che abbiamo fatto, lei,
Presidente, il dottor Trisoldi e il Consigliere Cognetta dove alla
domanda: "c'erano dei rendimenti?" - era presente anche lei,
Presidente, infatti ha fatto anche lì un'annotazione - il dottor
Trisoldi ha detto: "purtroppo, su 30 giranti abbiamo fatto solo 2
prove", questo è documentato in tutti i modi e in tutti i sensi;
poi abbiamo i contratti e ogni contratto prevede un rendimento. La
cosa buffa, la cosa strana è che, quando siamo andati in
commissione, abbiamo chiesto ai tecnici e agli ingegneri come
stabilissero questi rendimenti per fare un contratto, ci hanno
risposto tornando indietro con lo storico, con le prove di resa -
che io ho qua: tutte le vecchie prove di rendimenti dei macchinari
- in base alle quali loro stabilivano appunto il rendimento. La
cosa che ci è apparsa subito strana è che, quando si sono state
acquistate queste macchine e questo materiale, i rendimenti erano
inferiori soprattutto per una sfumatura, una piccolezza: c'è una
normativa che prevede che ci sia una forbice dell'1,5 percento in
meno che si può tollerare; ci siamo trovati in tutti i rendimenti
con uno storico - adesso vi faccio un esempio banale - che dava 90,
e magari nel contratto si chiedeva l'87, oppure si chiedeva il 90,
però con la forbice dell'1,5 è chiaro che si andava all'88,5.
Sembra una stupidaggine o una piccolezza, ma questi scostamenti
fanno perdere un sacco di soldi.
La terza problematica che a noi preme per cui siamo preoccupati
è il materiale soggetto ad usura precoce. Abbiamo visto che grandi
rendimenti non ci sono, ma abbiamo visto - e questo è da verificare
- ma ci è stato già anche confermato in commissione, e qua ci sono
tutte le registrazioni delle commissioni, che in diverse centrali
idroelettriche della regione abbiamo già dovuto cambiare, dopo due
anni, dopo un anno, dopo un anno e mezzo, delle turbine.
Soprattutto sulle turbine questa è una grossa problematica, perciò
noi vorremmo anche avere delle rassicurazioni su quanto questo
materiale dura. Già non abbiamo delle grandi rese, in più se
dobbiamo buttarle via dopo un anno e mezzo, due o tre, quando noi
avevamo una storicità di turbine che giravano per sette-otto
anni...questa mi sembra un'assurdità.
Senza dimenticare che un'affermazione che veniva sempre fatta in
tutte le commissioni consiliari dove abbiamo parlato di queste
problematiche...la Direzione ci diceva solo che queste scelte erano
state fatte perché costavano anche meno. A parte che hanno
appaltato 100 milioni di euro tra l'acquisto di materiale cinese e
opere civili con appalti diretti praticamente, gli unici due
appalti fatti della
Water Gen Power
che forniva materiale
alla CVA li ha persi tutti e due, però se li è comunque acquisiti
perché c'erano i patti parasociali e allora gli si diceva: "questi
hanno offerto questo, voi offrite di meno?", "sì" e se li sono
presi. Diciamo perciò che anche sul costo dei materiali ho dei
dubbi, perché noi abbiamo anche coinvolto dei tecnici chiedendo
loro i prezzi di questo materiale in Cina: rispetto al materiale in
Europa, il materiale cinese costa un terzo, si vede per i trasporti
e per i lavori. Senza poi pensare a tutti i lavori che sono stati
fatti su questo materiale da ditte italiane affinché questo
materiale possa essere un minimo performante.
Non dimentichiamoci a questo punto la Water Gen Power, la
funzione che ha avuto in tutta questa vicenda. C'era una
partecipazione del 35 percento, è stata rivenduta al dottor Mario
Bianchi, che è il proprietario della Water Gen Power, non abbiamo
ancora visto un euro e non si sa se li vedremo.
Un'altra cosa molto importante da segnalare è che non bisogna
fare delle confusioni tra i rendimenti e la produzione, perché se
parliamo di rendimenti, parliamo di rendimenti delle macchine;
quando andiamo sulla produzione, qui è un discorso un po' delicato
che ci vorrebbe troppo tempo per spiegare il perché...solo un
attimo, Presidente, per chiudere.
Oltre a tutte queste problematiche che ho esposto sul materiale
cinese, alle problematiche che abbiamo avuto in questi anni, non
dobbiamo dimenticarci la scadenza delle concessioni. Noi abbiamo
tra poco la scadenza delle concessioni, che sono molto importanti a
cui bisognerà sicuramente pensare. Noi abbiamo detto che ci è
mancata la fiducia in questa Dirigenza, non dimentichiamoci che si
continuano a comprare impianti eolici, lo veniamo a sapere dai
giornali, speriamo bene che siano degli investimenti che ci possono
portare un
quid
in più.
Questo è un pettegolezzo, probabilmente mi sbaglio, forse ho
fatto anche degli sbagli...
Presidente -
Le chiederei di concludere, per cortesia. Ha
un secondo intervento.
Nogara (UVP) -
...nella mia esposizione, ma ci è venuto
all'orecchio che sembra che Finaosta il parere legale per sapere se
il dottor Trisoldi debba lasciare il suo incarico lo abbia chiesto
ad uno studio legale che ha sempre lavorato per CVA.
Presidente -
Ha chiesto la parola il collega Cognetta, ne
ha facoltà.
Cognetta (M5S) -
Da un certo punto di vista sono
soddisfatto del risultato della discussione che abbiamo cominciato
quest'oggi. Vorrei ricordare a tutti che in questo Consiglio
regionale a luglio del 2013 presentammo come forze di opposizione
in 17 una risoluzione del tutto simile a questa, che venne respinta
con 18 voti della maggioranza contro 17 dell'allora opposizione. In
quella risoluzione si chiedeva la stessa cosa che viene chiesta
oggi, non si avevano le prove...provate che sono arrivate grazie
alle risposte agli accessi agli atti che sono stati fatti. Negli
anni le commissioni che si sono occupate di CVA e i singoli
Consiglieri hanno ricevuto solo dinieghi e, se mi permettete di
dirlo, anche schiaffoni in faccia molto forti da parte dell'attuale
Dirigenza, che si è rifiutata categoricamente, sempre e comunque, o
alle richieste dei singoli, o alle richieste della commissione di
dare risposte chiare ed esaurienti.
Nessuno qui vuole fare processi alle intenzioni; ricordo che nel
Consiglio di gennaio di quest'anno che al Presidente Rollandin ho
risposto che, qualora ci fossero stati risultati che avessero
smentito quanto scritto nella mozione, sarei stato il primo a dire:
"basta, non parliamone più di questa questione, mi sono sbagliato,
avete ragione voi, la questione si chiude qua", invece nel
Consiglio successivo, dati alla mano, come ha ricordato il collega
Nogara, abbiamo scoperto che invece i dati non ci sono.
Le questioni tecniche a cui accennava il collega Nogara sono
altre. Io ho qui le prove, sempre trasmesse direttamente da CVA
rispetto alle giranti di Avise e di Valpelline, fatte all'interno
di CVA stessa, i cui risultati spesso dichiarano che queste giranti
hanno dei grossi difetti. Sono dichiarazioni fatte direttamente dai
tecnici interni a CVA. Non tutti quindi sono stati, per quanto mi
riguarda, a guardare altro o hanno omesso di fare il proprio
mestiere, sono persone che l'hanno fatto, lo hanno scritto, lo
hanno dichiarato e lo hanno trasmesso, dopodiché le cose sono
rimaste lettera morta e si è continuato tranquillamente per la
propria strada.
La questione, secondo me, non è soltanto di rendimenti, lo ha
accennato brevemente il collega, ma io mi riferisco anche alla
produzione, perché quando hai un impianto che non funziona, anche
la produzione ne risente. Io stesso ho denunciato il fatto che
spesso ci sono stati degli esuberi nella gestione dei prelievi
dell'acqua, perché è questo che accade per riuscire a mantenere un
minimo in esercizio accettabile gli impianti della CVA.
Tutto questo mi fa dire che forse è il momento di vedere un po'
più chiaro su ciò che sta accadendo, visto che qualcuno si sente in
diritto e in dovere di dire che ha fatto tutto secondo le regole,
che sicuramente è tutto a posto, che lo facesse vedere, che
problema c'è? Se non hai nessuna paura, se non hai fatto nulla,
almeno ci togli i dubbi definitivamente a tutti e la finiamo di
discutere di questa storia. Anche questo ostinarsi mi sembra
piuttosto strano da parte di qualcuno. A questo punto io credo che
il partito degli onesti onestamente possa dire che possiamo andare
avanti tranquillamente e votarla convintamente, così come ha votato
tranquillamente la rimozione dei vertici che aveva nominato...e poi
si chiedono i pareri legali.
Un accenno anche a quanto ci porta oggi nei fatturati CVA.
Qualcuno dimentica qui che, come Regione, a bilancio abbiamo un
debito di 42 milioni di euro circa che paghiamo ogni anno per
pagare CVA, ma che non è scritto nei bilanci CVA, quindi, quando
CVA fa un utile di 50 milioni, in realtà è solo di 8, perché 42 li
mettiamo noi. Quando CVA ha fatto un anno un utile di 3 milioni,
perché c'era la famosa multa da pagare, è andata sotto di 39
milioni. Per carità, hanno fatto risultati incredibili, chi può
dire che non è vero? Solo che i debiti li paghiamo noi come Regione
e gli utili se li tiene CVA in gestione speciale e poi qualcuno li
gestisce come crede. Mi sembra interessante come modo di
lavorare...
(interruzione dell'Assessore Perron, fuori microfono)
...lo so, Assessore, non è proprio così, stia tranquillo, poi ce
n'è anche per lei...stia tranquillo, ci arriviamo, stavolta non è
andato in ferie...adesso è qua, parliamo...
Questo modo di gestire le cose quindi non è stato, secondo me,
molto trasparente e molto chiaro.
Arriviamo quindi al discorso della risoluzione. Io non so chi
sarà nominato Presidente di questa commissione, negli uffici non ho
avuto neanche il tempo di informarmi, io credo che la risoluzione
sia corretta, sostenibile e così via. Aggiungo che credo che non
debba essere dato nessun tipo di emolumento al Presidente di
commissione, chiunque esso sia, anzi quei soldi servono chiaramente
per avere la possibilità di chiamare degli esperti, perché c'è
bisogno anche di esperti indipendenti - e sottolineo "indipendenti"
-, che sono mancati fino adesso in tutta questa storia, per
chiarirci finalmente quali sono le questioni, per chiarirle a
tutti.
Il pericolo più grosso che stiamo correndo è che CVA diventi un
altro Casinò, una società che ci dava degli utili e che invece oggi
ci dà solo perdite. Non vorrei poi ricordare chi ha imbastito tutto
quanto questo discorso, perché è una questione di tempi, ma
comunque le responsabilità politiche sono tutte quante presenti qui
in quest'aula, di chi ci ha portato a questa situazione.
Non c'è niente di male a fare una commissione d'inchiesta, se è
prevista dal Regolamento, credo sia una cosa
standard
, anzi
credo che sia ad un certo punto un nostro dovere. Se qualcuno
invece ritiene che in questo ci sia soltanto un intento
persecutorio o il fatto che chissà che cosa dobbiamo tirare fuori o
chissà quale guerra dobbiamo fare...per quanto mi riguarda, l'unica
preoccupazione che ho io - che voi ci crediate o no, ma sicuramente
non ci credete perché avete un tipo di testa che sicuramente non è
così... - è che quella società funzioni, perché non ho interessi
personali di nessun tipo lì dentro, e nessuno del mio gruppo anche,
invece qualcun altro deve difendere i propri interessi. È il caso
che magari chi ragiona di sviluppo ci pensi a questo per il bene
dei valdostani.
Presidente -
Ci sono altri interventi? Ha chiesto la
parola il collega Chatrian, ne ha facoltà.
Chatrian (ALPE) -
Discuteremo dopo della situazione
politica, quindi adesso ci concentriamo sulla risoluzione che
abbiamo proposto, che è una risoluzione simile a quella che abbiamo
proposto quattro anni fa, che ci fu in maniera violenta bocciata e
l'attuale Presidente CVA scrisse qualche settimana dopo alla
commissione competente: "sappiate, cari colleghi Consiglieri, che
il Consiglio regionale in data 26 luglio 2013, evidentemente non
ritenendo fondate le motivazioni poste alla base della mozione
proposta, né ritenendo l'esistenza di alcuna necessità, ovvero
utilità in ordine alla costituzione di una tale commissione, non ha
approvato la predetta mozione". Questo è quanto il Presidente di
CVA, nominato da Finaosta, per il tramite del Governo regionale, ha
scritto qualche settimana dopo per dire: "non vi interessano e la
mozione non è stata assolutamente approvata". Poi sempre sugli
schiaffi che abbiamo ricevuto da questa
governance
in questi
nove anni, perché non solo il Presidente di CVA e il Direttore
generale hanno a cuore il gruppo CVA...io parlo per il gruppo di
ALPE, noi abbiamo a cuore soprattutto i risultati e la nostra
società, che l'azionario è comunque il Consiglio regionale e non i
due nominati...ci scrissero questo: "sulla scorta di quanto
esposto, non appare comunque sussistere - questo è il Presidente di
CVA - neppure l'interesse diretto e attuale e pur connesso al
mandato politico ricoperto dai Consiglieri ad ottenere tra loro più
disparate informazioni richieste", come dire: ai Consiglieri non
dobbiamo non solo rendere conto, ma non vi informiamo minimamente:
nessuna informazione, perché non è cosa vostra. Grazie a dei
colleghi, da qualche mese possiamo avere delle risposte puntuali, a
seguito però di una sentenza che dà la possibilità non solo a noi
Consiglieri, ma alla comunità tutta di avere quelle informazioni su
un tema sul quale da troppi anni (nove) diversi colleghi
à
maintes reprises
sono intervenuti. Il primo che analizzò e
affrontò nella passata legislatura questo tema della fornitura in
Cina, fornitura che CVA ha messo in campo facendosi fornire del
materiale cinese, fu il collega Tibaldi nel 2008, che nei primi
mesi 2008 e 2009 affrontò diverse volte in questo Consiglio, poi il
gruppo ALPE cercò di mettere in evidenza cosa il gruppo stesse
facendo in quegli anni e poi i colleghi Nogara e Cognetta
affrontarono specificatamente questo dossier in una cornice più
ampia, dove il nostro gruppo ha sempre cercato di portare il suo
contributo per avere delle risposte puntuali. Vi leggo un passaggio
molto importante dal nostro punto di vista. Questa fu la prima
dichiarazione nel mese di ottobre 2008: "al fine di garantire -
questo è il centro del dibattito - una maggiore concorrenzialità
nella fornitura, CVA ha deciso di esplorare il mercato cinese, ad
oggi sicuramente molto interessante sia per i programmi di
investimento nel settore idroelettrico nel Paese, con conseguente
creazione di una propria industria di base, sia per la nota
competitività delle produzioni. Non credo siano sfuggite le opere a
livello di produzione idroelettrica previste in Cina, che portano
degli investimenti non proporzionali ai nostri, ma di gran lunga
più rilevanti". È importante questo passaggio perché è da lì che si
iniziò il percorso.
Altre due riflessioni. Noi riteniamo necessario/obbligatorio...e
speriamo ci siano le condizioni per approvare questa risoluzione
che abbiamo presentato per una questione di chiarezza nei confronti
dei valdostani, in particolar modo dei dipendenti di CVA, che
lavorano a contatto degli impianti di Avise, di Champagne 1 e 2,
Quart, Signayes, Valpelline, e in generale per capire se sono state
assunte decisioni contrarie alla buona gestione o addirittura
dannose per il gruppo CVA, se siano stati compiuti degli abusi,
degli illeciti o semplicemente delle leggerezze, oppure, come
sostengono gli attuali vertici, tutte le loro scelte sono state
lungimiranti e vantaggiose per l'attività di impresa di CVA.
Il Presidente e Amministratore delegato della società ha
definito: "incontrovertibile che la gestione e l'esercizio di
impresa di CVA posti in essere sino ad oggi abbiano portato il
gruppo a traguardi inimmaginabili". Se così dovesse risultare
dall'approfondimento che si intende svolgere, tutti saranno ben
lieti di prenderne atto; non solo, prendete, prendiamo l'impegno
fin d'ora di diffondere pubblicamente l'esito dell'inchiesta nei
minimi dettagli sia che da essa risultino comportamenti e scelte
discutibili, sia che ne risulti invece un'incontrovertibile
capacità manageriale e strategica in capo ai responsabili delle
scelte operate.
Intanto però una segnalazione vorremmo farla, vorrei farla,
sarebbe utile per poter approfondire i dati reali, perché
l'immaginazione al potere, così come evocata dal Presidente di CVA,
spaventa un po' se devo dire la verità. E poi "inimmaginabili" da
chi, in base a che cosa sarà molto interessante farcelo spiegare,
perché ad oggi noi quei risultati, quei dati non li abbiamo,
quindi: quanto sarebbero costate le turbine acquistate se le
avessimo acquistate in Europa; quanta produzione sarebbe stata
garantita nel caso in cui le medesime giranti fossero state di
ottima qualità; quante spese in più di manutenzione, di personale
di concetto e d'ordine,
les deux
, sono occorse per montare e
smontare il materiale acquistato in Cina e quanta produzione si è
persa per il fermo macchine; dati alla mano, quante sono costate a
CVA le trasferte effettuate dai suoi
manager
, dai suoi
tecnici, dai vari accompagnatori prima e dopo e anche durante
l'aggiudicazione delle forniture mi sembra rivelatesi non conformi
o sovente - detto dagli addetti ai lavori e dai dipendenti -
persino pericolose per il personale addetto. Si vuole poi sapere
quali valutazioni sono state fatte e da parte di quale organo
societario a monte della scelta di acquisire nel 2009 una società,
apparentemente senza storia e senza capacità imprenditoriale,
com'era la Water Gen Power, costituita da nemmeno un anno prima da
un paio di personaggi con un passato a dir poco opaco e quale
organo societario o tecnico ha deciso in merito alla procedura di
acquisizione delle giranti, le caratteristiche tecniche, le basi
d'asta, le modalità di gara; quali uffici e quali persone hanno
materialmente scritto gli atti di gara. Se questa risoluzione sarà
approvata, comunque di tutto questo ci sarà modo di avere contezza
documenti alla mano e la possibilità di affrontare e spiegare
serenamente ai valdostani se la scelta messa in campo da CVA
cercando nuovi mercati in Cina, fornitori diversi e soprattutto -
come dicono i manager o il Presidente e l'Amministratore delegato -
alla fine nella visione generale abbia portato un ottimo risultato
io penso che sia l'obiettivo di questa nostra risoluzione. Ad oggi
noi non possiamo tirare le fila perché ci sono stati negati i
risultati di questi acquisti importanti, pesanti dal gruppo
CVA.
Apro solo una parentesi per quanto riguarda il discorso generale
del gruppo, che c'entra in maniera minore rispetto a questo fatto
specifico: noi oggi discutiamo su un percorso che la società ha
intrapreso nel 2008. Non so se è il caso di ricordare che, in
occasione di una precedente richiesta di istituire una commissione
d'inchiesta sulla presenza delle mafie in Valle d'Aosta, esponenti
dell'allora maggioranza fecero dell'ironia e respinsero tale
ipotesi come assurda. Dall'inchiesta in corso dal Sostituto
Procuratore facente funzioni di Aosta, e non solo, emergono invece
preoccupanti elementi che avvalorerebbero le tesi sull'esistenza e
l'operatività di cosche ben introdotte nell'economia regionale
grazie probabilmente al terreno fertile, ma anche a contatti
strategicamente molto collocati. Indubbiamente questo per fare un
ragionamento globale, generale, viviamo un momento di grandissima
preoccupazione e grossa difficoltà, ma siamo certi, come gruppo
ALPE, che questa risoluzione, purtroppo sempre tardi perché quattro
anni fa forse ci sarebbe stato più spazio se questo Consiglio
avesse approvato la risoluzione presentata per fare chiarezza
subito se quella strada percorsa dal gruppo era una strada
redditizia, positiva per la società e che dava dei risultati ottimi
rispetto a scelte fatte in maniera diversa dalla società...i
manager, il Presidente e il Direttore generale sono convinti di
aver fatto delle scelte oculate e, dal punto di vista qualitativo,
ottimo. Noi pensiamo che sia il momento, purtroppo sempre tardi, di
avere quei dati che ci sono stati negati in questi anni.
Presidente -
Ha chiesto la parola il collega Marquis, ne
ha facoltà.
Marquis (SA) -
Prima di inoltrarmi in alcune
considerazioni nel merito, ritengo opportuno parlare della genesi
che ci ha portato a sottoscrivere la presentazione dell'iniziativa
di convocazione del Consiglio regionale di oggi.
In questi anni sono state presentate dai colleghi Consiglieri
circa una trentina di iniziative (interpellanze, interrogazioni,
mozioni) che sono state discusse in quest'aula, e queste sono il
frutto di un'attività d'ispezione attraverso la presentazione di
116 e acquisizione di dati, così com'è già stato sottolineato da
qualcuno, anche in condizioni di difficoltà. Io ho passato alcune
serate ultimamente a leggere tutto il dossier, a leggere tutti
questi atti, che sono un dossier pesante, dove sono stati spesi
fiumi di parole su questo argomento. Non so quale sia la verità su
questa questione, però qualche idea me la sono fatta. Sicuramente
la fornitura di materiale cinese per la CVA è un'operazione che è
stata chiacchierata sin da subito, perché le prime iniziative
risalgono al 2008 e le ultime ancora in questi giorni. A leggere
gli atti, mi sembra che ci sia stato un dialogo tra sordi: da una
parte dei Consiglieri, che possono anche apparire tignosi nel loro
intento di voler sapere, di voler capire come sono andate
effettivamente le cose e, dall'altra, delle risposte puntuali da
parte dei rappresentanti della società secondo i quali è tutto
perfetto, è tutto ottimale, è quanto di meglio si potesse fare
nell'interesse dello sviluppo della società. Credo che a questo
punto sia più che mai importante, tenuto conto del percorso che la
società sta intraprendendo di quotazione in Borsa, chiarire
definitivamente questa questione. Non potevo e non posso immaginare
che ci siano ancora nei prossimi anni una trentina di iniziative su
questo argomento, perché sicuramente questo porterebbe un danno
rilevante alla società, a chi ci opera, all'immagine, ma anche al
valore della medesima.
Il tutto ha preso avvio nel 2008, quando qualcuno diceva che si
intraprendeva la via della seta, che ci si dirigeva nelle forniture
verso il Sol Levante. Ma quali erano le ragioni addotte dalla
società? Erano nobili, delle ragioni dettate dal conseguire dei
risparmi per la gestione aziendale, l'ottimizzazione degli
investimenti in un mercato difficile, in un mercato rappresentato
da pochi produttori che avevano la possibilità di fare cartello e
anche determinare i prezzi. Sicuramente questa strada è stata una
strada difficile, perché intraprendere dei rapporti commerciali con
la Cina: un mondo diverso, regole diverse, certificazioni diverse,
ha portato poi nel prosieguo a delle difficoltà di rapporto.
L'interlocutore è stata una società di intermediazione (la
Water
Gen Power
), una società di Genova, una
start-up
che
nasceva in quegli anni, che è diventato un punto di riferimento per
l'acquisizione di tutte le forniture della società. Dopodiché la
società CVA è addirittura diventata socia con l'acquisizione del 35
percento del capitale per alcuni anni, per poi uscire
definitivamente dall'azionariato e lasciare sempre l'azionista
Regione nel dubbio di questa gestione, perché dagli atti si
lamentano disservizi, si parla di rendimenti, di difetti di
materiali, di fuori servizio, di qualità, di certificazione. La
situazione è sicuramente complessa.
Io credo che tutti abbiano comunque operato nell'interesse
comune, però quello che mi ha più colpito in tutto questo sono i
rapporti con il Consiglio regionale, che non è stato riconosciuto
da parte della controparte societaria come rappresentante della
proprietà, come rappresentante dei valdostani, che sono coloro che
detengono le azioni di questa società e per questo credo che
occorra fare un ragionamento sulle finalità della società.
Sicuramente in questi anni le partecipate - e questo è un discorso
un po' più generale - hanno cambiato un po' la loro linea d'azione,
spesso non hanno seguito la finalità pubblica, ma hanno seguito un
indirizzo di crescita aziendale di operazioni nel mercato
privatistico, finalizzate chiaramente a fare cassa, a fare
business
, a creare redditività. Questa non è una cosa
negativa sicuramente per la società, perché anche questo porta
risorse alla Regione, porta occupazione e porta soddisfazione.
Credo che il ruolo che devono avere le società partecipate sia
quello di soddisfare delle finalità pubbliche. Nella fattispecie la
società si trova a gestire e a valorizzare la più grande nostra
risorsa: l'acqua, è la risorsa che ci contraddistingue in Valle
d'Aosta e credo che questo sia stato fatto bene perché sono stati
fatti parecchi interventi, però, così come ha poi introdotto il
concetto la "Madia", il pubblico può mantenere solo le società che
hanno delle finalità pubbliche o che svolgono dei servizi di
carattere istituzionale. Io credo che la contraddizione sia questa
che ci ha portato a separare i due binari gestionali: da una parte,
la società che opera nel privato, quindi la Dirigenza che risponde
al diritto societario, pertanto ci sono dei comportamenti come se
si gestisse una società di carattere privato; dall'altra parte, un
azionista pubblico che avrebbe la necessità di poter dire quali
sono le linee aziendali. Le linee aziendali che dovrebbe dare
l'azionista Valle d'Aosta sono delle linee che portano a far
crescere il tessuto economico locale, al di là di creare ricchezza,
perché il fine ultimo è quello di far crescere il tessuto
imprenditoriale, perché non ha senso rafforzare e valorizzare
l'ente pubblico, creare una Regione ricca in un tessuto economico
povero. Forse una critica, se la vogliamo fare - e non so quale
sarebbe stata la soluzione a questo problema -, è che in tutta
questa gestione non si è riusciti a valorizzare l'imprenditoria
locale, ma si è dovuto ricorrere a dei soggetti esterni alla Valle
d'Aosta.
Ora, per quanto riguarda la costituzione di questa commissione
d'inchiesta, si tratta di una commissione che ha gli stessi poteri
delle commissioni permanenti, la vorrei definire quindi una
commissione monotematica, una commissione che si prefigge di
arrivare a capire come sono realmente andate le cose e porre una
pietra tombale sulla vicenda. Vicenda su cui ritengo che ci siano
tutti gli elementi da parte della società per rappresentare nel
migliore dei modi...ma che ci sia anche la possibilità poi per il
Consiglio regionale, per i singoli Consiglieri di capire
effettivamente qual è stato l'iter, quali sono stati i
comportamenti e soprattutto di poter apprezzare gli interventi che
sono stati fatti, che io mi auguro siano stati fatti nell'interesse
esclusivo della valorizzazione dell'operato della società, della
valorizzazione degli obiettivi di crescita del sistema Valle
d'Aosta.
Presidente -
Ha chiesto la parola il collega Fosson, ne
ha facoltà.
Fosson (PNV) -
Io vorrei iniziare intanto ringraziando
quei Consiglieri che nelle precedenti legislature, ma soprattutto
in questa hanno approfondito dal punto di vista tecnico quanto era
successo in CVA studiando, lavorando, trovando spesso anche
l'ostilità o la non collaborazione di tecnici, che invece avrebbero
dovuto fornire loro quei dati che loro non avevano di competenza.
Ringrazio quindi quei Consiglieri che si sono espressi prima che
hanno permesso questa operazione verità. Questa, Presidente, è
un'altra operazione verità, che è giunta finalmente in Consiglio
regionale con dati e che ha portato anche ad una risoluzione nel
precedente Consiglio, una risoluzione che è stata presa
all'unanimità. Adesso qualcuno dice che non era scritta bene, che
bisognava verificare prima con Finaosta, eccetera; se era scritta
male - è stata votata da tutti -, forse qualcuno poteva dirlo
allora e non dopo.
Nessuno vuole, Presidente, indebolire CVA, siamo tutti d'accordo
che questa è una realtà molto positiva della nostra Valle, ma il
discorso di andare in Borsa in una situazione non trasparente con
un dubbio al suo interno nella sua gestione, nella sua operatività,
peggiorerebbe sicuramente la sua valutazione rendendola non più
concorrenziale. La nostra azione quindi non è un'azione disfattista
che non vuole tenere conto di quanto CVA rappresenti per la Valle
d'Aosta, ma soprattutto io voglio sottolineare in questo
intervento, dopo aver ringraziato chi ha fatto questo lavoro
tecnico, il fatto politico che mi sembra importante: a chi
rispondono, se rispondevano, i vertici di CVA nelle loro scelte?
Erano completamente, giustamente, indipendenti o condividevano con
qualcuno queste scelte di cui abbiamo parlato?
Ringrazio anche i Presidenti delle Commissioni II e IV, La Torre
e Isabellon, per aver condotto quella riunione in modo così utile
poi per la Regione Valle d'Aosta. In commissione il Direttore
generale Giachino, quando non ci lasciò interrogare i tecnici (tre
ingegneri e un avvocato) senza la sua presenza, disse - è agli atti
- che questo gli era stato indicato, ma non dicendo da chi gli
fosse stato indicato.
Seconda cosa: Presidente Rollandin, mi sembra che il giorno dopo
lei, con un colpo di telefono, abbia mosso il Presidente Trisoldi,
gli abbia detto di venire subito qua per parlare con i due
Consiglieri più attivi della II Commissione, per fornire loro delle
delucidazioni, quindi questo presuppone un filo diretto tra il
Presidente della Regione e il Presidente di CVA.
Un'altra questione sulla responsabilità della Giunta. Presidente
Rollandin, la malattia forse mi fa dimenticare delle cose, quindi
sono anche un po' scusato di questo, ma io non ricordo che nei tre
anni di Giunta siano mai stati convocati i vertici CVA, o sia stata
mai fatta una discussione su CVA, sui risultati. Io di questo non
mi ricordo, forse per la malattia, però, Presidente Rollandin, vedo
che anche lei ha ammesso nei precedenti Consigli di non ricordarsi
alcune cose molto importanti.
Ora, però il punto è che bisogna verificare politicamente la
questione della gestione e l'autonomia della CVA su queste scelte
dubbie, scelte reiterate, perché se errare è normale, "uno se fa
nulla, non sbaglia" diceva un vecchio chirurgo, però qui mi sembra
che le turbine siano state comprate a lotti diversi e se uno compra
una cosa che non funziona e ha sbagliato, perché deve continuare a
comprare delle turbine che non funzionano? Mi sembra che la
validità dei tecnici che erano alla direzione di CVA ha fatto sì
che non si sia potuto fare a meno di verificare una cosa così:
scelte tecniche reiterate e sbagliate; lo diceva il Consigliere
Nogara: analisi di rendimenti che dovevano essere fatte e che non
sono state fatte, e l'avvocato dell'azienda ha detto: "sì, c'è
scritto nel contratto, ma non è poi così necessario
rispettarlo".
Io non direi altro, però in un modello di Valle d'Aosta, di
gestione politica della Valle d'Aosta, che è sicuramente in crisi,
in cui le responsabilità sono diverse, i gradi di responsabilità
sono diversi, c'è qualcuno che ha una responsabilità diretta e c'è
qualcuno che ha avuto una responsabilità per essersi fidato e per
non aver fatto quell'indagine e svolto delle prerogative, di
essersi fidato di chi era competente, di chi gestiva queste cose
qui. In un modello come quello che abbiamo però mi sembra che non
si sia andati a verificare la gestione di CVA, la sua
indipendenza...e il perché di certe scelte che, dal punto di vista
tecnico, appaiono molto dubbie. Io quindi credo sia molto corretta
la richiesta di una commissione d'inchiesta che riporti in
Consiglio in modo preciso, motivato e trasparente le sue
prerogative.
Presidente -
Ha chiesto la parola la collega Certan, ne
ha facoltà.
Certan (ALPE) -
In questo Consiglio di oggi stiamo
affrontando uno dei più importanti dossier per la nostra Regione:
stiamo affrontando la situazione di una società che è un punto di
riferimento nella nostra Regione e ne siamo tutti - credo -
consapevoli. Il capitolo CVA che affrontiamo oggi, oltre agli
aspetti tecnici già messi in evidenza dal collega Chatrian e dai
colleghi che sono intervenuti, mette in evidenza una Valle d'Aosta
a più velocità. Le velocità differenti con le quali molte società
stanno lavorando stanno portando a disparità sociali nella nostra
regione e credo che sia anche per questo motivo che si è deciso,
come commissione, di andare fino in fondo e, come ha detto anche il
collega Fosson che mi ha preceduto, di aprire davvero tutti i
cassetti.
I campanelli di allarme per la deriva di questa società - le
derive possono essere tante e soprattutto da parte di qualcuno - ne
abbiamo già avuti molti in questi anni: ricordo che il gruppo ALPE,
in particolare il collega Chatrian, dal 2008 ha messo in evidenza
le tante storture e i tanti aspetti che forse andavano
approfonditi. Credo quindi che questi campanelli di allarme ci
siano stati: parlo di campanelli di allarme e non di attacchi
personali, vorrei che questo fosse chiaro; forse i vertici si sono
un po' risentiti, ma i nostri non sono attacchi personali, neanche
delegittimazione. Ci sono stati degli atteggiamenti di sfiducia nei
confronti dei loro stessi tecnici da parte dei vertici, che hanno
delegittimato la loro azione, perché un direttore che entra e dice:
"non posso lasciare i tecnici da soli, devo essere presente seppure
in un angolino" credo che delegittimi lui stesso i suoi tecnici.
Non vado a ricordare la minaccia poi che se non accettavamo questa
situazione, sarebbero partiti di nuovo dall'audizione tutti.
Credo che i vertici di questa società nell'ultimo periodo
avessero un po' confuso la società con casa loro: non c'erano pari
opportunità su assunzioni, su convenzioni di forniture, contratti.
Ci siamo permessi di chiedere ripetutamente commissioni
chiarificatrici, ma la sintesi di queste commissioni era sempre la
stessa: "abbiamo deciso così e così abbiamo fatto". Ci sono stati
negati documenti, ricordo - lo hanno ricordato già i colleghi - le
lettere che abbiamo ricevuto di risposta: "la società non ritiene
opportuno dover fornire la documentazione da lei richiesta". Questa
è la frase - e il Presidente Rosset credo lo sappia, perché le ha
viste queste risposte - che noi ci siamo ripetutamente visti
recapitare. Ricordo che sono stati creati posti di lavoro - ne
avevamo discusso in Consiglio -
ad hoc
per ex familiari, gli
amministratori al Governo e, quando in commissione abbiamo chiesto
delucidazioni, ci è stato detto: "abbiamo ritenuto di dare
un'opportunità a tempo determinato ad una persona che ora si è
formata e che potrà giocarsi la sua esperienza insieme ad altri se
adesso decideremo di istituire un posto a contratto a tempo
indeterminato". Allora noi riteniamo - e l'abbiamo sempre
denunciato - che la formazione a tempo determinato da parte del
pubblico, con possibilità di diventare un tempo indeterminato,
dovrebbe essere aperta a tutti i valdostani e non solo a qualcuno,
ex marito di qualcun altro. Ricordo le convenzioni per la mensa dei
dipendenti, comuni queste convenzioni anche ad altre aziende
regionali, che presentano per noi delle storture, sulle quali
sicuramente ritorneremo ma che stanno creando malumori.
Ritorno invece sul metodo e sul modo di affrontare la scorsa
audizione da parte del Direttore. Noi forse a volte pensiamo troppo
male e facciamo peccato, di questo ce ne scusiamo, ma abbiamo visto
spegnere il microfono ad un tecnico mentre stava parlando, girare
il microfono e finire la frase da parte del Direttore...altro che
stare in un angolino e aver fiducia nei propri tecnici! Di fronte a
questi passaggi, ci chiediamo quali grandi verità nascondono
questi...direi quasi isterismi, soprattutto mi chiedo - e credo che
questa sia la vera domanda che dobbiamo porci come valdostani - se
il ruolo di nominati e uomini di fiducia da parte sicuramente anche
del Presidente della Regione possa giustificare quest'arroganza e
queste azioni. Noi crediamo che questi modi e questi atteggiamenti
stiano offendendo la maggior parte dei cittadini, che queste
azioni, da una parte, offendono i cittadini, non garantiscono pari
opportunità e, dall'altra, salvaguardano e garantiscono invece un
cerchio magico.
Chi viene nominato in una società pubblica può continuare a
relazionarsi solo con il Presidente della Regione che ne ha le
deleghe - questa chiaramente è una domanda che ci poniamo per tutte
le partecipate della Regione - o deve rendere conto di quanto fa
anche a tutti i valdostani? Forse si è persa di vista, come
peraltro per il Casinò, veramente la differenza fra chi è nominato
e chi invece è eletto e ha il ruolo di dettare la linea. È una
differenza forse sottile e quasi ormai dimenticata, ma credo sia
ancora e sempre fondamentale. Chi viene nominato non è proprietario
della società, i proprietari della società pubblica, della
partecipata rimangono i cittadini valdostani. Chi è nominato è lì
per portare avanti - e siamo stati i primi a riconoscerlo quando
questo viene fatto in modo corretto - in modo direi trasparente e
onesto. L'ho letto da qualche parte in qualche dichiarazione, credo
del "Presidente degli onesti", che ci vuole trasparenza e onestà;
ecco, noi crediamo che anche e soprattutto da parte dei nominati
degli onesti deve esserci trasparenza e onestà, non possono, solo
perché appartenenti ad un cerchio magico, fare quanto credono e ciò
che vogliono, devono rendere conto anche alle commissioni
consiliari e a tutto questo Consiglio, seppur chiaramente
rispettando ognuno i propri ruoli. Ripeto: credo che in quella
commissione, che poi forse è quella che ha
déclenché
anche
questo Consiglio, abbiamo assistito a delle forzature, sarebbe
stato semplicissimo evitare tutto questo: bastava avere fiducia nei
propri tecnici, penso che quello avrebbe risolto tutto. Questo
aspetto ci ha preoccupato tantissimo.
Presidente -
Ci sono altri interventi? Ricordo che
possono essere fatti due interventi per ogni gruppo. Ha chiesto la
parola il Consigliere Guichardaz, ne ha facoltà.
Guichardaz (PD-SIN.VDA) -
Il nostro gruppo, com'è noto,
ha votato la risoluzione scritta e presentata da alcuni colleghi
della maggioranza e dell'opposizione, con la quale si argomentava
il venir meno sostanzialmente del rapporto di fiducia tra la
proprietà, quindi la Regione, e i due massimi Dirigenti della CVA:
il dottor Trisoldi e il dottor Giachino. Naturalmente non avendo
noi le nozioni, le informazioni, le indiscrezioni e le capacità
tecniche possedute invece da alcuni colleghi della maggioranza e
della minoranza, che in questi anni hanno concentrato parte della
loro attività sul dossier CVA, ci siamo affidati a ciò che i
colleghi hanno scritto nella premessa dell'iniziativa consiliare.
Come c'era da aspettarsi, le reazioni degli interessati non hanno
tardato ad arrivare, soprattutto il dottor Giachino mi pare abbia
evidenziato uno scollamento - sintetizzo naturalmente -, secondo
lui, tra la realtà di ciò che viene rappresentato nella risoluzione
e il suo punto di vista. Bene hanno fatto, quindi, i 18 colleghi
firmatari della richiesta di questo Consiglio straordinario a
chiedere che si proceda agli opportuni approfondimenti. Credo con
l'obiettivo, che è di tutti noi, di approfondire la tematica anche
in un contraddittorio con gli interessati e con chiunque sia in
grado di fornire informazioni a supporto o a confutazione delle
tesi che nel frattempo si sono delineate.
Personalmente sono molto curioso di acquisire le informazioni
che la controparte - perché a questo punto mi pare che si possa
definire così - potrà darci a sostegno della propria buona fede e
del proprio buon operato, così come sono ansioso di acquisire ogni
utile elemento da eventuali altre fonti che attesti la non validità
dell'operazione delle cosiddette "turbine cinesi". Non siamo però
così convinti dello strumento proposto, che sicuramente poteva
valere nel 2013, quando lo proponemmo per la prima volta anche noi
- eravamo all'opposizione - ma che oggi, in presenza di una
disponibilità unanime ad affrontare l'argomento, come attesta il
voto della risoluzione, risulta, a nostro parere, superfluo e direi
anche poco funzionale all'obiettivo. Intendo la commissione
speciale d'inchiesta, che, di fatto, non è altro che un'ulteriore
commissione speciale, con tutto ciò che questa comporta in termini
di strutture, di impiego di personale, di risorse e di costi. Lo
dico anche guardando alla recente esperienza della Commissione
speciale sullo Statuto, che, di fatto, ha prodotto forse qualche
buona intenzione, ma null'altro e che è costata alla collettività,
oltre i costi di funzionamento di una commissione consiliare, lo
stipendio che il Presidente Restano ha percepito per diversi mesi
pur in mancanza di qualunque operatività e di qualunque risultato
prodotto. A supporto anche di questi nostri dubbi circa la
necessità di una commissione speciale d'inchiesta sta il fatto che
recentemente si è operato un approfondimento certosino, pari alla
più certosina delle indagini all'interno della II Commissione sul
dossier Casinò. Ci siamo messi di buona lena, anche noi che non
facciamo parte della II Commissione e abbiamo raccolto elementi di
ogni genere che oggi sicuramente aiutano me e credo tutti i
colleghi ad avere un'idea più chiara di ciò che è avvenuto e delle
prospettive future per la Casa da gioco. In quel specifico caso i
colleghi hanno ritenuto di dover utilizzare le strutture già
esistenti della II Commissione - e lo voglio dire qui - con
profitto e senza alcun impedimento dovuto alla composizione della
commissione che - sappiamo - ha lavorato bene, indipendentemente
dall'appartenenza o meno di ciascuno di noi alla commissione.
Ora, naturalmente bisogna concludere rispetto a questo tema
qualcosa, perché gli approfondimenti servono se sono preventivi poi
a delle soluzioni, ma direi che questa è un'altra storia. Non penso
che i colleghi firmatari possano smentirmi quando dico che vi è
modo in II o in IV Commissione - adesso bisognerà decidere il
contenitore - di dirimere la questione delle turbine cinesi. Vi
sono commissioni che non si riuniscono da tempo, o che lo fanno non
tutte le settimane, che possono tranquillamente credo prestare il
proprio spazio orario per concludere in tempi ragionevolmente brevi
le indagini o gli approfondimenti di cui oggi necessitiamo, anche
solo per confermare quanto sostenuto nella risoluzione alla luce
delle legittime perplessità degli interessati.
Infine vorrei aggiungere, ad uso più che altro di chi non è
avvezzo ai regolamenti e ai regolamenti consiliari, che le nostre
commissioni speciali di indagine o di inchiesta, come le vogliamo
chiamare, non hanno le stesse attribuzioni e poteri di una
commissione parlamentare d'inchiesta: non possono cioè esercitare i
poteri propri dell'autorità giudiziaria; soprattutto - e questo lo
voglio dire, perché altrimenti parliamo di commissioni d'inchiesta
come se stessimo parlando di una cosa diversa rispetto alle
commissioni consiliari - non possono costringere nessuno a
presentarsi o a rilasciare dichiarazioni secondo le modalità
proprie delle forze di Polizia giudiziaria o della Magistratura,
soprattutto in questo caso inquirente. Per capirsi, noi possiamo
raccogliere anche nelle commissioni speciali d'inchiesta
testimonianze, dati, fatti, possiamo audire persone in presenza
però di una disponibilità da parte degli interessati. Certo,
possiamo fare poi tutti i passaggi politici che vogliamo perché noi
siamo la proprietà, quindi coloro che invitiamo si presentano in
relazione non ad un nostro invito, dovrebbe essere un dovere da
parte loro. Proponiamo, quindi, di sviluppare nelle commissioni
competenti già costituite l'attività di indagine sulle turbine
cinesi e ci rendiamo disponibili a lavorare in questa direzione,
anche se noi non siamo componenti della II Commissione.
Presidente -
Ha chiesto la parola il collega Gerandin, ne
ha facoltà.
Gerandin (GM) -
Innanzitutto volevo ringraziare il
collega Nogara, che ha fatto una presentazione in cui mi riconosco;
l'ha fatta molto bene e non entrerò più in quegli aspetti tecnici,
anche perché, come giustamente ci ha ricordato qualcuno, sono
aspetti molto più frutto di conoscenze e approfondimenti. Io mi
limiterò a capire alcuni di questi passaggi, che sin dall'inizio
non mi sono mai stati chiari. Prima di iniziare ad entrare nel
dettaglio, vorrei solo aggiungere che CVA è e deve continuare ad
essere un valore aggiunto per la Valle d'Aosta, per cui le nostre
preoccupazioni sono proprio per questo motivo. È una realtà
imprenditoriale e occupazionale di assoluta qualità ed è proprio
perché crediamo in questa società, nei suoi dipendenti - di certo
un po' meno nei vertici, su questo non c'è dubbio - che siamo
convinti che si possa ripartire dalle competenze dei tecnici,
perché noi, a differenza di quanto leggiamo, pensiamo che il vero
valore aggiunto sia costituito dalle competenze dei tecnici e non
sempre dalle scelte dei vertici.
Detto questo, che mi pareva una doverosa premessa, ci terrei a
sottolineare che questa commissione consiliare d'inchiesta nasce e
ha la volontà di dare la possibilità anche a chi si ritiene - come
si legge - accusato totalmente con accuse infondate sia di fatto
che di diritto di potersi difendere, di poter eventualmente
addivenire alla presentazione di memorie, però pur consapevoli,
come ci è stato ricordato, che non è una commissione d'inchiesta
parlamentare, ma d'altronde le commissioni consiliari non sono mai
state, neanche nel passato, commissioni d'inchiesta parlamentari,
questo ci tenevo a sottolinearlo. Crediamo che i traguardi
prestigiosi che sono stati raggiunti da questa società, che
qualcuno ci ricorda, siano il frutto anche e soprattutto delle
competenze dei tecnici che ci lavorano e non sempre di scelte di
vertice da parte della società.
Detto questo, ci sono alcuni passaggi che non mi hanno mai
convinto ed è stato anche palesato in parecchie occasioni, ci sono
stati anche degli incontri con i vertici di CVA, dove era presente
peraltro anche il Presidente: uno è quello legato al fatto che alla
base di questa scelta di creare questa nuova società ci fosse il
discorso di evitare un monopolio. Il fine poteva essere senz'altro
un fine con una logica dal punto di vista imprenditoriale, ma
quello che non ci è mai stato chiarito in nessuna sede è come mai,
per evitare la nascita di un monopolio, si è creato un monopolio. È
questo il primo aspetto che assolutamente non ci convince, perché
se si vuole evitare un monopolio, si cerca di essere e creare i
presupposti che il mercato abbia un non so che di concorrenza.
Questo non è successo, perché a seguito di appalti dove c'è stato
l'invito di società e che avevano fatto offerte migliori, si è
deciso di procedere ad aggiudicazioni dirette, ad un certo punto
non si facevano neanche più gli appalti, si facevano le
aggiudicazioni.
Un altro aspetto che ci ha davvero poco convinti è come mai
questa gloriosa società, che è nata con questa partecipazione
azionaria da parte di CVA con affidamenti per 58 milioni negli anni
in cui ha esercitato...alla fine si è appreso che l'unico cliente
che aveva questa società, la
Water Gen Power
, era CVA, una
chicca come questa che fa risparmiare... Qualcuno ci spieghi come
mai non aveva altra clientela, soprattutto qualcuno ci spieghi come
mai una società con tutti questi affidamenti e questi fatturati per
milioni in questi anni...quando si è deciso di cedere le quote,
pare che non ci sia stato l'interesse di nessuno a riacquistare
queste quote. Allora è un soggetto creato ad arte per evitare il
discorso degli appalti? Non lo so. Qualcuno ci dovrà rispondere su
questo.
Un altro aspetto importante è il discorso della quotazione in
Borsa. Noi veniamo a conoscere all'interno del DEFR su due righe
che c'era la volontà di procedere alla quotazione in Borsa; anche
parlandone all'interno di quella che è stata poi la
formalizzazione: il bilancio regionale, la legge di bilancio, non
si è voluto dare nessun tipo di indicazione. Nel frattempo però si
è permesso a chi ricopriva ruoli di vertice di andare
tranquillamente ad un TG3 ad annunciare le percentuali di
quotazione di questa società, senza che una società con questo
valore, con questo patrimonio avesse alcunché di
input
politico. Quando si discuteva degli emendamenti di bilancio, si è
provato a mettere alcuni paletti che, a nostro parere, erano alla
base di questa decisione, ma non ci è stata data la possibilità.
Ormai era deciso, chi doveva gestire questa quotazione in Borsa
l'aveva deciso direttamente il Governo o chi rappresentava il
Governo.
L'ultimo aspetto che voglio toccare - secondo me, fondamentale,
e lo sarà nei prossimi sviluppi della politica valdostana - è il
ruolo di Finaosta: una società che ha 17 società in gestione
speciale, gestione speciale che non transita nel bilancio regionale
se non in maniera del tutto marginale, nel senso che è una gestione
speciale che risponde direttamente alla politica, ma a quella di
vertice: la politica della Giunta, la politica del Presidente, che
può decidere nel bene e nel male come indebitare la Valle d'Aosta,
salvo che poi nel bilancio regionale figurano solo le quote di
ammortamento, le quote capitali annuali.
Questa gestione speciale, assieme con altri indebitamenti, ci ha
portato 600 milioni di debiti per la Valle d'Aosta. Forse per la
prima volta si legge nelle pieghe di bilancio questi dati che
dovrebbero quanto meno far preoccupare tenuto conto che si parla di
quotare una società come CVA, che fino al 2021 pagherà ancora oltre
41 milioni di euro di derivati di cui nessuno ha mai parlato. Dico
questo perché il ruolo di Finaosta non è secondario. Ai vertici in
questo momento di questa società c'è un dipendente di Finaosta con
inquadramento di dirigente dal 1989, con incarichi di Presidente in
CVA S.p.A., di Telcha S.r.l., di Utilitalia, di Idroenergia
S.c.r.l; soprattutto è un dipendente che dovrebbe conoscere quanto
vi vengo a leggere e che, per quello che mi riguarda, dovrebbe già
essere più che sufficiente per richiederne la rimozione. Nel codice
etico di Finaosta si legge quanto vi vengo a leggere al punto n.
1.3 sulla concorrenza: "nell'ambito dell'attività svolta da
Finaosta rientra altresì la gestione di gare d'appalto e più in
generale l'acquisto di beni e servizi nell'interesse proprio per
finalità strumentali all'attività aziendale. Poiché Finaosta crede
nel valore della libera concorrenza quale strumento fondamentale
per la tutela del consumatore, eseguirà con la massima trasparenza
e buona fede tale attività. Allo stesso tempo Finaosta agirà nel
pieno rispetto della normativa vigente in materia di appalti in
modo da non falsare in alcun modo le regole del mercato e della
concorrenza". Io sono curioso e spero che a margine di questa
commissione d'inchiesta qualcuno mi spieghi come chi è assunto dal
1989...se non ha avuto copertura da parte dei vertici di Finaosta e
della politica per andare a sottoscrivere dei patti sociali che
aggiravano questo codice etico. Io voglio che emerga questo, perché
non è possibile che qualcuno che è ai vertici, che in questo
momento ricopre il ruolo di direzione generale e amministrazione
finanze, non si sia posto questo problema quando ha deciso di
firmare dei patti parasociali che hanno l'unico scopo...è un
accordo tra società private ma che non ha nulla di lecito o
comunque non ha nulla che, dal punto di vista giuridico del codice
degli appalti, lo preveda. Questo è un accordo tra privati,
pertanto io sono curioso di capire che ruolo ha Finaosta in questo
satellite, in cui tra le altre cose c'è anche CVA assieme con altre
16 società.
Presidente -
Ha chiesto la parola il collega Restano, ne
ha facoltà.
Restano (PNV) -
È indubbio che questo argomento è molto
importante per la nostra Regione tanto che gli abbiamo dedicato un
Consiglio apposito e la risorsa acqua è la risorsa più importante
che abbiamo. In questi anni è stata sfruttata sicuramente in modo
positivo, si può dire che si poteva fare diversamente, forse si
poteva fare meglio, si poteva anche fare peggio. Si può altrettanto
dire che il percorso della CVA è stato tracciato dalla politica e
questo perché indubbiamente, risalendo alle nomine di competenza
politica, sappiamo tutti che la nomina di Finaosta è una nomina
politica, quindi abbiamo al vertice e alla Direzione generale di
Finaosta delle persone che sono nominate dalla politica. Finaosta a
sua volta nomina i vertici di CVA. Ci troviamo quindi il
Vicedirettore generale di Finaosta che fa il Presidente di CVA,
peraltro già investito all'epoca della Presidenza CVA Rollandin di
un ruolo importante con l'Amministratore della stessa azienda; poi
troviamo successivamente la nomina nel febbraio 2000 a Direttore
generale di un'altra persona.
Proprio questi vertici, riprendendo quanto già detto dal collega
che mi ha preceduto, hanno controfirmato un codice etico che in
altri punti recita testualmente: "il gruppo CVA impronta i propri
rapporti con le autorità di controllo alla massima collaborazione,
nel pieno rispetto del loro ruolo istituzionale e impegnandosi a
dare sollecita risposta alle loro prescrizioni. Il gruppo CVA non
nega, nasconde, manipola o ritarda alcuna informazione richiesta
dall'autorità nella loro funzione e collabora attivamente a dare
corso alle procedure istruttorie". È proprio per questo che
necessitiamo di una commissione speciale perché quanto recitato nel
codice è chiaro, ma noi di risposte non ne abbiamo avute. Noi non
abbiamo avuto alcuna risposta, collega Guichardaz - che non vedo
presente in aula -, e per questo necessitiamo di approfondimenti,
ma per avere le risposte che chiede la popolazione valdostana, non
solo il Consiglio.
Direi di più: il codice etico introduce il concetto di evitare
conflitti di interesse e, com'è stato detto, processi di acquisto
volti al massimo vantaggio. Ora, i vertici aziendali a loro volta
hanno delle nomine all'interno dell'azienda e incaricano persone a
far parte di una commissione acquisti, persone che fanno parte del
controllo di gestione aziendale; proprio queste persone che
discendono da nomine politiche hanno l'onere e l'onore di trattare
gli acquisti e hanno aperto una trattativa commerciale con
Water
Gen Power
. Le stesse persone, alcune di queste, chiamate in
commissione, non ci hanno fornito le risposte chieste malgrado
tanti dubbi esposti dai commissari: dubbi sulla produttività delle
turbine, produttività che non è stata dimostrata, ma che da altre
fonti ci dicono che sia inferiore a quella pattuita all'atto
dell'acquisto, che reca quindi notevoli danni, notevoli mancati
introiti all'azienda. Poco conta se l'azienda produce un attivo,
magari poteva produrre di più e noi su questo dobbiamo chiedere le
informazioni, su quanti sono i mancati introiti, su quanto
ammontano gli acquisti errati eventualmente; quale sia stato il
coinvolgimento che abbiamo avuto con la Water Gen Power, al di là
di acquistare il 35 percento delle azioni per poi rivenderle poco
dopo, e qual è stato il ruolo delle persone che avevano l'incarico
di valutare gli acquisti; quali siano i rapporti di queste persone
con i vertici aziendali e con la Water Gen Power.
Emergono delle piccole contraddizioni. Difficilmente si possono
rivestire contemporaneamente due ruoli: tutelare gli interessi
della CVA e contemporaneamente essere all'interno del Consiglio
d'amministrazione della Water Gen Power e tutelare gli interessi di
quest'ultima, contemporaneamente ancora esercitare il controllo di
gestione aziendale e valutare gli acquisti fatti. Sono delle
incongruenze che sicuramente saranno chiarite, ne sono convinto.
Forse non serve adesso fare tante lettere, ma quando si veniva in
commissione, si potevano dire chiaramente le cose. Il nostro non è
sicuramente un tentativo di persecuzione, ma una richiesta di
chiarezza che ci chiedono i valdostani, poi è anche un'azione
preventiva, perché sappiamo tutti che l'azienda deve intraprendere
un percorso di quotazione in Borsa, ma se le società incaricate
della valutazione della CVA in Borsa facessero emergere delle cose
che non vanno relativamente alle turbine, relativamente a questo
genere di acquisti, quale sarebbe il nostro percorso? Un danno
inimmaginabile. Ritengo quindi che sia opportuno che tutto quanto
emerga adesso: emerga a livello amministrativo, a livello tecnico,
a livello politico, emergano le eventuali responsabilità e anche
gli eventuali meriti, se ce ne sono stati, però deve essere fatto
adesso, in breve tempo. Ritengo che il percorso corretto sia quello
della commissione speciale. Riguardo i tanti soldi sperperati di
questi giorni, ne abbiamo visti molti, collega Guichardaz.
Presidente -
Ha chiesto la parola il collega Bertschy, ne
ha facoltà.
Bertschy (UVP) -
La situazione è un po' paradossale
perché, dopo aver sostenuto tutti insieme l'esigenza di un cambio
ai vertici della CVA, ci siamo ritrovati a convocare un Consiglio
straordinario non tutti uniti. Forse i modi, i tempi - come ha
sottolineato qualcuno - non sono stati quelli corretti, sicuramente
non era uguale la volontà e l'interesse di questa convocazione,
altrimenti a volte non si coinvolgono gli altri, ma a volte tocca
anche agli altri farsi avanti per coinvolgere quelli che si sono
mossi con anticipo. Ci ritroviamo quindi a sostenere una posizione
che rimane uguale: quella di una risoluzione che chiede la
rimozione dei vertici di CVA e che potrà essere modificata solo con
una controrisoluzione sostenuta da una maggioranza. Il punto di
partenza quindi non cambia, è uguale e chiediamo di affrontare al
più presto, dottor Trisoldi e dottor Giachino, questa richiesta e
di togliere d'impaccio un po' tutti quanti.
La richiesta di dimissioni arriva dopo lunghe battaglie, fatte
in particolare da alcuni colleghi che si sono occupati di questo
argomento; da lunghi silenzi rispetto alle richieste fatte a
chiarimento della situazione; da molto tempo impegnato e forse da
molto tempo perso, perché poi tutto d'un colpo una sentenza ha
permesso a tutti di ottenere tutto quello che non si era potuto
ottenere; zone d'ombra del passato, perché con la stessa amarezza
scritta nella lettera le posso garantire che impresari poco
coinvolti dal percorso di investimento fatto in questi anni da CVA
ci hanno portato la loro amarezza per non aver potuto portare
almeno all'attenzione delle proprie imprese la possibilità di
un'offerta, imprese che hanno dipendenti, imprese che hanno
interessi e possibilità di sviluppare economia in Valle d'Aosta.
Non voglio mettere in tutto questo della malafede, ma sicuramente
una scarsa attenzione al suo territorio in generale.
Vi sono poi molti dubbi poi su questa partita grossa
dell'offerta cinese, dubbi che ci hanno portato infine a richiedere
le vostre dimissioni. L'abbiamo fatto male? L'abbiamo fatto in
maniera esagerata? Abbiamo ferito la vostra sensibilità e le vostre
famiglie? Io non ho nessun problema a chiedere, almeno a nome del
nostro gruppo, scusa perché non era assolutamente questo
l'obiettivo. La politica a volte, come le discussioni in consiglio
d'amministrazione, porta ad alzare i toni, a perdere un po' di
vista l'equilibrio, lo stile e quindi se questo è stato fatto,
dottor Trisoldi e dottor Giachino, non ho paura di chiedere, a nome
del gruppo UVP, scusa a livello personale. Una scusa che non toglie
nulla invece sul giudizio di questo lavoro, del loro lavoro,
soprattutto del giudizio rispetto a certe situazioni.
Credo che il primo errore che si è fatto sia stato quello di
avere per così tanto tempo alla guida di una società così
importante le stesse persone. È vero che non è facile trovare
manager
qualificati, è vero anche che se non si cercano, non
si trovano. La rotazione in posti chiave per l'economia della Valle
d'Aosta è un criterio da adottare per il futuro; non possiamo
permetterci che, se persone - che hanno pure una buona preparazione
- rimangono in certi posti, ci blocchino rispetto a scelte che non
vogliono fare, che non hanno intenzione di portare avanti, o ad
errori che magari non vedono, o a prospettive nelle quali non
credono. In futuro quindi io credo che i nostri manager dovranno
adattarsi ad una situazione diversa, ad un criterio di rotazione,
dovranno avere la capacità di dare tutto al momento giusto, ma la
capacità anche di cercare altri percorsi professionali, altre
uscite, altre aziende nelle quali andare a impegnare le proprie
capacità.
Perché oggi tutto questo è in Consiglio regionale? Perché ad un
certo punto sembra quasi che siamo diventati i viziati della
situazione che a tutti i costi vogliono sottolineare il loro ruolo
e la loro importanza. Perché la Regione Valle d'Aosta, attraverso
questi schemi che trovate su Finaosta...ha la sua finanziaria, ha
le sue controllate, ha le sue partecipazioni, CVA è partecipata al
100 percento: Regione-finanziaria, finanziaria-CVA. Tutto viene a
quest'Assemblea che vota una Giunta, vota un Presidente e sostiene
un'azione di progetto e di programma. Se questo diventa incoerente
rispetto ad una parte dell'Assemblea, evidentemente si arriva qua,
si discute e, se c'è una maggioranza, si sostiene una linea
politica diversa ed è quello che è successo. Delegittimare oggi la
nomina di una commissione d'inchiesta è, a nostro avviso,
profondamente sbagliato, perché non ha nulla a che vedere con la
richiesta di rimozione dei vertici, quella rimane, ripeto: è
un'operazione di trasparenza rispetto all'opinione pubblica perché
noi non vogliamo passare per dei Consiglieri viziati che vogliono
togliersi lo sfizio di far del male alle persone. Noi vogliamo
chiarire che il nostro lavoro lo facciamo dalla mattina alla sera
preparandoci e sostenendo argomentazioni tecniche attraverso dei
tecnici che lavorano con noi. Dottor Trisoldi e dottor Giachino,
noi non ci mettiamo sul vostro livello, non abbiamo la preparazione
per metterci al vostro livello, ma sosteniamo le nostre
argomentazioni parlando con persone che hanno qualifica e capacità
per sostenere delle proposte.
La richiesta di dimissioni quindi non è una richiesta per
antipatia o contro qualcuno: è una richiesta di dimissioni perché,
secondo noi, queste operazioni hanno portato e porteranno in futuro
la nostra azienda a produrre di meno. Io non voglio più cadere
nella polemica e non voglio neanche che si continui a discutere in
questa maniera di queste persone. È stata fatta una scelta, vi
chiediamo responsabilmente, politicamente di rimettervi alla scelta
che chi oggi ha votato questa risoluzione vi ha chiesto di fare.
Non vi abbiamo chiesto di fare giuridicamente...vi abbiamo chiesto
politicamente di fare un passo indietro, per poi impegnare la
vostra professionalità in futuro magari in altri settori: questo
abbiamo chiesto e, ripeto, senza volervi ferire, se è stato fatto,
è stato fatto per l'impeto con il quale a volte si sostengono certe
battaglie. Allo stesso tempo vi chiediamo di non ferire noi, perché
delegittimare il ruolo di un politico - quindi riguarda tutta
l'appartenenza politica - è sempre sbagliato, perché noi siamo qua
attraverso delle elezioni democratiche, abbiamo messo la nostra
faccia davanti agli elettori che ci hanno chiesto di svolgere un
ruolo. Se lo faremo male, alla fine di questo percorso faremo
altro, ma permetteteci di rappresentare tutti quei cittadini, tutte
quelle imprese, tutti quei lavoratori della CVA che sostengono con
noi che oggi è giunta l'ora di cambiare passo e di cambiare
vertici.
Presidente -
Non ci sono altri interventi, dichiaro
chiusa la discussione generale. Ha chiesto la parola il Presidente
della Regione, ne ha facoltà.
Rollandin (UV) -
Je crois que le débat que le Conseil a
produit à la suite de la présentation de la résolution va dans la
direction d'un approfondissement de certains aspects. Pendant ces
années - je crois que les collègues l'ont rappelé - il y a eu
différentes possibilités d'écouter les intéressés sur des thèmes
spécifiques et aussi sur le thème dont la résolution reprend le
point plus important. Je crois que les commissions sont faites pour
approfondir certains thèmes, les commissions ordinaires...étant
donné qu'il n'y a pas de différence entre le pouvoir de la
commission ordinaire et le pouvoir de la commission spéciale...en
effet, je crois que à propos des observations qui ont été faites
par le collègue Guichardaz, il est possible de donner mandat aux
commissions compétentes de faire encore des approfondissements par
rapport à certains thèmes - si c'est le cas, comme vous l'avez
évoqué -et j'estime qu'il n'y aurait pas de problème à le faire
dans les délais, tout de même.
Je crois que la question de la CVA vue comme un investissement,
ce qui fait l'objet de la résolution...les achats des turbines
chinoises et la participation à cette société (Water Gen Power) ont
déjà fait l'objet de différents débats dans cette salle. Toutefois,
évidemment on n'a pas eu, selon les signataires, les informations
qu'on voudrait avoir et, par conséquent, on demande cette nouvelle
possibilité d'éclaircissement par une commission spéciale.
Noi non siamo contrari ad avere tutte le informazioni in modo
che ci sia chiarezza su tutto, noi riteniamo che su questo già ci
siano state delle proposte che hanno portato a dei chiarimenti
sulle tematiche, sulle turbine, su quello che è stato fatto e su
quello che non è stato fatto, credo si sia chiarito in modo
evidente. Sul fatto che però si immagini che su questo ci siano
delle situazioni che poi si traducono in valutazioni sulla solidità
e sulla validità dell'impegno portato avanti in questi anni dalla
società...credo che i risultati parlino chiaro, e non sono quelli
di cui parlava il collega Cognetta. Da una parte c'è stato questo
acquisto che, noi abbiamo sottolineato, è stato fatto nel momento
giusto e che ha portato ad un debito per la parte CVA e per la
parte Regione, che sta andando avanti, è già stato pagato per la
gran parte: ci sono i pagamenti annuali che vengono fatti sia da
parte della Regione che da parte della CVA.
Vorrei dire che gli andamenti e gli utili della CVA, che sono
noti, ...dimostrano che è sicuramente la società più importante a
livello regionale e non solo, tant'è che si va adesso ad una
quotazione in Borsa. Credo che tutti abbiano riconosciuto che il
lavoro svolto durante questi anni è stato un lavoro importante, che
ha dato risultati molto soddisfacenti per tutti. Poi, se si mette
in discussione, di tutto questo, un aspetto legato a questi due
punti ed è un aspetto da ulteriori verifiche, si facciano le
ulteriori verifiche, noi non siamo contrari perché non c'è niente
da nascondere, non c'è niente da creare come premessa per fare
degli apprezzamenti di altro tipo che non sono stati fatti, ad onor
del vero. Lo dico perché credo che, tranne quell'accenno ai
risultati, che chiaramente non sono quelli che diceva il collega
Cognetta, tutti sanno dei risultati ottimali che ci hanno permesso
come Amministrazione regionale di poter fruire di alcuni benefici
che sono stati prodotti da questa società per sostenere l'economia
regionale...questo voglio ricordarlo.
Per quanto ci riguarda, quindi, io non entro adesso in tutte le
disquisizioni fatte; alcuni colleghi hanno giustamente voluto
ricordare i vari passaggi, come è avvenuto anche per la CVA
l'utilizzo ottimale delle acque, sicuro, ma adesso lo sfruttamento
delle acque in Valle d'Aosta diciamo che è quasi totale, tranne
piccole questioni; tant'è che per diversificare, giustamente, la
CVA si è spinta ad acquisti importanti nell'eolico e nel solare,
con dei risultati economici molto importanti e redditizi. Io credo
che sia da riconoscere il fatto di aver saputo portarsi avanti
nell'ambito dell'economia generale, che ha portato dei risultati
importanti per la Valle d'Aosta e dei frutti annuali che sono sotto
gli occhi di tutti.
Detto questo, io non voglio rientrare su tutta una serie di
affermazioni, perché non penso sia il caso. Quello che noi abbiamo
detto in questa sede, e l'abbiamo ripetuto, è che noi riteniamo che
la CVA sia una società che ha operato molto bene grazie ai suoi
Dirigenti e a tutti i suoi dipendenti, che hanno lavorato
sicuramente con competenza, quindi noi su questa tematica non siamo
dell'idea che l'approvazione di questa risoluzione risolva i
problemi. Si poteva fare direttamente con una commissione o le
commissioni competenti e su questo avere gli approfondimenti e
tutte le delucidazioni che giustamente devono essere date, in modo
da chiarire una volta per tutte gli eventuali dubbi, le eventuali
circostanze ancora da approfondire, che sono state qui
esplicitate.
Presidente -
Dopo l'intervento di replica, la risposta
del Governo, possiamo passare alle repliche. Ricordo i dieci minuti
per ogni gruppo. Ci sono richieste di intervento? Ha chiesto la
parola il collega Cognetta, ne ha facoltà.
Cognetta (M5S) -
Cerco un attimo di capire se quello che
ha detto il Presidente Rollandin mi è chiaro. Lei dice che, a
fronte di un risultato positivo, o di dieci risultati positivi, o
di cento risultati positivi, il fatto che ne faccia uno negativo
non conta. È una giustificazione come un'altra, o conta meno, cioè
il fatto che io abbia avuto risultati magnifici...facciamo un
esempio: sono un benefattore, do soldi a un sacco di gente, non c'è
problema, poi ogni tanto sparo a qualcuno...però "capita, succede,
è un errore", però in realtà, siccome do dei soldi e faccio il
benefattore, non c'è problema. A me non sembra invece così, uno
dovrebbe sempre operare a favore della propria società e se fa un
errore, bisogna capire se questo errore lo compie in buona fede o
in malafede; non so se, secondo lei, funziona così, ma, secondo me,
dovrebbe funzionare così.
C'è un passaggio che però non mi è chiaro, Presidente, e vorrei
da lei magari maggiori chiarimenti, se possibile: non capisco
perché non riesce a farsi rispettare su una risoluzione che ha
votato anche lei, è questo che proprio non riesco a capire.
L'abbiamo votata tutti assieme e lei - e il Governo che nomina
all'interno del CdA - non riesce poi a dare mandato per portare
avanti quanto lei stesso ha votato e questo mi risulta abbastanza
strano, perché era d'accordo anche lei e adesso chiediamo i pareri
legali. È successo in questo Consiglio sulla Monterosa che abbiamo
fatto delle modifiche, mi pare che non si sia chiesto nessun parere
legale; forse è successo anche su VdA Structure, ma magari mi
sbaglio...su VdA Structure no, però su Monterosa sì: non abbiamo
chiesto nessun parere legale, siamo andati avanti tranquilli. Vede,
Presidente, mi sembra un po' strano. Così come mi sembra strano che
lei stesso ammetta che lo sfruttamento quasi totale delle acque
ormai non dà più spazio a CVA di crescere. Questo è un altro
argomento interessante, perché se dovessimo valutare anche questo
aspetto per ciò che riguarda CVA e per ciò che riguarda l'ambiente,
per com'è gestita l'acqua in Valle d'Aosta, ci sarebbe da fare
altro che un Consiglio straordinario! Potremmo parlare per degli
anni per com'è stato depredato il nostro ambiente.
Restiamo sull'argomento, una commissione speciale vale tanto
quanto una commissione normale, quindi l'articolo 21 del nostro
Consiglio non serve a una mazza! A questo punto abolitelo, evitiamo
di fare scena. A che cosa servirà? A nulla. Siamo qui perché
vogliamo enfatizzare e perdere tempo...io invece credo che la
commissione speciale serva per fare chiarezza su un argomento
specifico e soprattutto per dare al Consiglio e ai Consiglieri la
possibilità di operare in maniera diretta, cosa che in una
commissione normale non avviene e questo è un vantaggio ed è una
possibilità che deve essere data ai Consiglieri che lo chiedono.
Vede, Presidente, la sua soluzione è una soluzione di ripiego e il
tentativo di insabbiamento per come la vedo io, tentativo di
insabbiamento che si è continuato a fare in tutti questi anni.
Ritengo quindi che quanto da lei esposto in maniera corretta,
secondo il suo punto di vista, non solo non mi appartiene, ma lo
respingo completamente. Io credo che noi dovremo andare a fondo,
aprire tutto quello che c'è da aprire, capire fino in fondo tutti e
poi fare le opportune valutazioni.
Aggiungo ancora una cosa. Io non riesco a capire, davvero non
riesco a comprendere come sia possibile che tutto questo stia
accadendo nonostante lei comandi tutto e tutti. Allora non è vero
che comanda tutti, io ho sempre pensato che si facesse tutto come
vuole Augusto, invece non è così. Adesso mi dico che forse c'è un
problema grande in Valle d'Aosta, perché alla fine chi decide sono
i dirigenti, chi decide sono i nominati, neanche più gli eletti. I
nominati una volta che sono nominati decidono e noi siamo qui a
fare le belle statuine e a parlarci tra di noi. Mi sembra davvero
mortificante non tanto per il Consigliere semplice che sappiamo
benissimo non ha grossi poteri, ma per un Governo. Lei crede come
Governo di non riuscire ad intervenire? Io davvero non so cos'altro
dire a questo punto. Io penso che i valdostani devono riflettere a
lungo quando vanno a votare su quali siano gli effettivi poteri di
chi mettono a dirigere, perché se alla fine uno ha le mani legate e
non può fare nulla...allora non è solo il Consiglio che non serve,
è proprio il Governo che non serve. Nominiamo dei burocrati, anzi
neanche li nominiamo, se li scelgono tra di loro. I dirigenti sono
inamovibili, si decidono lo stipendio, si decidono i
benefit
. Si ricorda quando abbiamo fatto la discussione sui
dirigenti e sui benefit? E sono quelli che governano e noi facciamo
finta e quando decidiamo di mandarli via, non possiamo. Quando
decidiamo di togliergli dei soldi, non possiamo. Presidente, che
razza di risposta è, mi scusi?
Facciamo questa commissione, vediamo, scopriamo che magari non
funziona, non serve a niente e io sarò il primo a dire che abbiamo
perso un altro po' di tempo. Se invece funziona, magari anche chi
non è d'accordo e che metterà, spero, un suo rappresentante...non è
obbligato a metterlo, anzi a questo punto se non siete d'accordo e
non lo mettete, per me è anche meglio, così andiamo via più veloci.
Dicevo, se volete entrare, sarebbe d'uopo a questo punto che
possiate dire la vostra e anche voi valutare nel concreto.
Presidente -
Ha chiesto la parola il collega Bertin, ne
ha facoltà.
Bertin (ALPE) -
Mi stupisce la replica del Presidente
Rollandin sulla negatività di questa commissione speciale
d'inchiesta, è la logica conseguenza di ormai sette anni nei quali
si discute di questo tema, questo non è altro che un
approfondimento e una chiusura di tutto questo lavoro fatto. La
commissione d'inchiesta può servire a questo, deve servire a
questo. Condivido anch'io l'aspetto legato ai costi aggiuntivi, ma
è sufficiente che il Presidente che verrà nominato non percepisca
l'indennità di funzione, come peraltro ho fatto anch'io quando ho
fatto il Presidente della commissione speciale, è sufficiente una
lettera nella quale si rinuncia e i costi aggiuntivi sono minimi.
La questione pertanto è un po' diversa. È importante che questa
commissione si faccia per approfondire in modo trasparente quanto
successo in questi anni, anche perché teniamo conto che se aveva
una logica intervenire nel cercare di rompere questo monopolio
all'interno di questo settore, poteva essere una strategia vincente
quella di andare in Cina, ma la cosa grave è che non si è fatto un
test su una piccola centrale. Si è intervenuti in modo pesante
andando ad acquistare per oltre 80 milioni di euro da dei fornitori
cinesi. Teniamo presente che è l'unica società di produzione
idroelettrica in Europa che si è rifornita con dei fornitori
cinesi, nessun altro produttore europeo ha ritenuto questa
possibilità percorribile, anche in ragione delle difficoltà
tecniche. E se aveva un senso tentare questa operazione per una
minima parte, investire una somma del genere su questa strada è
stata, a mio avviso, un'imprudenza e per questo va valutato sia il
metodo, sia il percorso che si è scelto con la società
in
house
e va verificato anche quali sono le ricadute negative che
ci sono state. La commissione d'inchiesta è, da questo punto di
vista, lo strumento migliore per fare un lavoro approfondito,
trasparente rispetto a questo aspetto, e mi stupisce il fatto che
non si voglia utilizzare lo strumento più adatto in questo senso,
che chiude una serie di decenni di discussione su questo
argomento.
Presidente -
Ha chiesto la parola il collega Nogara, ne
ha facoltà.
Nogara (UVP) -
Cercherò di essere anche brevissimo, ma
vorrei rispondere a due cose dopo l'intervento del Presidente.
Presidente, se ha notato, nel mio intervento io non ho tirato in
ballo nessun dirigente, ho solo parlato marginalmente del dottor
Trisoldi, ma per le dichiarazioni che ha fatto lui. La nostra
esigenza - e io ho sempre pensato che fosse l'esigenza di tutto il
Consiglio - è quella di capire se le scelte che sono state fatte
sono state delle scelte valide, perché in caso contrario sconteremo
anche nel futuro queste cattive scelte che sono fatte in questo
momento dalla Dirigenza.
Lei mi parla delle commissioni. Noi ci siamo trovati in
commissione davanti alla situazione di sentirci dire chiaramente
dal dottor Giachino: "se non ci sono qua io, qui non viene nessuno
e ce ne andiamo a casa". Queste situazioni non sono belle, non sono
edificanti: questa è anche una delle motivazioni del perché si
chiede una commissione ispettiva del genere.
Poi, come le dicevo, il nostro ruolo all'interno di questo
Consiglio regionale è proprio quello ispettivo. Io forse
all'inizio, quando ho iniziato a parlare di giranti, di materiale
cinese, ho sbagliato perché io puntavo direttamente sulla macchina
di Champagne, su quella di Quart. Io ho sbagliato, quando ho capito
che invece bisognava basarsi sulla documentazione...e se qualcuno
vuole vedere - lo dico per la terza volta -, la documentazione, è
tutta qua: ci sono i contratti, ci sono i rendimenti che dovevano
essere fatti e quelli che non devono essere fatti. Allora vorremmo
capire un qualcosa di più, anche vedendo nelle centrali e toccare
con mano, vorremmo conoscere soprattutto quale sarà il futuro di
questo materiale, perché lo sappiamo tutti per vie traverse che a
Quart dopo due anni e a Valpelline dopo un anno sono state messe
vie tutte e due le giranti, che a Champagne ci sono dei problemi,
che ad Avise montano e smontano, che a Covalou hanno avuto dei
problemi e che a Gressoney ha vibrato per degli anni prima che
fosse messa a posto.
Ancora un'altra cosa e poi termino l'intervento: con tutte le
problematiche che abbiamo avuto con le prime giranti che ci sono
arrivate, perché lì abbiamo avuto delle grosse problematiche, io mi
chiedo perché la dirigenza degli impianti, o chi altro, non ha
voluto fare le prove sulle macchine che abbiamo comprato negli anni
passati, perché noi abbiamo dato un affido diretto l'anno scorso
per Quart! Mi sembrano delle cose fuori dal mondo ed è per questo
motivo che noi vogliamo approfondire, e non ce l'abbiamo né con
Trisoldi, né con Giachino, né con nessun altro, vogliamo solo
capire il perché sono successe queste cose.
Presidente -
Ha chiesto la parola il collega Restano, ne
ha facoltà.
Restano (PNV) -
Solo per sottolineare la situazione un
po' paradossale che stiamo vivendo in questo momento. Il Consiglio
regionale, titolare di CVA, la proprietà chiede a Finaosta di
rimuovere i vertici di CVA; Finaosta chiede un parere legale
attraverso sé stessa per rimuovere il suo Vicedirettore che non
percepisce compensi per il ruolo svolto e per rimuovere persone da
noi nominate. Questo ha del paradosso, in qualsiasi azienda questo
non avverrebbe, questa resistenza mi sembra che superi ogni misura,
il vaso ci sembra colmo, in questo caso d'acqua.
Presidente -
Ha chiesto la parola il collega Marquis, ne
ha facoltà.
Marquis (SA) -
Una breve replica a seguito degli
interventi in discussione generale. Noi, come dicevo prima, abbiamo
sottoscritto questa iniziativa perché riteniamo che gli strumenti
utilizzati sinora non abbiano dato alcun esito. Sempre quindi con
l'intento non inquisitorio, ma di cercare di fare chiarezza
nell'interesse di tutti, ma soprattutto nell'interesse della
società che si vede negativamente interessata da queste voci,
riteniamo che l'istituzione di questa commissione con un oggetto
specifico sia adeguata alla circostanza.
Io prima volutamente non sono intervenuto parlando della
Dirigenza, ma due parole su quanto mi sono trovato ad affrontare
nella commissione ritengo che siano a questo punto doverose. Sono
state delle audizioni a dir poco imbarazzanti, ci siamo trovati di
fronte ad una situazione in cui dei Dirigenti di una società che
gestisce 1,2 miliardi di euro di risorse pubbliche si presentano
come se fossero degli imprenditori privati che gestiscono delle
risorse proprie, si presentano senza riconoscere l'autorità del
Consiglio regionale. Quest'aula, volente o nolente, rappresenta i
valdostani, rappresenta gli azionisti; quest'aula è deputata a fare
delle valutazioni politiche, io mi rendo conto che poi le questioni
societarie attengono ad un'altra sfera: alla sfera del diritto e
quindi poi l'attività è improntata secondo queste logiche, ma
ritengo oltraggioso e non corretto un comportamento che non tiene
conto delle risultanze, delle volontà dell'Assemblea regionale.
Seppure le due posizioni sono diverse, io mi aspettavo quanto
meno dal Presidente della società un passo indietro nell'interesse
collettivo. È già successo in altre circostanze che il rapporto di
fiducia sia venuto meno con i gestori delle società partecipate, ma
mai abbiamo visto una situazione come questa. Per quanto riguarda
l'argomento sottoposto oggi al Consiglio, riteniamo quindi che sia
importante chiudere la questione, cercare di chiarire quali sono
gli aspetti che l'hanno contraddistinta. Io mi auguro che il tutto
sia stato svolto nell'alveo della correttezza, nell'alveo del
migliore interesse della società e del migliore interesse della
nostra comunità. Credo pertanto che se tutti sapremo dare il nostro
contributo, se tutti condivideremo la costituzione di questa
commissione, anche in tempi brevi saremo nella condizione di poter
addivenire...e con il contributo della società perché io mi auguro
che ci sia un contributo fattivo, che non andiamo a perderci nei
numeri, nei decimali e nelle virgole, ma che ci sia un confronto
franco, un confronto mirato a chiarire le quattro questioni di cui
si parla da otto anni in modo che tutti possano capire. Noi non
abbiamo una formazione tecnica per seguire quei ragionamenti, però
siamo in grado di ragionare sulle macro voci e sui principi che li
ispirano. Io mi auguro che con senso di responsabilità e
nell'interesse di tutti si possa addivenire in questo Consiglio a
formalizzare la volontà di costituzione di questa commissione
nell'interesse soprattutto dei valdostani.
Presidente -
Ha chiesto la parola il collega Chatrian, ne
ha facoltà.
Chatrian (ALPE) -
Qualche giorno fa, sollecitato da
numerosi giornalisti, ho annunciato, come gruppo ALPE, di essere
certo del passo indietro dei nominati: ne ero sicuro perché
l'istituzione Consiglio regionale all'unanimità, dopo un dibattito
anche un po' forte, un po' deciso, aveva detto: "un passo indietro
relativamente alle cariche che sono state nominate: il Presidente e
il Direttore generale, perché il Presidente è Vicedirettore di
Finaosta e il Direttore generale è un dirigente della società".
Il posizionamento del Consiglio quindi è stato molto chiaro, a
domanda ho detto di esserne certo, ma qui, secondo me, c'è un
problema di fondo, ho ascoltato il Presidente della Regione e non
condivido la sua riflessione perché non vuole risolvere il problema
di fondo, perché questa società, la nostra società non deve
rispondere ad una persona o a due persone, ma deve rispondere dei
risultati positivi o negativi a questo Consiglio regionale per il
tramite di Finaosta e a tutta la comunità valdostana; questo è il
cuore, il centro dello stato dell'arte circa la risoluzione che
abbiamo presentato...e da domani dovrà mettersi al lavoro...
Sull'operazione Cina quello che noi vogliamo sapere è se la
scelta di acquistare queste forniture dalla Cina è stato un
successo per la comunità valdostana a livello di economicità o un
fallimento, se è stato utile oppure no. A noi pare di no, ma ad
oggi non abbiamo quegli elementi per certificare nero su bianco;
conosciamo i contratti, conosciamo cosa si doveva fare, purtroppo
abbiamo assistito in commissione a degli incontri imbarazzati
quando il Direttore generale praticamente...i tecnici erano in
difficoltà a rispondere, anche perché certe prove non le hanno
fatte, anche se sui contratti c'era l'obbligo. Non c'è nulla da
nascondere secondo qualcuno? Noi abbiamo un altro ruolo, che non è
inquisitorio, ma è quello di sapere e conoscere e a noi pare che
questa scelta di percorso non sia stata positiva per le tasche
della CVA. Andremo avanti quindi, cercheremo di acquisire quei
risultati e quei dati che oggi non abbiamo. C'è però un passaggio
che vorrei dirvi: probabilmente qualcuno queste informazioni le ha.
Termino dicendo che siamo certi che questi risultati di questa
operazione cinese li debba avere la commissione d'inchiesta, il
Consiglio regionale, ma soprattutto tutta la comunità valdostana,
io penso che questa sia la sintesi legata alla risoluzione che noi
andremo tra qualche minuto ad approvare.
Dalle ore 12:27 assume la presidenza il Vicepresidente
Farcoz
.
Farcoz (Presidente) -
Ha chiesto la parola il Consigliere
Guichardaz, ne ha facoltà.
Guichardaz (PD-SIN.VDA) -
Noi non facciamo parte di
questi 18 colleghi che hanno chiesto il Consiglio straordinario,
non siamo stati coinvolti in questa richiesta assolutamente
legittima, e ben venga il dibattito di oggi. Era solo per ribadire
- ho sentito, tra l'altro, il punto di vista del collega Bertin -
che noi continuiamo a ritenere che questo problema, così come si è
affrontato il dossier Casinò in modo molto intenso e credo
produttivo anche di risultati in II Commissione, possa e debba
essere incardinato nelle commissioni ordinarie e che si possa
quindi tranquillamente ripartire da quella sede per fare gli
approfondimenti che - ripeto - sono anche per noi necessari e
importanti proprio in virtù del fatto che, come diceva qualche
collega, noi non abbiamo queste competenze che altri hanno
acquisito, quindi, secondo noi, è importante che questo
approfondimento venga fatto.
Il collega Bertin prima ricordava il fatto che lui aveva
rinunciato all'indennità da Presidente, credo che il collega Bertin
abbia fatto una scelta personale, aveva fatto lo stesso auspicio
anche per la famosa commissione sullo Statuto speciale, quella
sulle riforme e poi questo auspicio non è stato seguito. Per quanto
poco per qualcuno possa costare una commissione di questo tipo, in
ogni caso noi riteniamo che gli stessi lavori possano essere
produttivamente fatti in II Commissione, che è una commissione, tra
l'altro, già costituita con proprio personale, con una propria
segreteria e quindi che funziona.
Noi ci asterremo dal votare questa risoluzione più nell'ottica
di sostenere l'idea che sia opportuno non costituire l'ennesima
commissione speciale, che poi, come vediamo, sono commissioni che
producono materiale, ma raggiungono anche risultati piuttosto
scarsi. Per una questione anche numerica, non chiederemo di far
parte della commissione d'inchiesta, ma noi cercheremo di esserci -
questo è un impegno che mi prendo come sempre è successo - come
abbiamo fatto con la II Commissione, pur non essendo componenti di
II Commissione, sul Casinò. Questo è per dire che noi diamo piena
disponibilità anche agli approfondimenti, compatibilmente anche con
la nostra capacità di comprendere informazioni anche tecniche, per
le quali occorre credo anche una competenza di tipo tecnico
nell'interpretazione, pena il rischio di interpretare non
correttamente i dati.
Dalle ore 12:32 riassume la presidenza il Presidente
Rosset
.
Rosset (Presidente) -
Se non ci sono altri interventi,
chiedo una Conferenza dei Capigruppo per l'indicazione dei
nominativi. Ha chiesto la parola il collega Chatrian, ne ha
facoltà.
Chatrian (ALPE) -
Condivido, penso sarà poi la Conferenza
dei Capigruppo che deciderà il prosieguo e le nomine di chi darà la
disponibilità.
Presidente -
Chiedo però una cortesia, se non vengono
proposti, bisogna votare per
step
la risoluzione che è già
stata presentata, perché si prevede al punto n. 5 di
assimilare...il punto è il n. 6... Ha chiesto la parola il collega
Bertschy, ne ha facoltà.
Bertschy (UVP) -
Era rimasto in bianco l'ultimo punto
perché politicamente bisognava capire chi aderiva a questa
commissione d'inchiesta. Oggi, alla luce della discussione, UVP, UV
e PD non ritengono utile...chiedo il tempo necessario per fare una
riunione a questo punto per comporre la commissione.
Presidente -
Sospendo quindi per una Conferenza dei
Capigruppo. Ha chiesto la parola il collega Bertschy, ne ha
facoltà.
Bertschy (UVP) -
Sono i Capigruppo dei gruppi che votano
la commissione d'inchiesta, che devono nominare i
rappresentanti?
Presidente -
La Conferenza dei Capigruppo prenderà atto
che una parte dei gruppi, delle forze politiche non ne fanno parte,
quindi gli altri nomineranno i componenti di questa
commissione.
Bertschy (UVP) -
Va bene. Grazie.
La seduta è sospesa dalle ore 12:36 alle ore 12:43
.
Rosset (Presidente) -
Possiamo riprendere. Possiamo
mettere in votazione le premesse della risoluzione? La modifica del
deliberato al punto n. 2: anziché otto, sono sei Consiglieri,
ovviamente eliminando uno per ciascun gruppo consiliare presente in
Consiglio in quanto non ci sono tutte le forze rappresentate...si
effettua una votazione palese e successivamente per il punto n. 6
(Nomina del Presidente) vi sarà una votazione a scrutinio
segreto.
Vi comunico i nominativi. La proposta è: Fosson, Roscio,
Cognetta, Gerandin, Nogara e Marquis; come Presidente della
commissione è stato proposto Nogara. Comunque, votiamo prima le
premesse e la composizione della commissione con le modifiche
annunciate. Dichiaro aperta la votazione. La votazione è
chiusa.
Presenti: 34
Votanti           
: 21
Favorevoli: 21
Astenuti: 13 (Bianchi, Donzel, Farcoz, Follien, Fontana,
Guichardaz, Isabellon, Marguerettaz, Péaquin, Perron, Rini,
Rollandin, Testolin)
Il Consiglio approva.
Chiederei di consegnare le schede per la nomina del Presidente.
È previsto dal Regolamento. È stato proposto il nominativo di
Nogara, chiedo ai colleghi di votare.
Appello nominale
Presidente
- Scrutatori: Morelli, Borrello e qualcuno
altro in sostituzione di Nogara considerato che è
candidato...Restano. Comunico l'esito della votazione.
Presenti e votanti: 34
Schede nulle: 2
Schede valide: 32
Schede bianche: 12
Ha riportato voti:
Consigliere Nogara: 20
Proclamo pertanto eletto il Consigliere Nogara Presidente di
questa commissione speciale d'inchiesta. Ha chiesto la parola il
collega Nogara, ne ha facoltà.
Nogara (UVP) -
Innanzitutto per ringraziare i colleghi
per la fiducia e poi per fare una precisazione. Noi abbiamo voluto
questa commissione per fare chiarezza e non certo per prenderci un
posto e avere un'indennità, perciò volevo dichiarare qui in aula
che io, come Presidente, rinuncio all'indennità di funzione come
Presidente della commissione.
Presidente -
Come da accordi questa mattina, avevamo
posto in coda la situazione politica, credo che, considerata l'ora,
tenuto conto che dovrebbero essere cinque minuti per ogni forza
politica, andrebbe a finire oltre le 14:00, quindi chiedo di
sospendere e riprendere magari alle ore 15:00...
(interruzione di alcuni Consiglieri, fuori microfono)
...come volete, procediamo.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK