Consiglio Regionale della Valle d'Aosta - Oggetto del Consiglio n. 2514 del 16 aprile 1997 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
AGRICOLTURA
Apicoltura
Precedente
Successivo
Resoconto integrale del dibattito dell'aula
Oggetto del Consiglio n. 2514 del 16 aprile 1997 - Resoconto
SEDUTA ANTIMERIDIANA DEL 16 APRILE 1997
OGGETTO N. 2514/X Presa d'atto della petizione concernente:
"Libera pratica del nomadismo in apicoltura".
Petizione I sottoscritti apicoltori residenti in Valle
d'Aosta,
affermando:
che la pratica del nomadismo (transumanza) in apicoltura assume
sempre maggior importanza al fine di qualificare qualitativamente e
quantitativamente le produzioni apistiche,
che le maggiori nazioni europee ne incentivano la pratica;
constatato come il Consorzio Apistico della Valle d'Aosta si sia
dimostrato contrario e ostativo nei confronti degli apicoltori che
intendano trasportare i loro alveari fuori dal territorio
regionale, sia impedendone l'iscrizione al consorzio (per gli
apicoltori che mantengono alcuni alveari sul territorio valdostano
tutto l'anno), sia impiegando tempi eccessivamente lunghi (fino a
25 gg) per il rilascio dell'autorizzazione al nomadismo, prevista
dalla legge regionale n. 56;
ribadendo la necessità di una legge che non penalizzi gli
apicoltori nomadisti valdostani che, pur in minoranza numerica,
producono il maggior quantitativo di miele valdostano
Chiedono
l'immediata abrogazione dell'articolo 15 della legge regionale
24 agosto 1982 n. 56 successivamente modificato con legge regionale
27 ottobre 1993 n. 78, che impone inutili adempimenti burocratici e
ostacola la libera circolazione dei beni tra le regioni in
contrasto con quanto stabilito dall'articolo 120 della
Costituzione.
Aosta, novembre 1996.
Seguono le firme di 14 apicoltori.
Si dà atto che alle ore 12,15 esce il Consigliere Lanièce.
Presidente La petizione è stata distribuita. Essa contiene tutta
una serie di osservazioni che sono state rilevate dal Presidente
del Consorzio apistico, dal Presidente della Giunta e dalla
Commissione competente. Ha chiesto la parola il Consigliere
Chiarello.
Chiarello (RC) La storia di questa petizione è un po' strana,
cioè è strano che nel Consorzio apistico valdostano non possano
trovare posto gli apicoltori nomadisti.
È vero, ogni ente si mette lo Statuto che vuole, però è strano
perché poi nelle leggi regionali si dice che il Presidente di
questo Consorzio controlla quelli che sono fuori dal Consorzio e
che non possono entrare. Secondo me è un controsenso. Se nella
legge fosse scritto che il SATESSA, che è un organo della Regione
dedicato alla sanità degli animali, viene nominato per controllare
questi nomadisti che sono poi apicoltori valdostani e viene
designato per controllare la sanità di questi alveari e il rispetto
delle normative di trasporto da un luogo all'altro, mi andrebbe
bene; ma che debba essere fatta domanda al Presidente di un
consorzio, che in quel momento è anche un concorrente dei
produttori di miele, per avere l'autorizzazione a portare fuori dal
territorio regionale gli alveari, non lo capisco ed invece è questo
che sta succedendo.
Ritengo che questo Consorzio dovrebbe modificare lo Statuto ed
avere una parte di Statuto che accoglie anche i nomadisti
all'interno del Consorzio, magari con delle norme diverse, con
personalità diversa, ma non che non possono entrarvi e il
Presidente del Consorzio possa fare la guardia a quelli che sono
fuori.
Dico questo perché ho sentito le due voci in Commissione ed i
firmatari della petizione si sono dichiarati disponibili a tutti i
controlli possibili ed immaginabili, addirittura hanno suggerito,
anziché essere loro a portare il miele ai controlli, di fare dei
controlli a campione nei negozi dove portano il miele. In questo
modo il controllo sarebbe più serio. Ha detto testualmente un
apicoltore: "Non sono un coglione, se porto su il miele porto
su...
Presidente .... Consigliere Chiarello, la pregherei....
Chiarello (RC) ... ha detto proprio così. Siccome ha detto così,
dovevo riportare la parola come l'ha detta. Comunque ha detto: "Non
siamo degli scemi, portiamo su il miele buono; se volessimo
veramente truffare, non è lì che ci vengono a trovare".
Mi sembrava che da una parte ci fosse la volontà e la
disponibilità ad adattarsi alle regole del Consorzio, tranne
l'impedimento di portare gli alveari fuori dalla Valle. Fra l'altro
voglio precisare che i sottoscrittori della petizione sono i più
grossi produttori valdostani di miele. Abbiamo anche notato in
Commissione che nella relazione del Presidente del Consorzio ci
sono delle cose false e la Regione Valle d'Aosta non ha ancora
ottenuto il riconoscimento, come ha ammesso anche il Presidente
della Commissione, sicché a suffragio di quello che voleva dire il
Presidente del Consorzio ha messo anche delle cose false in questo
momento.
Nella discussione in Commissione oltretutto ci sono state delle
affermazioni che, secondo me, sono gravissime. Il Segretario del
Consorzio ha detto che questi fanno i furbi, che portano fuori 50
alveari e ne dichiarano 30; queste - come ho detto in Commissione -
sono cose gratuitamente dette da lui, di cui si prenderà la
responsabilità perché, se sa che veramente sono 50 gli alveari ma
loro ne dichiarano 30, lui avrebbe tutti gli strumenti per fargli
la multa, per denunciarli. Se invece lo dice in un consesso dove
non può essere smentito da altri, fa delle affermazioni gratuite e
gravi per avvalorare la sua tesi.
Ritengo che in una regione piccola come la nostra, dove il miele
valdostano è uno dei prodotti più ricercati dai turisti, lasciare
fuori dal Consorzio la metà degli apicoltori non sia normale.
Vorrei prendere tanti esempi di altre organizzazioni che
raggruppano imprenditori che lavorano sia in Valle che fuori, anzi
probabilmente qualcuno addirittura è Presidente degli imprenditori
valdostani e ha fabbriche in Valle e fuori.
Ricordo che l'anno scorso ci sono voluti 25 giorni prima che il
Presidente desse la sua autorizzazione, è vero, qui è scritto che è
stata la prima volta e a suffragio c'è anche scritto che però è il
momento di maggiore produzione, quindi non dovrebbero spostare
nessuno, ma questo non è vero perché l'anno scorso in quel periodo
in quella zona pioveva a dirotto e gli alveari prima li portavano
via, meglio stavano.
Nella relazione si accusano gli apicoltori di essere i maggiori
trasportatori della Varroa; anche lì metto in dubbio l'affermazione
perché, essendo questi dei grossi produttori, ci tengono alle api e
hanno controlli più severi di altri.
Vi faccio solo un esempio: chi ha alveari a Pont-Saint-Martin al
confine con Carema, con api che quindi vanno a succhiare il polline
anche a Carema, per spostarle fino a Courmayeur non ha bisogno di
nessun certificato sanitario. Allora uno che ha alveari a
Pont-Saint-Martin per spostarli a Carema ha bisogno di due
certificati sanitari, uno in uscita ed uno in entrata, quindi non
venite a dire che questi non sono controllati.
Mi sembra un protezionismo che va contro una parte dei
Valdostani.
In Commissione si era detto di fare un documento di
accompagnamento perché sembrava che mancasse un foglio sul quale
fare la domanda e perché fossero messi nella legge i tempi massimi
entro i quali il Presidente del Consorzio li autorizzava a potere
uscire; almeno questo penso che glielo dobbiamo agli
allevatori.
Presidente Ha chiesto la parola il Consigliere Parisi.
Parisi (RV) Non voglio entrare nel merito di chi ha ragione o di
chi ha torto perché il compito della Commissione non era quello di
stabilire da che parte stavano le colpe o le ragioni, ma era quello
di capire esattamente quelli che erano i problemi sorti in questo
settore per verificare se vi era la possibilità di un intervento in
modo tale da conciliare sia il compito che svolge il Consorzio
apistico sia quello di dare anche la possibilità a coloro che
operano sul territorio valdostano nel nomadismo di non avere le
difficoltà che avevano denunciato.
La Commissione ha cercato di conciliare queste due esigenze, ha
ritenuto anzitutto di non accogliere la richiesta dell'abrogazione
dell'articolo 25, che era quello che prevede il controllo, però
nello stesso tempo, siccome dalle audizioni effettuate sembrava che
ci fosse da parte degli uffici del Consorzio una certa
discrezionalità nel dare le risposte alle richieste di
autorizzazione, ha cercato di coinvolgere gli uffici e
l'Assessorato in particolare, per fare in modo che venissero
stabiliti i tempi di risposta alle domande di autorizzazione, e nel
contempo che fosse predisposto un fac-simile di domanda nel quale
elencare tutti gli elementi per facilitare l'accoglimento della
domanda stessa. Quindi la Commissione ha ritenuto che con questa
decisione si potessero conciliare le due esigenze senza penalizzare
l'attività svolta dagli apicoltori nomadisti.
Un invito che faccio all'Assessore Vallet è di verificare se non
vi siano altri interventi da effettuare per vedere qual è la
tipologia dei controlli svolti sulla qualità del miele perché pare
che il controllo venga fatto a priori e non a posteriori.
Suggerisco un controllo a campione che potrebbe dare una
maggiore certezza della qualità del miele valdostano. Come pure
un'altra serie di interventi che potrebbero garantire il prodotto
che viene venduto con la fascetta con scritto in questo caso miele
valdostano, ma lo stesso discorso può farsi per altri prodotti.
Concludendo, a prescindere dalle considerazioni che faceva
Chiarello, la preoccupazione della Commissione è stata quella da
una parte di salvaguardare l'attività che fa il Consorzio e
dall'altra di dare la possibilità agli apicoltori nomadisti di
svolgere la loro attività senza tutte quelle pastoie burocratiche
che erano emerse dalla loro petizione.
Presidente Ha chiesto la parola il Consigliere Mostacchi.
Mostacchi (UV) Solo per fare una considerazione sul discorso che
ha fatto Chiarello che contiene una grossa contraddizione di fondo.
Prima elogia tutte le qualità del miele valdostano ed è giusto, poi
auspica che oltre il 50 percento del miele valdostano venga da
fuori.
In parole povere è così il concetto e in questo modo fa cadere
tutte quelle specificità del miele valdostano. Il tuo discorso non
regge, Chiarello.
Presidente Ha chiesto la parola il Consigliere Chiarello.
Chiarello (RC) Lungi da me dire che il miele deve venire da
fuori; anzi, cercavo di fare sì che anche il miele di acacia che
producono i produttori valdostani, pur messo nei vasetti senza
l'etichetta di prodotto valdostano, potesse far concorrenza al
miele Ambrosoli e ad altre marche di miele che hanno l'etichetta
rossa e nera e non sono mieli valdostani.
Ho detto che sono i più grossi produttori perché questi stanno
con gli alveari per più mesi in Valle d'Aosta, vanno solo fuori a
prendere la fioritura di acacia, sicché il resto del miele lo
producono di rododendro, mille fiori, castagno e altre piante. Non
si può dire che la maggior parte del miele lo producono fuori Valle
o che nel suo insieme il miele viene prodotto per lo più fuori
Valle.
Presidente Se non ci sono altri interventi dichiaro chiusa la
discussione generale. Ha chiesto la parola l'Assessore
all'agricoltura, forestazione e risorse naturali, Vallet.
Vallet (UV) L'articolo 15 della legge che regola la pratica
dell'apicoltura in Valle d'Aosta, di cui i firmatari della
petizione chiedono la soppressione, risponde a due esigenze. La
prima, sicuramente importante, riguarda gli aspetti sanitari e
attiene ad un problema di controllo e di verifica rispetto ai
problemi che ci sono stati e che si creano nel momento in cui gli
alveari vengono portati in altre regioni o comunque in luoghi dove
possono essere presenti delle malattie, la varroa è una di queste.
Risponde quindi ad un'esigenza che dal nostro punto di vista è
insopprimibile, quella di poter fare controlli sanitari.
La seconda esigenza a cui risponde quest'articolo, non meno
importante della prima, è quella della salvaguardia della qualità,
della tipicità e quindi del marchio del miele "Valle d'Aosta"
pertanto, questa norma prevista dalla legge non può sicuramente
essere soppressa, se la scelta è quella di assicurare gli strumenti
necessari al Consorzio per poter garantire, attraverso
l'attribuzione della fascetta, che quel miele contenuto in quei
vasetti è miele prodotto in Valle d'Aosta.
Dov'è la contraddizione sottolineata dal Consigliere Mostacchi
nell'affermazione di Chiarello? È vero che questi sono fra i
maggiori produttori di miele, ma sono produttori di miele non
prodotto in Valle d'Aosta e quindi producono miele che non può
essere classificato come miele della Valle d'Aosta.
Dal punto di vista dei meccanismi messi in piedi dal Consorzio
per dare quest'autorizzazione, credo che la risposta allegata
all'ordine del giorno fornita dal Presidente del Consorzio sia
sufficientemente esaustiva, cioè non si può prendere a pretesto un
ritardo per dire che complessivamente il sistema non funziona.
Condivido peraltro le conclusioni della III Commissione, prendo
atto dei suggerimenti formulati dal suo Presidente e mi impegno ad
attivarmi in questo senso, ribadendo la necessità di mantenere
quest'articolo 15 della legge.
Presidente Ha chiesto la parola il Presidente della Giunta,
Viérin Dino.
Viérin D. (UV) Pour apporter une dernière précision quant à
l'intervention de Monsieur Chiarello et pour préciser quelles sont
les fonctions des consortiums, dans ce cas le Consortium des
apiculteurs de la Vallée d'Aoste, mais de n'importe quel consortium
de produits agricoles. Ils ont des fonctions de sauvegarde d'ordre
général et c'est pour ces raisons que des fonctions de contrôle
leur sont également attribuées.
Ces fonctions représentent donc la nature même, les fonctions et
les raisons d'être d'un consortium. Si l'on considère le consortium
de Fontina ou si l'on considère n'importe quel consortium, c'est à
lui qui reviennent ces tâches. Par ailleurs c'est le consortium
également qui est habilité à présenter les demandes aux fins de la
reconnaissance, que ce soit du point de vue de la délimitation
géographique ou du point de vue de la dénomination d'origine
protégée.
Il s'agit donc un cadre juridique d'ensemble et il est
impossible de séparer ces fonctions de l'exercice du contrôle, qui
doit revenir directement au même organe.
Presidente Ringrazio il Presidente della Giunta, quindi il
Consiglio è chiamato a prendere atto.
Il Consiglio prende atto della petizione e della documentazione
ad essa relativa.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK