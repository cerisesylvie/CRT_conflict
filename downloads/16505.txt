Consiglio Regionale della Valle d'Aosta - Oggetto del Consiglio n. 2905 del 17 dicembre 1997 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
AGRICOLTURA
UNIONE EUROPEA E RAPPORTI INTERNAZIONALI
Precedente
Successivo
Resoconto integrale del dibattito dell'aula
Oggetto del Consiglio n. 2905 del 17 dicembre 1997 - Resoconto
SEDUTA ANTIMERIDIANA DEL 17 DICEMBRE 1997
OGGETTO N. 2905/X Discussione del disegno di legge "Applicazione
in Valle d'Aosta delle disposizioni comunitarie relative al
miglioramento dell'efficienza delle strutture agrarie" e delle
disposizioni di attuazione della normativa regionale applicativa in
Valle d'Aosta del Regolamento CEE 2328/91.
Presidente Passiamo ora alla discussione congiunta sui punti 9 e
13, che sono stati abbinati.
Ha chiesto la parola il relatore, Consigliere Bionaz.
Bionaz (UV) Il Regolamento CEE 950/97 è il principale strumento
normativo attraverso il quale l'Unione europea finanzia le aziende
agricole che intendono migliorare l'efficienza e l'organizzazione
della propria struttura agraria. Per la sua importanza a livello
europeo questo Regolamento è oggetto di continue e a volte
sostanziali modificazioni.
Il Regolamento ordinario era il Regolamento CEE 997/85, che è
stato poi modificato con il Regolamento CEE 2328/91 e ora
sostituito dal nuovo, che è il 950/97.
In Valle d'Aosta questo Regolamento, grazie all'applicazione
della legge regionale 49/86 e successive modificazioni, ha ottenuto
un buon successo in quanto ha consentito di finanziare numerose
aziende agricole per un importo globale di poco meno di 60 miliardi
dei quali buona parte a carico dell'Unione europea, FEOGA e dello
Stato italiano, fondo di rotazione nazionale.
In questi ultimi anni però alcune misure, anche a causa della
profonda crisi nel settore agricolo, sono state utilizzate molto
meno rispetto al passato, soprattutto i premi di insediamento e i
piani di miglioramento.
Con questo disegno di legge e la deliberazione conseguente
vengono quindi messe a punto nuove disposizioni applicative con
l'obiettivo di ottenere il maggiore utilizzo dei fondi messi a
disposizione dal FEOGA e dal fondo di rotazione nazionale
attraverso una migliore definizione e una sostanziale
semplificazione delle procedure di accesso alle misure di aiuti
previsti e un innalzamento dei livelli di aiuto in linea con quanto
consentito dalle ultime modificazioni al Regolamento.
Le principali misure disciplinate dal disegno di legge e delle
relative disposizioni attuative sono le seguenti.
In primo luogo l'aiuto agli investimenti delle aziende agricole:
si tratta di un contributo a fondo perso o in conto capitale per
gli investimenti che gli imprenditori agricoli a titolo principale
realizzano nella loro azienda, in particolare per il miglioramento
qualitativo della produzione, per la diversificazione delle
attività aziendali e per il miglioramento delle condizioni di vita
e di lavoro nonché per il miglioramento delle condizioni di igiene
degli allevamenti e del benessere degli animali.
Le spese sono sostenute in questo caso per il 25 percento dal
FEOGA, per il 52,5 percento dallo Stato e per il 22,5 percento dal
bilancio regionale. Nel caso di investimenti agricoli fissi, la
Regione con queste nuove disposizioni intende integrare gli attuali
livelli di aiuto con una maggiorazione pari al 10 percento rispetto
a quella prevista dal Regolamento. Questa disposizione sarà oggetto
di specifico esame da parte della Commissione europea, ai sensi
degli articoli 92, 93 e 94 del Trattato e potrà naturalmente essere
attuato solo previo suo esame favorevole.
Poi ci sono gli aiuti a favore dei giovani agricoltori: questi
aiuti sono intesi a favorire l'insediamento dei giovani nelle
aziende agricole attraverso dei contributi per far fronte alle
spese di insediamento. Si tratta di due tipi diversi di aiuto: in
primo luogo un aiuto per l'insediamento, denominato premio di
insediamento, che consiste in un premio in conto capitale a fondo
perso per incentivare l'insediamento dei giovani agricoltori. Il
premio viene aumentato di 5.000 ECU rispetto al passato e quindi
elevato a 15.000 ECU. In secondo luogo, a favore dei giovani
agricoltori è concesso un aiuto supplementare nel caso di aiuti
agli investimenti pari al 25 percento. In entrambi i casi queste
spese sono rimborsate dal FEOGA per il 50 percento e dallo Stato
per il 35 percento.
C'è poi un'indennità compensativa. Questa misura intende
compensare la perdita di reddito subita dalle aziende, che sono
circa 1800, situate nelle zone di montagna a causa di svantaggi
naturali esistenti attraverso un contributo legato agli ettari
della superficie aziendale e ai capi allevati. Le spese sono
rimborsate per il 50 percento dal FEOGA, per il 35 percento dallo
Stato e il rimanente naturalmente dalla Regione.
Solo nel caso di agricoltori che percepiscono una pensione di
vecchiaia e di anzianità le spese non sono cofinanziate, pertanto
sono a totale carico della Regione.
Presidente Ha chiesto la parola l'Assessore all'agricoltura e
risorse naturali, Vallet.
Vallet (UV) Annuncio la presentazione di alcuni emendamenti al
disegno di legge per quanto riguarda la parte finanziaria per
adeguare quanto previsto al bilancio triennale 1998-1999-2000
nonché emendamenti al testo dell'atto di delibera per sostituire le
dizioni non corrette circa la numerazione dei regolamenti
comunitari e per introdurre nelle premesse del deliberato la
precisazione dell'ottenuto parere favorevole della Commissione
dell'Unione europea circa l'atto che abbiamo presentato.
Vorrei fare alcune considerazioni, intanto circa la lunghezza
dell'iter di questi atti, qualora debba esserci l'assenso
dell'Unione europea. La Giunta ha approvato questa proposta il 24
aprile di quest'anno, sono trascorsi quindi quasi 8 mesi e l'iter
non è concluso tenuto conto del fatto che ad approvazione
definitiva avvenuta dovrà essere ulteriormente notificato questo
provvedimento perché possa essere sottoposto al parere della
Direzione della concorrenza.
A parte queste considerazioni, volevo sottolineare alcuni
aspetti di questi due provvedimenti che mi paiono particolarmente
degni di nota.
Abbiamo cercato di porre rimedio all'annosa questione della
definizione dell'imprenditore agricolo a titolo principale andando
ad introdurre in questa deliberazione un sistema di definizione che
tenga conto del modo di calcolare il reddito agricolo non più
riferito esclusivamente al reddito dominicale, reddito agrario, ma
indicando nelle tabelle che sono allegate alla delibera il reddito
in base alle superfici e in base alle colture. Questo ci consente
di favorire quella che è la cosiddetta pluriattività permettendo a
tanti soggetti in Valle d'Aosta di mantenere la qualifica di
imprenditore agricolo a titolo principale con i vantaggi che ne
derivano, non ultima la possibilità di aderire ai finanziamenti
previsti da questo provvedimento, anche nel caso in cui siano nelle
condizioni di dichiarare redditi che provengono da attività non
agricole. Facciamo l'esempio del maestro di sci che svolge attività
agricola oppure dell'agricoltore che per qualche mese all'anno fa
il muratore, oppure pensiamo ad altri redditi derivanti ad esempio
da piccole attività di artigianato.
Un altro aspetto che voglio sottolineare è il fatto che questo
provvedimento è rivolto in modo particolare ai giovani per i quali
siamo andati a prevedere, così come è concesso dal regolamento 950,
un regime di aiuto supplementare rispetto a quello normalmente
previsto per gli altri soggetti. Regime di aiuto che prevede per i
giovani che hanno età compresa fra 18 e 40 anni la possibilità di
avere contributi aumentati del 25 percento rispetto alla
percentuale ammissibile per gli altri soggetti.
Abbiamo anche cercato di ovviare al fatto che in questi ultimi
anni questo Regolamento non abbia "tirato", probabilmente per la
complessità della procedura e della documentazione che era
necessario produrre e in relazione anche al fatto che la
percentuale di contributo prevista dal regolamento 2328 poco si
discostava dalla percentuale prevista dalla nostra legge 30 per
l'applicazione della quale dal punto di vista burocratico meno
impegno è richiesto.
Abbiamo quindi introdotto una percentuale di 10 punti di
contributo superiore rispetto ai limiti previsti dal Regolamento
950/97, questo sarà oggetto dell'ulteriore esame della Direzione
della concorrenza e noi pensiamo di poter sostenere questa maggiore
percentuale di aiuto.
Ho parlato dei giovani: questo provvedimento è particolarmente
rivolto alle associazioni che prestano servizi per gli agricoltori
e ha un occhio di riguardo anche per quelle forme di gestione
collettiva delle attività agricole.
Abbiamo cercato di semplificare al massimo le procedure previste
andando ad attingere ai dati di cui l'Amministrazione è in possesso
ogni qualvolta questo sia possibile. Mi riferisco ai dati
dell'anagrafe zootecnica e ai dati del cosiddetto verde agricolo
quando questo è possibile.
Altra cosa che voglio sottolineare è il fatto che abbiamo
adeguato le aliquote di contributo previste ai massimi consentiti
dal Regolamento, andando ad introdurre, come ho detto, anche quei
10 punti in più per quanto riguarda le strutture.
Nell'emendamento che vi è stato distribuito c'è la sostituzione
dell'allegato 1 per rendere facile la lettura tenuto conto del
fatto che in questa sostituzione sono state recepite le richieste
di modifica che ci sono venute dalla Commissione europea e che
riguardano alcuni punti del deliberato.
Ci è stato richiesto ad esempio di specificare quali sono le
tipologie e le finalità degli investimenti, cosa che abbiamo fatto
andando ad inserire il nuovo punto 7 del capitolo 1 della delibera.
Ci è stato richiesto anche di differenziare quella che è la
percentuale di aiuto prevista dal Regolamento dalla percentuale di
aiuto prevista dalla nostra delibera, tenuto conto del fatto che il
45 percento è cofinanziato dall'Unione europea, mentre la parte
eccedente, quel 10 percento in più di cui ho parlato, è finanziata
esclusivamente con fondi regionali.
Il capitolo 2, che riguarda il premio per il primo insediamento
ai giovani agricoltori, è stato solo riformulato perché la
Commissione ha ritenuto che la formulazione originaria fosse poco
chiara, ma non cambia la sostanza; per quanto riguarda il capitolo
7, che concerne l'indennità compensativa per le zone agricole
svantaggiate, la Commissione ci ha richiesto di inserire nella
delibera quanto previsto dai Regolamenti 2308 e 3887 del 1992 che
riguardano il sistema di controllo integrato dei regimi di aiuto
comunitari.
Dell'emendamento per la parte finanziaria ho già detto, credo di
non dover aggiungere altro, se non che i due atti, il disegno di
legge e la proposta di delibera, hanno il parere favorevole della
III Commissione, quindi chiedo al Consiglio di volerli votare.
Presidente È aperta la discussione generale. Ricordo che si
discute sul nuovo testo predisposto dalla III Commissione
consiliare con gli emendamenti proposti agli articoli 5 e 6
dall'Assessore Vallet. Ha chiesto la parola il Consigliere Viérin
Marco.
Viérin M. (Aut) Vorrei chiedere all'Assessore un chiarimento sul
problema che viene posto anche con gli emendamenti per l'aumento di
10 punti per il quale bisogna aspettare ancora il parere della CEE.
Se questo parere non venisse, è previsto che comunque la normativa
vada avanti per non avere ulteriori ritardi oppure no?
Sempre sul punto 9, l'oggetto del Regolamento richiama di nuovo
il Regolamento CEE 2328/91: non so se è il caso di modificarlo
perché abbiamo ancora il vecchio Regolamento, quindi andrebbe messo
anche nelle premesse il 950/97 per evitare problemi successivi.
Presidente Se nessun altro chiede di parlare, dichiaro chiusa la
discussione generale. Ha chiesto la parola l'Assessore
all'agricoltura e risorse naturali, Vallet.
Vallet (UV) Per chiarire al Consigliere Viérin che gli
emendamenti che ho presentato vanno nella direzione di sostituire,
con riferimento al Regolamento, in luogo di 2328/91, 950/97. Nel
disegno di legge nel testo approvato dalla III Commissione già è
scritto dappertutto Regolamento 950/97, quindi non ci sono
problemi. Gli emendamenti alla delibera invece vanno nella
direzione che abbiamo detto e che il Consigliere ha
sottolineato.
Per quanto riguarda la possibilità di concedere il 10 percento
in più, a pagina 6 del nuovo allegato A1 che abbiamo distribuito
questa mattina, al punto 8.3, al secondo paragrafo abbiamo indicato
che tale maggiorazione potrà essere concessa soltanto previo esame
favorevole da parte della CEE, ai sensi degli articoli 92, 93 e 94
del Trattato Unione europea perché a parte questo 10 percento in
più e a parte il 75 percento della spesa per quanto riguarda i
servizi di sostituzione, a parte questi due punti su cui si deve
esprimere la concorrenza per il resto abbiamo il parere favorevole
della Commissione europea tant'è che oggi siamo qui ad approvarlo
in via definitiva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK