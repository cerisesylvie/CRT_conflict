Consiglio Regionale della Valle d'Aosta - Oggetto del Consiglio n. 1526 del 15 dicembre 2010 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
STATUTO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1526 del 15 dicembre 2010 - Resoconto
OGGETTO N. 1526/XIII - Parere sullo schema di decreto
legislativo concernente norme di attuazione dello Statuto della
Regione Valle d'Aosta/Vallée d'Aoste recante trasferimento delle
funzioni ex ISPESL.
Il Consiglio
Considerato che l'articolo 48bis dello Statuto speciale per
la Valle d'Aosta dispone che il Governo è delegato ad emanare uno o
più decreti legislativi recanti le disposizioni di attuazione dello
Statuto stesso e le disposizioni per armonizzare la legislazione
nazionale con l'ordinamento della Regione Valle d'Aosta, tenendo
conto delle particolari condizioni di autonomia attribuita alla
Regione, e che gli schemi dei decreti legislativi sono elaborati da
una commissione paritetica, composta da sei membri nominati,
rispettivamente, tre dal Governo e tre dal Consiglio regionale
della Valle d'Aosta, e sono sottoposti al parere del Consiglio
stesso;
Rilevato che con nota in data 5 novembre 2010, prot. n.
3052/50/GAB., il Ministro per i Rapporti con le Regioni e per la
Coesione Territoriale, ha trasmesso, ai fini dell'acquisizione del
parere di cui all'articolo 48bis dello Statuto speciale, lo schema
di norme di attuazione recante trasferimento delle funzioni ex
ISPESL, approvato dalla Commissione paritetica in data 20 settembre
2010;
Visto l'articolo 48bis dello Statuto speciale per la Valle
d'Aosta;
Esprime
parere sullo schema di decreto legislativo concernente norme
di attuazione dello Statuto speciale della Regione Valle
d'Aosta/Vallée d'Aoste recante trasferimento delle funzioni ex
ISPESL.
Allegato
omissis
Presidente
- Con nota del 5 novembre 2010, il Ministro
per i rapporti con le Regioni e per la coesione territoriale ha
trasmesso, per l'acquisizione del parere del Consiglio regionale
previsto dall'articolo 48bis dello Statuto speciale, lo schema di
norme di attuazione per il trasferimento delle funzioni esercitate
dal soppresso Istituto superiore per la prevenzione e la sicurezza
del lavoro, ISPESL, inerenti al territorio regionale, approvato
dalla Commissione paritetica in data 20 settembre 2010. La I
Commissione ha espresso all'unanimità parere favorevole in data 25
novembre 2010. Il Consiglio è pertanto invitato ad esprimere il
parere previsto dall'articolo 48bis dello Statuto speciale.
La parole au Conseiller Caveri.
Caveri (UV)
- Grazie Presidente.
Come al solito, mi permetto di dire due parole sulla norma di
attuazione, che è passata in Commissione paritetica nel mese di
settembre. Questa è una questione che i colleghi membri in passato
della Commissione paritetica - come il Presidente Rollandin o il
Consigliere Louvin - conoscono bene, perché appartiene alla
categorie delle cose sulle quali quasi sorridere ed è la
dimostrazione che spesso le leggi non sono così fredde, ma
nascondono al proprio interno delle storie che talvolta - come
quella che brevemente vi racconterò prima di dire della norma -
hanno dell'incredibile. La storia è sempre stata la stessa, ossia
ad un certo punto la Regione chiedeva, per questioni di
operatività, di ottenere una regionalizzazione delle funzioni e
delle competenze di questo istituto di carattere nazionale e ogni
volta ci veniva detto che non si poteva pensare... perché era una
cosa talmente importante che la Regione non era in grado di
gestire. L'aspetto più comico di questa vicenda è che la
Commissione paritetica, prima del decreto legge della manovrina
estiva, ha incontrato 12 rappresentanti di ministeri e dell'
ISPESL, che avevano spiegato come l'ISPESL fosse un istituto
intoccabile, che a livello mondiale non esisteva una struttura così
importante, che probabilmente la Commissione europea avrebbe fatto
harakiri
nel caso in cui l'ISPESL non avesse in Valle
d'Aosta l'esercizio di queste funzioni... la settimana dopo nel
decreto legge l'ISPESL è stato soppresso! Questo è per dire come
talvolta ci si trovi di fronte a degli argomenti comici, per cui a
settembre i membri della Commissione paritetica hanno riproposto,
sentita naturalmente la Presidenza della Regione, una norma
modificativa della norma precedente - essendo stato nel frattempo
convertito in legge il decreto legge che esplicitava che tali
funzioni venissero in capo all'INAIL -: ha previsto che per il
nostro territorio queste funzioni e queste competenze vengano
esercitate dalla Regione. Mi è stato chiesto dagli uffici
dell'Assessorato della sanità se questo comporti il venir meno di
eventuali forme di collaborazione con l'INAIL: naturalmente no, nel
momento in cui vengono trasferite queste funzioni e competenze alla
Regione... se poi per caso ci fossero degli elementi fortemente
specialistici e rari, perché ci troviamo di fronte ad una materia
molto vasta... se domani per andare a verificare una particolare
macchina manifatturiera la Regione ritenesse di non avere le
professionalità proprie, o non le avesse l'Unità sanitaria locale,
nulla impedirebbe di fare dei ragionamenti con l'INAIL. Ci tenevo a
dirlo, perché talvolta sembra che questa norma sia un po' spoglia e
scarna, ma è spoglia e scarna proprio per le cattive abitudini che
talvolta gli uffici statali hanno, laddove prevediamo come in
passato nelle norme di attuazione dei provvedimenti successivi:
catasto, motorizzazione civile. Ci sono poi delle cattive sorprese,
perché tu fai la norma di attuazione e poi hai grossissime
difficoltà nella fase applicativa. Questa è scarna e spoglia come
un osso di seppia, ma ha il vantaggio di poter essere resa
rapidamente operativa.
Président
- La parole au Conseiller Louvin.
Louvin (ALPE)
- Grazie Presidente.
Effettivamente, come ricordava il collega Caveri, a dispetto
delle dimensioni del problema, questa è una norma che si è
trascinata nel tempo, ma, se intervengo, non è certamente per
mettermi in contrasto con quanto ha illustrato il collega poco fa,
ma semplicemente per delle sottolineature che vogliono essere un
invito di futura attenzione. Intanto perché effettivamente
l'operato dell' ISPESL in Valle d'Aosta non è stato particolarmente
brillante nel corso degli ultimi anni, si denuncia fra l'altro
nella stessa relazione un vistoso ritardo di operato. Siccome ci
sono enti inutili, ma ci sono anche enti poco operativi che
avrebbero delle competenze utili... siamo sul tema della sicurezza
del lavoro, ci teniamo a sottolinearlo, perché è un tema delicato,
è un tema che il recupero di competenza da parte della Regione deve
vederci fare dei passi avanti e non dei passi indietro... qui non è
semplicemente aumentare il portafoglio delle nostre competenze
formali, ma avere una giusta attenzione. Una giusta attenzione che,
da quanto abbiamo visto in questi ultimi mesi, dopo che è "calata
la mannaia" sull' ISPESL a livello nazionale, è stata reclamata sia
dal personale che si troverà un po' allo sbando in questo momento,
ma anche da organizzazioni dei lavoratori, che ritengono delicato
il fatto che, confluendo nel calderone dell'INAIL a livello
nazionale, si possa perdere a livello di precisione, di attenzione,
di competenze tecniche in relazione ad un settore particolare come
quello di cui si occupava o avrebbe dovuto occuparsi questo
istituto.
Il nostro è quindi un invito a non fare come si faceva negli
anni del fascismo, in cui l'aver conglobato queste competenze in un
coacervo aveva fatto sì che non fossero particolarmente curate;
siamo sicuri che la Regione disponga di mezzi e competenze
migliori, quindi invitiamo la Giunta regionale, quando questa norma
sarà approvata, ad informarci puntualmente degli sviluppi attuativi
sui quali non abbiamo ancora avuto modo di soffermarci.
La visione anche aneddotica del collega relatore comunque è
stata apprezzata e condividiamo l'esagerata dimensione che ha
assunto questa vicenda rispetto alla trattativa complessiva con lo
Stato.
Président
- La parole au Président de la Région,
Rollandin.
Rollandin (UV)
- Grazie Presidente.
Intervengo prima di tutto per ringraziare il collega Caveri e
gli altri membri della commissione per il lavoro svolto e per aver
prontamente portato di nuovo all'attenzione questo tema, che era
obiettivamente un tema tabù con motivazioni che non stiamo a
ripetere. Credo che i verbali sarebbero significativi per capire
cosa veniva ammantato per quanto riguarda l'impossibilità di
passare alle Regioni, perché, secondo loro, dovevano partire delle
direttive come ISPELS che non sono mai partite, perché poi le
direttive non le sviluppa l'ISPESL.
Vorrei solo richiamare, per sottolineare l'importanza di questa
norma, che tali nuove competenze sono a carico della Regione,
quindi giustamente ricordo che nella relazione è stato evidenziato
quali sono i compiti ISPESL e quali sono i compiti dell'USL e da lì
emerge l'urgenza di avere queste competenze, prima di tutto queste
due funzioni venivano viste in modo talmente separato da risultare
quasi antitetiche, ossia uno doveva fare attenzione a cosa faceva
l'altro, invece oggi molte di queste situazioni possono essere
verificate in collaborazione: ad esempio, per il riscaldamento
sopra i 30.000 kcal... è la prima verifica, il collaudo... il fatto
di ritardare questi passaggi per molti degli impianti portava a
disguidi enormi ed era una delle ragioni per cui continuavano a
dire:
"ma perché non decentrate, noi abbiamo tutta una serie di
ritardi"
. Stesso discorso per le altre funzioni, il discorso
della pressione degli impianti, gli impianti elettrici, tutte
queste funzioni esplicitate e viste prima dall'ISPELS finalmente
potranno essere riordinate e sicuramente con tutta la dovuta
attenzione, perché è sicurezza, però potrà esserci un accordo per
ottimizzare le professionalità già esistenti che possono svolgere
questo ruolo.
Ringrazio ancora per il lavoro svolto e mi auguro che al più
presto possa diventare norma, con la dovuta pubblicazione.
Président
- Je soumets au vote cet avis:
Conseillers présents et votants: 34
Pour: 34
Le Conseil approuve à l'unanimité.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK