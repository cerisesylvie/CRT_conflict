Consiglio Regionale della Valle d'Aosta - Oggetto del Consiglio n. 498 del 23 febbraio 1994 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
SPORT E TEMPO LIBERO
Manifestazioni sportive
Precedente
Successivo
Resoconto integrale del dibattito dell'aula
Oggetto del Consiglio n. 498 del 23 febbraio 1994 - Resoconto
OGGETTO N. 498/X - Iniziative per il mantenimento della
competizione scii­stica denominata "Azzurrissimo".
(Interpellanza)
Interpellanza - Preso atto dell'annullamento della consueta
edizione annuale di "Azzurrissimo", competizione sciistica di fine
stagione che raduna a Cervinia i nomi migliori dello sci nazionale
e interna­zionale;
Considerato l'importante risvolto promozionale turistico e
spor­tivo che riveste tale manifestazione;
Appreso che le ragioni dell'annullamento dell'ottava edizione
risiederebbero principalmente nella carenza di risorse finanzia­rie
per far fronte alle spese organizzative;
il sottoscritto Consigliere regionale
Interpella
la Giunta regionale per conoscere:
1) quali iniziative intende intraprendere affinché sia possibile
organizzare, anche per l'anno in corso, la consueta edizione di
"Azzurrissimo".
F.to: Tibaldi
Presidente -
Ha chiesto la parola il Consigliere
Tibaldi.
Tibaldi (LN) -
Come tutti voi, anch'io ho preso
cognizione del fatto che "Azzurrissimo", edizione 1994, non ci
sarà, e quindi questa competizione sciistica che di consueto a fine
aprile viene realiz­zata sulle nevi di Cervinia, che raduna nomi
prestigiosi dello sport, del giornalismo e del pubblico in
generale, non avrà luo­go.
"Azzurrissimo" è stato lanciato nel 1987 con un grosso ed
im­portante impegno, e da parte della società che lo ha proposto, e
da parte dei commercianti e degli operatori turistici della zona,
ed anche da parte dell'Amministrazione regionale. Mi sembra che da
un punto di vista promozionale questa manifestazione abbia sempre
avuto un contenuto rilevante, e questo contenuto rilevante potrebbe
averlo anche nel 1994 e negli anni futuri. Se ci pensiamo bene, è
l'unica manifestazione di rilevanza nazio­nale ed internazionale
che è rimasta a Cervinia.
Cervinia era stata, in epoca passata, prima il teatro del
chilo­metro lanciato, poi aveva avuto la gloriosa pista di bob
sulla quale sono stati disputati dei campionati importanti; ora
man­cano il chilometro lanciato, mancano le gare di bob ad un certo
livello e pare che venga abbandonata anche questa importante
competizione sportiva e di risonanza turistica.
Mi pare di capire che le ragioni dell'annullamento di
quest'ot­tava edizione sarebbero principalmente nell'assenza di
dispo­nibilità finanziarie per realizzarle. Adesso alcune voci
fanno ri­ferimento alla mancata disponibilità da parte dei
commercianti e degli operatori della zona di investire una
determinata som­ma. Lo stesso Presidente del Comitato organizzatore
ha fatto un comunicato sulla rivista "Sciare", dove esprime che
diver­genze fra l'organizzazione e gli operatori economici locali
sui contenuti promozionali della manifestazione, sull'importanza
della stessa nell'economia della località, consigliano una pausa di
riflessione per poter meglio valutare e considerare il feno­meno
"Azzurrissimo". Si dichiara pertanto spiacente di dover comunicare
che l'ottava edizione non si farà e si augura che quest'ottava
edizione venga fatta nel 1995.
Verificando le precedenti delibere di Giunta che prevedevano
anche un contributo regionale a sostegno di questa manifesta­zione,
mi sono reso conto che il contributo regionale è sì aumen­tato da
25 a 123 milioni circa dal 1988 al 1993, ma è sempre rimasto entro
certi limiti, che non hanno mai potuto promuove­re questa
competizione come avrebbe dovuto essere promossa.
La mia interpellanza quindi, tende a chiedere all'Assessore se
non intenda attivarsi positivamente, visto che ci sono ancora due
mesi di tempo dalla data che normalmente viene fissata per tale
manifestazione, per poterla realizzare anche quest'anno, anche
sulla base della legge 31/92, la quale permet­te comunque un
intervento finanziario tale che può arrivare, in caso di
manifestazioni di contenuto sportivo, ad una percentua­le del 70
percento della spesa ritenuta ammissibile.
Presidente -
Ha chiesto la parola all'Assessore al
turismo, sport e beni cul­turali, Voyat.
Voyat (UV) -
L'Amministrazione regionale è venuta
a conoscenza di questa difficoltà il 20 gennaio da una lettera del
Presidente della socie­tà degli impianti Cervino, con cui ci
metteva al corrente dell'impossibilità di organizzare
"Azzurrissimo" per il 1994.
Nella lettera si diceva che l'organizzazione doveva partire già
dal mese di dicembre, che comunque per divergenze e difficoltà a
quasi fine gennaio non erano riusciti a trovare un accordo, per cui
la società rinunciava per quest'anno ad organizzare la
manifestazione.
La società ci ha detto che è sempre stata soddisfatta
dell'entità della partecipazione finanziaria dell'Amministrazione
regionale e che non riteneva opportuno che fosse l'Amministrazione
re­gionale a risolvere il problema. Pertanto la difficoltà non era
sull'entità del contributo, che l'Amministrazione regionale a
parole aveva riconfermato per "Azzurrissimo 1994", ma era sulla
possibilità di organizzare la manifestazione, in quanto, a detta
della società, c'era una carenza di disponibilità di posti letto,
una non disponibilità da parte degli albergatori di fare un prezzo
convenzionato e, infine, la soluzione proposta dalle varie
associazioni di categoria non era soddisfacente in quanto ogni
albergatore avrebbe versato circa 300mila lire per ogni albergo,
cifra molto al di sotto di quanto si aspettava la società.
Bisogna considerare che organizzare "Azzurrissimo" costa circa
700 milioni; se dovessimo arrivare fino al massimo del 70
per­cento, il nostro contributo sarebbe di circa mezzo miliardo.
Ma, ripeto, la società ha già detto che la soluzione non può e non
deve venire unicamente dall'Amministrazione regionale perché, pur
avendo i soldi, non avrebbe i posti alberghieri disponibili.
É chiaro che dall'altra parte le campane non sono unisone con
quanto dice la società. Dicono che una disponibilità c'era, non era
completa con quanto chiesto dalla società; quindi a questo punto ci
vuole un'intermediazione, che può essere il Comune o la Regione,
per il 1995.
La proposta che noi andremo a fare è di istituire
immediata­mente un comitato, il quale può essere un comitato
permanente o un comitato per il solo 1995, in cui ci siano i
rappresentanti di tutte le associazioni, e la proposta che ci
permetteremo di lan­ciare è quella che viene già fatta soprattutto
in Svizzera.
Gli alberghi della stazione o che sono interessati e che sono
occu­pati da atleti, da giornalisti o da simpatizzanti invitati,
devono versare una percentuale sugli incassi che hanno in quei
giorni. Questa è una formula da studiare bene, comunque è una
for­mula che viene già sperimentata in Svizzera e anche in Savoia,
in caso di grosse manifestazioni a livello internazionale, che
possono essere le Coppe del mondo o una manifestazione come
"Azzurrissimo".
Come dicevo, l'adesione dell'Amministrazione regionale c'era, la
soddisfazione per il contributo dell'Amministrazione da parte della
società c'era; i problemi sono prettamente tecnici in quanto la
società ha detto di non sentirsi di invitare giornalisti, atleti o
amici utili alla promozione della stazione, senza avere la garanzia
di disporre di sufficienti posti-letto nella stazione stessa.
Per quest'anno già la società diceva che era impossibile
orga­nizzare la manifestazione partendo a fine gennaio, anche se ci
fosse stata una soluzione al di fuori del Breuil per la questione
alberghiera, e quindi per prima ha detto che rinunciava ad
or­ganizzarla per quest'anno, ma che era disponibile fin d'ora a
parlare dell'organizzazione del 1995.
Come dicevo, la soluzione non può e non deve unicamente partire
dall'Amministrazione regionale nel senso che è l'Amministrazione
regionale che paga tutto; ci deve necessariamente essere un
intervento da parte degli operatori locali che dimostrano interesse
per l'iniziativa e che partecipano in forma consistente
all'organizzazione e a questo punto anche l'Amministrazione
regionale partecipa.
Ma non può essere l'Amministrazione regionale a sopperire in
tutto e per tutto a quello che deve essere un obbligo e un dovere
da parte degli operatori turistici del luogo.
Presidente -
Ha chiesto la parola il Consigliere
Tibaldi.
Tibaldi (LN) -
Ringrazio l'Assessore per le
delucidazioni che mi ha fornito, pe­rò si tratta di una scelta
politica anche questa.
La garanzia della ricettività turistica di Cervinia è stata
dimo­strata, si è verificata per sette anni, dal 1987 a questa
parte, quindi il fatto che adesso improvvisamente non ci siano più
posti-letto atti ad ospitare tutto il movimento di personaggi dello
sport, vip del mondo del giornalismo e della pubblica opi­nione in
genere mi lascia perplesso.
La serietà della società non viene messa in discussione, per
sette anni la manifestazione è stata fatta; il fatto che la società
si accontenti del contributo regionale, ben venga, però non si può
accettare che venga fatta leva solamente sugli operatori lo­cali,
cioè sugli operatori turistici e commerciali locali, perché nello
stato di crisi che stiamo vivendo in questo momento chie­dere più
soldi rispetto agli anni passati, a coloro che devono fa­re i conti
con la quotidianità, con le tasse, eccetera, potrebbe essere anche
sgradevole o sgradito.
Quindi penso che l'intermediazione della Regione debba essere
più incisiva, ecco perché parlo di scelta politica: di fronte ad
una mani­festazione di rilevanza e di risonanza nazionale e
internazionale come "Azzurrissimo" l'iniziativa della Regione,
l'interesse della Regione affinché tale manifestazione venga
promossa e non venga abbandonata, con il rischio di perderla e di
vederla in altre regioni, mi sembra che dovrebbe essere un ruolo
primario di questa Giun­ta, in particolare dell'Assessorato
competente.
Questo non vuol dire che l'Amministrazione debba sopperire
economicamente alle carenze finanziarie che vengono dagli operatori
locali o alle carenze organizzative che vengono dalla società
promotrice; d'altro canto, se guardiamo delibere analoghe, una
delibera che oggi siamo chiamati ad approvare è relativa alla gara
di slittino che è stata fatta a Saint-Marcel i giorni 4-6 febbraio
scorso e per la quale la Regione ha contri­buito in misura fino al
50 percento, mentre per "Azzurrissimo" il massimo di contributo è
arrivato al 16 percento.
Mi sembra che il peso specifico di queste due manifestazioni sia
ben differente. Lo so che a livello di valore assoluto il
contribu­to per la gara di slittino è di 28 milioni, mentre per
"Azzurrissimo" arriva a 123 milioni, però ci vorrebbe una maggiore
attenzione da parte di codesta Amministrazione per queste
manifestazioni che hanno, non solo un contenuto spicca­tamente
sportivo, ma anche promozionale.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK