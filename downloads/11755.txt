Consiglio Regionale della Valle d'Aosta - Oggetto del Consiglio n. 1607 del 18 ottobre 1995 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ASSISTENZA SOCIALE
Asili nido
Precedente
Successivo
Resoconto integrale del dibattito dell'aula
Oggetto del Consiglio n. 1607 del 18 ottobre 1995 - Resoconto
SEDUTA POMERIDIANA DEL 19 OTTOBRE 1995
OGGETTO N. 1607/X Ritiro della mozione: Impegno per l'audizione
dei rappresentanti di gestione degli asili-nido e l'eventuale
modifica delle rette mensili.
Mozione Venuti a conoscenza delle discussioni avvenute nel
Consiglio comunale di Aosta in merito agli asili nido comunali;
Visto l'ordine del giorno dei Consigli di gestione dei nidi del
Comune di Aosta emesso in data 6 settembre 1995, che sottolinea
l'eccessivo numero di posti vacanti nelle quattro strutture
esistenti nel capoluogo ed individua come possibile causa di questa
situazione l'importo elevato delle rette mensili;
Preso atto del numero delle fasce di reddito previste dalla
circolare regionale nr. 1096 del 21 dicembre 1994;
il Consiglio regionale
Impegna
la Giunta regionale ad audire presso la Commissione consiliare
competente i rappresentanti dei Consigli di gestione dei nidi al
fine di poter verificare la necessità di provvedere alla modifica
dei parametri, in base ai quali sono state determinate le rette
mensili, e del numero delle fasce di reddito previste dalla
circolare di cui sopra.
F.to: Chiarello - Lanièce
Presidente Ha chiesto la parola il Consigliere Chiarello.
Chiarello (RC) Ci sono, da quello che mi risulta, diverse
discussioni su questi asili-nido, sul loro funzionamento, e annessi
e connessi. Abbiamo delle informazioni che dicono che sono
sottoutilizzati; oltretutto la mancanza di bambini che usufruiscono
di questi asili porta ad una spesa più alta delle varie
amministrazioni pro-capite per quelli che li frequentano.
Tutti abbiamo ricevuto una documentazione in questi ultimi
giorni, redatta dalle amministrazioni di questi asili, in cui si
dice che una delle cause, se non la principale, sarebbero le rette
troppo alte per questi asili. Ho visto queste rette e di fatto in
certe fasce sociali sono più alte rispetto ad altre regioni
d'Italia, anzi probabilmente sono quasi insostenibili per certe
fasce sociali.
Per questo la mia richiesta è di ricostituire la commissione,
oppure di vedere questa commissione sugli asili, in modo che venga
modificata la cifra finale che devono pagare certe fasce
sociali.
Ci sembra, dai dati che abbiamo avuto, che sia proprio la fascia
sociale media la più colpita, perché per i benestanti la cifra non
è esagerata e portano i bambini all'asilo, la fascia sociale più
debole ha prezzi abbastanza bassi, mentre la fascia sociale media -
mi riferisco a lavoratori dipendenti, due che lavorano in famiglia,
e così via - risulta essere estremamente colpita.
La mia richiesta è quella di rivedere le scalette che vanno a
formare i costi, per risolvere questo problema.
Presidente Ha chiesto la parola il Consigliere Squarzino
Secondina.
Squarzino (VA) Al di là del modo in cui la mozione è stata
formulata, credo che esista veramente un problema grosso, che è
quello delle rette degli asili-nido, ed è effettivamente alta
questa retta, come abbiamo già detto tante volte, per cui credo che
sarebbe importante che l'Assessore rivedesse le fasce di reddito,
soprattutto le contribuzioni mensili. Semmai intervengo in un
secondo momento per fare una puntualizzazione maggiore.
Presidente Se nessuno chiede la parola, dichiaro chiusa la
discussione generale. Ha chiesto la parola il Presidente della
Giunta, Viérin Dino.
Viérin D. (UV) J'en profite pour donner également une
information au Conseil. En fin de matinée nous avons reçu copie de
la sentence du Conseil d'Etat, et nous avons donc pourvu à en faire
des copies et à les distribuer à tous les conseillers selon les
engagements que nous avions pris au sein de cette Assemblée,
contrairement à ce que quelque conseiller clamait déjà fort
aujourd'hui, en prétextant je ne sais pas quelle volonté - ou non
volonté - de la part de la Présidence du Gouvernement de
transmettre cette sentence, je me réfère au vice-président Marco
Viérin, qui a déjà fait une espèce d'esclandre en disant qu'on ne
voulait pas transmettre cette sentence. Ce n'est pas une
conséquence de cause à effet, ce n'est absolument pas ni
l'intervention de M. Marco Viérin, ni autre chose, c'est que nous
n'avions pas encore le texte de cette sentence. Donc, dès que le
texte de la sentence a été reçu, nous avons pourvu à en faire des
doubles et à les distribuer, comme convenu, aux conseillers.
En ce qui concerne, par contre, la motion qui a été présentée,
je laisserai à l'assesseur de préciser, j'attends que M.me
Squarzino fournisse tous les renseignements à M. Chiarello, et
après on peut discuter...
Je me permets simplement d'exprimer quelques réserves quant aux
engagements qui sont demandés au Gouvernement, dans le sens qu'il
n'y a pas besoin d'une résolution du Conseil pour qu'une commission
puisse effectuer des auditions, de ce point de vue, d'engager le
Gouvernement pour une audition auprès de la Vème Commission; je
pense que sur ce thème il suffit de présenter la requête à Mme le
Président de la Vème Commission, il n'y a aucun problème, comme
cela se fait normalement sur la base des compétences entre le
Gouvernement et le Conseil. Donc c'est un aspect formel, c'est pour
cela que j'ai voulu le souligner au début.
Mais à part le côté formel, c'est néanmoins un aspect qui se
rapporte aux compétences, et je ne voudrais pas que, de ce point de
vue, ce soit le Gouvernement, maintenant c'est le Conseil qui le
sollicite, qu'il y ait confusion entre les compétences du
Gouvernement et les compétences de la commission, donc d'engager le
Gouvernement à faire quelque chose, oui, mais pour des auditions
auprès d'une commission voilà qui me paraît quelque chose qui
dépasse la distinction qui doit y avoir entre les Commissions et le
Gouvernement.
Presidente Ha chiesto la parola l'Assessore alla sanità e
assistenza sociale, Vicquéry.
Vicquéry (UV) Nel merito della questione devo dire che, dopo
aver ricevuto questa lettera dei Presidenti degli asili-nido, li ho
convocati, ho potuto prima di tutto verificare che dei quattro
firmatari solo uno più era in carica; pertanto la riunione si è
svolta fra il sottoscritto, il rappresentante del Comune di Aosta,
l'Assessore Rigo, e il rappresentante dell'asilo-nido di via
Brocherel, se non sbaglio.
Sono state esaminate le problematiche che già avevo affrontato
con loro in una riunione del mese di luglio, presso l'asilo-nido di
Saint-Martin de Corléans; in quella occasione avevo chiesto a loro
stessi di avanzare delle proposte concrete perché ci si scontrava
fra la posizione di coloro che volevano difendere le cosiddette
"fasce deboli" e coloro che volevano difendere le fasce medio-alte,
quelle a cui faceva riferimento anche Chiarello, e dal mese di
luglio non ho mai ricevuto nessuna proposta concreta perché si
tratta di scelte politiche ben precise.
Le scelte politiche che questo Consiglio aveva fatto erano
chiare: avevamo fatto 15 fasce di reddito per dare una risposta di
copertura totale del servizio da parte della pubblica
amministrazione alle fasce deboli fino ai 35 milioni, dopo di che
avevamo avuto un innalzamento per fare il salto poi oltre i 55
milioni. Sono state fatte, ripeto, delle scelte politiche, perché
si riteneva - e ritengo ancora - che si debba comunque dare a tutti
la possibilità di mandare i bambini all'asilo-nido,
indipendentemente dalla fascia di reddito.
Questo ha creato un po' malumore a coloro che avevano un reddito
superiore ai 50 milioni. Sono state fatte delle simulazioni per
vedere a quali risultati si sarebbe giunti, alcuni proponevano una
riduzione delle fasce di reddito: questo avrebbe significato, a mio
parere, creare ulteriori sperequazioni perché se si fanno fasce di
reddito di 15 milioni in 15 milioni, bastano mille lire in più o
mille lire in meno per saltare la fascia di reddito immediatamente
superiore con 15 milioni di differenza di reddito.
Sono state fatte altre simulazioni ma, ripeto, proposte dai
Consigli non ne sono pervenute, perché anche al loro interno c'è
questa contraddizione grossa.
Devo dire che le lamentele sono giunte solo dagli asili-nido del
Comune di Aosta, e non dagli altri asili-nido presenti,
precisamente quello di Nus, Pont-Saint-Martin e Châtillon. Così
come stranamente i problemi di inserimento, legati anche
probabilmente a problemi di reddito, si percepiscono solo nel
Comune di Aosta, perché tutti gli altri asili sono occupati e ci
sono addirittura delle liste di attesa.
Ho verificato con l'Assessore Rigo questo problema ed abbiamo
potuto capire assieme che erano state date da parte degli uffici
delle informazioni errate, nel senso che fino al mese di
giugno-luglio gli uffici non accettavano l'iscrizione di bambini
che non avevano ancora raggiunto i nove mesi. Cosa che ha di fatto
comportato uno slittamento in avanti della data di iscrizione, per
arrivare a fine settembre e non poter poi riempire a fine settembre
perché c'è una problematica di istruttoria, di predisposizione
della graduatoria, tutte operazioni che negli altri comuni vengono
fatte con molta più elasticità, mentre il Comune di Aosta ha una
rigidità estrema.
La situazione attuale, alla data di ieri, comunicatami
dall'Assessore Rigo è la seguente: ci sono 31 posti vacanti nei 4
asili-nido di Aosta e ci sono 34 domande di residenti più 9 domande
di non residenti, per cui ci sarà anche qui una piccola lista di
attesa. Il Comune di Aosta ha fatto un accordo con il Comune di
Sarre per uno scambio di bambini, mi riferiscono che ci sono dei
problemi burocratici legati al fatto che alcuni funzionari del
Comune di Aosta non vogliono sopportare le spese dei non residenti,
ma questo lo chiariremo con una direttiva regionale.
La situazione è andata evolvendosi fino a quando abbiamo
concordato nella riunione di 10 giorni fa, riunione che si fa
periodicamente tutti gli anni fra Assessorato regionale alla sanità
e gli enti gestori, in genere gli Assessori comunali di Aosta, Nus,
Châtillon e Pont-Saint-Martin, che dovevamo applicare la legge
finanziaria 1993. Legge finanziaria 1993 che dice che l'asilo-nido
è un servizio a domanda individuale, e in quanto tale va coperto
almeno il 18 percento della spesa. Anche qui si sono fatte delle
simulazioni per vedere se a livello regionale si poteva dare
un'indicazione generale per provvedere a questa copertura;
concordemente il sottoscritto, e tutti gli Assessori, abbiamo
deciso di lasciare ai comuni singoli la determinazione delle
tariffe, limitandosi la Giunta regionale a dare delle indicazioni
di massima con una direttiva che sarà all'attenzione della Giunta
regionale venerdì prossimo. E' una direttiva che riprende tutte le
circolari fatte in passato, applica la nuova legge regionale sugli
asili-nido, e dice che il comune deve garantire la copertura del 18
percento tramite le rette e che la Regione si impegna a non far
calcolare nelle rette le cosiddette "fasce sociali deboli" e i casi
di emarginazione in senso lato, per cui andiamo dall'handicap a
problemi di inserimento scolastico, eccetera.
La decisione finale è questa, ed è forzatamente questa perché
c'è una grossissima disparità nel costo pro-capite per ogni
asilo-nido fra comune e comune e addirittura fra asilo-nido e
asilo-nido. Vi do due cifre: via Brocherel, il costo mensile è di
lire 2.783.000, via Roma lire 3.055.000, viale Europa 3.378.000,
asili-nido di Berra lire 2.875.000, per una media del Comune di
Aosta di lire 3.023.108, mentre gli altri comuni hanno un costo
medio molto minore, fino ad arrivare al Comune di Châtillon che ha
un milione in meno rispetto alla media del Comune di Aosta per
bambino.
Nella logica discussa ieri ed anche nella legge sulla finanza
locale, dove vogliamo come Amministrazione regionale
responsabilizzare maggiormente i comuni nella gestione di tutti i
loro servizi, abbiamo deciso che d'ora in poi le rette se le
definiranno i comuni, perché non è possibile mettere sullo stesso
piano situazioni assolutamente differenziabili come quelle
attualmente esistenti, come quelle che ci saranno fra qualche anno
perché stanno costruendo altri asili-nido.
A titolo informativo vi dico anche che la percentuale di
copertura a tutt'oggi del costo del servizio ad Aosta arriva al
14,8 percento, a Nus al 15,4 percento, a Châtillon è superiore al
18 percento, è il 19,3 percento, a Pont-Saint-Martin è al 15,64
percento. Dovranno i comuni far sì che si raggiunga il 18 percento,
escludendo tutte queste fasce che riteniamo si debbano escludere, e
per applicare un criterio equo abbiamo deciso di seguire quello che
stiamo seguendo da un anno e mezzo a questa parte, cioè di seguire
i principi della legge n. 19 sul minimo vitale, per cui applicare
fedelmente la tabella del minimo vitale, e tutte le famiglie che
rientrano nelle fasce di reddito del minimo vitale, non avendo di
che sopravvivere, a maggior ragione non possono pagare le rette e
saranno escluse dal conteggio globale. Quindi, se ad esempio ho 100
bambini in asilo e ne ho 20 che fanno parte del minimo vitale,
calcolerò il 18 percento solo sugli altri 80. La Regione si
impegnerà a coprire l'82 percento della spesa, ma almeno il 18
percento devono coprirlo.
E' una soluzione concordata, anzi devo dire che è stata
accettata con piacere da parte di tutti gli Assessori comunali
presenti perché non si può fare di tutto un calderone e mettere
assieme situazioni gestionali molto differenziate fra di loro.
Sotto questo punto di vista il problema è risolto, dal punto di
vista formale la mozione, come già detto dal Presidente, non può
essere accolta perché non è necessaria una mozione per essere
sentiti in commissione consiliare, e su questo do fin d'ora la mia
disponibilità a discutere più nel dettaglio in commissione
consiliare su queste cifre.
Chiedo al Consigliere Chiarello di ritirare la mozione.
Presidente Ha chiesto la parola il Consigliere Chiarello.
Chiarello (RC) Sono abbastanza soddisfatto di questa risposta,
anche perché qualcosa si è mosso. Non sarà merito nostro, ma in
questi giorni qualcosa si è mosso.
Continuo a dire che dai dati che abbiamo ci sono delle fasce che
pagano quasi il doppio del Piemonte e della Lombardia. Vorrei avere
più dati, comunque sono disponibile a ritirare la mozione perché ho
capito che si è preso atto del problema.
Presidente Viene ritirata la mozione, c'è la disponibilità da
parte dell'Assessore per eventuali informazioni e precisazioni
nella Commissione.
Il Consiglio prende atto
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK