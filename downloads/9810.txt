Consiglio Regionale della Valle d'Aosta - Oggetto del Consiglio n. 931 del 13 dicembre 1989 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 931 del 13 dicembre 1989 - Resoconto
OGGETTO N. 931/IX - INIZIATIVA PER LA COSTRUZIONE DELLA PACE
NEL SALVADOR. (Approvazione di mozione)
PRESIDENTE:
Do lettura della proposta di mozione
presentata dai Consiglieri Mafrica, Tonino, Bajocco, Dolchi e
Chenuil ed iscritta al punto 27 dell'ordine del giorno.
MOZIONE
Il Consiglio regionale
della Valle d'Aosta
DISCUSSI gli ultimi sviluppi della guerra civile in atto nel
Salvador, culminati nel bombardamento di quartieri popolari della
capitale e nel barbaro assassinio, da parte dell'esercito
salvadoregno, del Rettore dell'Università Centro Americana Ignacio
Ellacuria e di altri suoi confratelli gesuiti
ESPRIME
la propria ferma condanna per questa nuova "escalation" di
violenza, che non serve certo alla costruzione della pace nel
Centro America;
AFFERMA
che soltanto il dialogo, la mediazione, il rispetto dei diritti
umani, l'avvento della democrazia possono portare alla civile
convivenza nel Salvador
CHIEDE
al Governo italiano di adoperarsi con urgenza per un cessate il
fuoco immediato e per la ripresa delle trattative tra il Governo
Cristiani ed il fronte Farabundo Martì;
DELIBERA
di inviare copia della presente al Presidente del Consiglio dei
Ministri, al Ministro degli Affari esteri, ai Presidenti dei Gruppi
parlamentari della Camera e del Senato.
PRESIDENTE:
Ha chiesto la parola il Consigliere Mafrica;
ne ha facoltà.
MAFRICA (PCI):
Esprimo innanzitutto la soddisfazione del
nostro gruppo per l'avvenuta liberazione di Mariella Tornago che,
grazie all'intervento di diverse associazioni ed anche di questo
Consiglio regionale, ha potuto ritrovare la libertà.
La mozione che discutiamo oggi è diversa da quella approvata nel
passato Consiglio, in quanto la precedente si riferiva
esclusivamente alla necessità di un intervento del Consiglio per la
liberazione di Mariella Tornago. Con questa mozione, invece,
chiediamo al Consiglio regionale di prendere posizione contro la
violenza e contro la situazione di conflitto ancora aperta nel
Salvador.
Per dare un'idea, anche se rapida, di questa situazione, voglio
leggere un comunicato del 16 novembre di quest'anno delle comunità
ecclesiali di base del Salvador, che si riferisce proprio
all'assassinio, citato nella nostra mozione, del Rettore
dell'Università Cattolica Centro Americana Ignacio Ellacuria e di
altri suoi confratelli.
"In questo giorno, le comunità ecclesiali di base del
Salvador sono state marcate con un atroce crimine collettivo nella
comunità Gesuita nel Salvador: l'assassinio dei sacerdoti Ignacio
Ellacuria, Joaquin Lopez y Lopez, Amando Lopez, Secundo Montez,
Ignacio Martin Baro, Joan Ramon Moreno, la signora cuoca El Baramos
e la sua figlia di quindici anni.
Freddo, calcolato, senza compassione, lo squadrone di Alfredo
Cristiani da Buisson Elandona, parte più reazionaria dell'esercito,
dimostrò tutta la sua debolezza nel commettere questo atroce
assassinio in risposta all'imperante e combattiva ansia di
liberazione dei poveri di El Salvador.
Vuote risuonano le parola di dialogo e negoziazione con un
Governo appoggiato con i dollari del Governo degli Stati Uniti.
Senza dubbio continueremo insistendo su questa necessità.
Noi, come cristiani che crediamo nella Risurrezione, non
sentiamo lo scoraggiamento in questa dura ora del nostro popolo,
poiché sappiamo che il sangue dei martiri è seme di liberazione. La
loro morte è già denuncia ed immagine di ciò che quotidianamente
accade ai nostri anonimi contadini, operai, abitanti di tuguri,
studenti, maestri, giovani, anziani, bambini, popolo
massacrato.
Chiediamo alle organizzazioni di diritti umani dell'ONU,
all'Organizzazione degli Stati americani ed agli organismi
internazionali che si pronuncino e condannino, non solo questo
terrorizzante crimine, ma anche tutto il calvario del popolo
salvadoregno.
Nel fare questa energica denuncia, sollecitiamo i governi
democratici del mondo a rompere le relazioni diplomatiche con il
governo genocida che offusca addirittura i crimini dei
dittatori.
Questi fratelli martiri, che definitivamente passarono in
compagnia di Gesù, sono un'iniezione di fede nel trionfo del popolo
salvadoregno.
Le nostre condoglianze all'Archidiocesi di San Salvador, nella
persona di Mons. Arturo Rivera, e specialmente alla Compagnia di
Gesù.
La fermezza del nostro popolo è ciò che in questo momento ci
fortifica e che annuncia la prossimità della sua liberazione
definitiva. Si avvicinano i giorni della pace. Ringraziamo tutte le
dimostrazioni di solidarietà e così, come partecipano alla nostra
sofferenza con fede nel Signore, sappiamo che presto godremo
l'allegria della libertà".
Ho voluto leggere questo comunicato che è fatto dalle comunità
di base del Salvador, perché mi pare che di questa realtà del
Salvador si parli poco. Eppure ricordo infatti che, quando in
Polonia fu assassinato il sacerdote Popielusko, tutti i giornali ne
parlarono giustamente per settimane.
In Salvador sono stati assassinati sei padri gesuiti, ma la
televisione ne ha parlato soltanto per una giornata e poi il fatto
è stato dimenticato.
In Europa si parla molto della conquista della libertà da parte
dei Paesi dell'Est, ma non si parla altrettanto di quanto accade
nel Centro America e nell'America Latina. Da ben dieci anni nel
Salvador è in atto una guerra civile, che è già costata
settantasette morti. Nel Salvador è al potere un governo di tipo
fascista, che si serve di squadroni della morte per uccidere tutti
quelli che, anche se non impegnati politicamente, si occupano dei
problemi dei poveri, e che poi, come nel caso , dei gesuiti vengono
fatti passare per comunisti.
La mozione chiede al Governo Italiano di adoperarsi per un
cessate il fuoco e per la riapertura delle trattative tra il
Governo ed il fronte Farabundo Martì: è un piccolo contributo che
la Regione Valle d'Aosta può dare per la soluzione di una vicenda
sanguinosa e tremenda che si trascina nell'oscurità e che a volte
viene dimenticata. Pensiamo anzi che del problema del Salvador ci
si dovrebbe occupare con qualche approfondimento in sedi
appropriate.
Invitiamo comunque il Consiglio regionale a voler invitare il
Governo affinché faccia quanto è nelle sue possibilità per ottenere
il cessate il fuoco e favorire la ripresa delle trattative in quel
Paese.
PRESIDENTE:
Ha chiesto la parola il Consigliere Milanesio;
ne ha facoltà.
MILANESIO (PSI):
Sarò breve. Siamo d'accordo con l'ordine
del giorno presentato dal Consigliere Mafrica, anche se non
condividiamo tutte le argomentazioni da lui svolte sulla Compagnia
di Gesù, sulla ortodossia dei gesuiti e sulla loro attitudine a
risolvere sempre cristianamente i problemi della pace nel
mondo.
PRESIDENTE:
Ha chiesto la parola il Presidente della
Giunta, Rollandin; ne ha facoltà.
ROLLANDIN (UV):
Ce n'est pas la première fois que le
Conseil régional va s'occuper des problèmes de la paix; en effet on
a déjà présenté différents ordre du jour. Si, comme on l'a rappelé,
on ne peut que partager l'esprit de paix et le souhait qu'il y ait
l'engagement de différents gouvernements dans ce sens, je voudrais
signaler que, malheureusement, le problème ne se pose pas seulement
au Salvador, mais c'est un problème de l'Amérique Latine; aussi en
Afrique et sous n'importe quel régime des problèmes analogues
existent. Il ne faut pas oublier le Liban et les problèmes que ce
peuple est en train de supporter. En Asie, malgré les efforts
faits, il y a encore des génocides et certains peuples sont en
train de disparaître à cause des luttes intérieures.
On ne peut que accepter qu'il y ait un engagement pour la paix,
dans l'esprit que je viens de citer, d'ordre plus général. J'ai
toujours le regret qu'on aille prendre un point spécifique, qui est
sans doute un point important, mais qui malheureusement n'est pas
l'unique point de guerre dans les différents continents. C'est ça
la limite de cette proposition; tout de même on votera en faveur
avec le souhait qu'il y ait une suite.
PRESIDENTE:
Se nessuno chiede la parola, pongo in
votazione la proposta di mozione.
ESITO DELLA VOTAZIONE
Presenti, votanti e favorevoli: 28
Il Consiglio approva all'unanimità
PRESIDENTE:
Essendo terminati gli argomenti all'ordine del
giorno, dichiaro chiusi i lavori del Consiglio regionale.
I Consiglieri sono già stati riconvocati per lunedì 18 c.m.
Grazie.
La seduta è tolta
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK