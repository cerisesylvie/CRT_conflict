Consiglio Regionale della Valle d'Aosta - Oggetto del Consiglio n. 3535 del 30 giugno 1992 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 3535 del 30 giugno 1992 - Resoconto
OGGETTO N. 3535/IX Rinvio della proposta di legge: "Ulteriore
modifica all'articolo 88 della legge regionale 28 luglio 1956, n.
3, e successive modificazioni ed integrazioni, recante norme
sull'ordinamento dei servizi regionali e sullo stato giuridico ed
economico del personale della Regione".
Presidente
Ha chiesto di illustrare la proposta di
legge il Consigliere Ricco, ne ha facoltà.
Ricco (DC)
Questa proposta di legge, come vedete cari
colleghi, fu presentata in tempo non suscettibile di cattivi
pensieri, cioè in data 9 aprile 1992, tenendo fede a quanto spesso
detto in questo Consiglio di chiarezza, limpidezza e chi più ne ha
più ne metta di questi aggettivi o sostantivi. Io ritengo che
questa mia proposta di legge possa essere discussa pur accettando
qualche eventuale leggera modifica.
Se l'attuale maggioranza o il Consiglio lo ritiene, io posso
continuare nella mia esposizione a condizione che non si stravolga,
altrimenti io rischio di essere impallinato da questa maggioranza,
perché il mio concetto di trasparenza e limpidezza non deflette da
subdoli concetti di linearità. Quindi vi chiedo di esprimervi prima
che io continui, mi siederei momentaneamente, a condizione che si
dica chiaramente cosa intende fare l'attuale maggioranza.
Presidente
Ha chiesto di parlare il Presidente della
Giunta Lanivi, ne ha facoltà.
Lanivi (GM)
Quello che mi sento di fare è di dare un
giudizio per quanto possibile positivo sulla proposta che ha
avanzato il Consigliere Ricco. Quindi gli chiedo di rinviare questo
progetto di legge in Commissione per poterne discutere. Vorremmo
approfondirla, avere degli incontri e portarla avanti il più presto
possibile.
Presidente
Vorrei aggiungere che in questa materia di
rapporto stato giuridico e rapporto lavoro come dipendenti e
servizi è previsto anche ed è obbligatorio, il parere dei
sindacati: quindi dovrebbe essere aggiunto anche questo. La parola
al Consigliere Ricco, ne ha facoltà.
Ricco (DC)
Mi era sfuggita questa leggera osservazione
momentaneamente, sono d'accordo su quanto segue cioè che la II
Commissione nella prossima riunione del 6 luglio discuta questa
proposta e che questa proposta di legge si porti in Consiglio prima
delle ferie estive, perché intendo morire in piedi e non seduto, mi
sono spiegato bene? Perché il mio concetto di linearità è diverso
da molti altri; non sto qui ad elencare i nomi e cognomi, quindi se
problema di trasparenza, di linearità, onestà, capacità esiste in
voi, intendo che sia discussa entro massimo l'ultimo Consiglio di
luglio altrimenti è meglio fare una morte violenta, sono
chiaro?
Non intendo accettare la proposizione di studio da parte di
qualsiasi Giunta di ieri e di oggi e di domani.
Presidente
Ha chiesto di parlare il Consigliere
Riccarand, ne ha facoltà.
Riccarand (VA)
Io dico subito che il nostro gruppo è
d'accordo con questa proposta di legge e la ritiene coerente con i
discorsi che sono stati fatti negli ultimi anni in Consiglio
regionale e direi anche con gli indirizzi che sono emersi, anche a
livello nazionale, nelle sentenze della Corte Costituzionale sulla
composizione per i concorsi negli enti pubblici. Non solo, direi
che c'è stato a livello regionale anche una presa di posizione dei
sindacati, direi dell'opinione pubblica, in cui è stato chiesto di
modificare in modo sostanziale la situazione che vede la regione
della Valle d'Aosta come una delle regioni più retrograde per
quanto riguarda la composizione delle Commissioni di
Concorso.
Quindi io preannuncio fin d'ora il voto favorevole del Gruppo
Verde Alternativo su questa proposta di legge che ha come scopo di
eliminare la presenza di esponenti della Giunta e del Consiglio
nelle Commissioni di Concorso.
Per quanto riguarda l'ulteriore esame, io vorrei fare presente
che la II Commissione ha già espresso un parere su questa proposta
di legge e quindi credo che sarebbe opportuno non rinviarla in II
Commissione, quanto piuttosto di vedere se ci sono da acquisire
pareri a livello sindacale, di mettere in moto i meccanismi
previsti dalla consultazione, senza però rimandarla in Commissione
perché altrimenti anche i tempi di discussione sarebbero più
lunghi. Quindi noi saremmo più favorevoli a un rinvio diciamo così
al Consiglio del 16 e 17 luglio, comunque fissando dei termini in
modo che si sappia che entro la fine di questa tornata dei lavori
del Consiglio prima delle vacanze si possa discutere su un
provvedimento che noi riteniamo positivo e su cui daremo voto
favorevole.
Presidente
Vorrei solo ricordare che l'audizione ai
sindacati è obbligatoria e questa deve avvenire, trattandosi di una
proposta di legge, nell'ambito della II Commissione. Ha chiesto di
parlare il Consigliere Trione, ne ha facoltà.
Trione (DC)
Per confermare quanto ha detto il
Presidente. In II Commissione è già stato dato parere favorevole a
questo disegno di legge; mi era però sfuggito in quanto Presidente
della II Commissione, che prima di dare il parere si dovessero
appunto sentire le organizzazioni sindacali, cosa che non è stata
fatta. Quindi credo anch'io che a questo punto vada fatto e quindi
vada ridato il parere in II Commissione.
Presidente
Ha chiesto di parlare il Consigliere Ricco,
ne ha facoltà.
Ricco (DC)
Concordo con il collega Riccarand e con il
collega Trione affinché nella seduta della II Commissione fissata
per il 6 luglio, vengano sentiti i sindacati e nell'ultimo
Consiglio di luglio venga portata in discussione. Solo a queste
condizioni posso acconsentire al rinvio di questa mia proposta di
legge.
Presidente
Ha chiesto di parlare il Presidente della
Giunta Lanivi, ne ha facoltà.
Lanivi (GM)
Volevo solo ribadire rispetto a quello che
sembra e appare il clou della proposta di legge del Consigliere
Ricco, che rispetto alla sosti-tuzione del rappresentante politico
consiliare all'interno della Commissione, la Giunta aveva già
espresso parere favorevole, quindi c'è un atteggiamento di
larghissima maggioranza su que-sta posizione, cioè di sostituire le
componenti politiche all'interno delle Commissioni esaminatrici,
togliere la rappresentanza poli-tica. Su questo la Giunta si era
già espressa in maniera unanime.
Presidente
La proposta di legge n. 416 viene rinviata
all'esame della II Commissione consiliare permanente e all'adunanza
ordinario del 16 luglio 1992.
Il Consiglio prende atto
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK