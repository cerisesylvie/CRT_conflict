Consiglio Regionale della Valle d'Aosta - Oggetto del Consiglio n. 1012 del 4 novembre 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
EDILIZIA
Edilizia residenziale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1012 del 4 novembre 2021 - Resoconto
OGGETTO N. 1012/XVI - Interpellanza: "Approfondimenti in
merito alla comunicazione ad inquilini di alloggi ERP
dell'allacciamento alla rete di teleriscaldamento".
Bertin (Presidente) -
Punto n. 62. Per l'illustrazione,
consigliere Manfrin.
Manfrin (LEGA VDA) -
Come ho spiegato nelle permesse di
questa iniziativa, fra la fine di agosto e l'inizio di settembre è
stata inviata agli inquilini delle Case Giacchetti una
comunicazione che informava gli inquilini stessi dell'imminente
collegamento degli alloggi alla linea Telcha, quindi
teleriscaldamento.
Su questa comunicazione giova ricordare che è stata trasmessa
così senza alcuna ufficialità e che gli inquilini se la sono
trovata nella cassetta senza, per esempio, la necessaria
raccomandata, quindi una comunicazione imbucata nella lettera
direttamente così senza alcuna ufficialità.
Ma cosa conteneva questa missiva che è stata trasmessa?
Conteneva quella che io ho definito, e non temo di definire a tutti
gli effetti, una vera e propria minaccia, ovvero il collegamento
alla linea di teleriscaldamento a prescindere dal consenso degli
inquilini.
Per discutere però, a questo punto, è necessario fare una
premessa: come sapete diversi anni fa, proprio in molte zone del
quartiere Cogne, si era deciso di fare delle enormi centrali per
predisporre un riscaldamento centralizzato; in maniera funzionale a
quelle centrali si erano fatte decine e decine di tubazioni oggi
visibili su molti stabili che collegavano queste centrali con gli
appartamenti e da allora giacciono inutilizzate.
Io mi ricordo che sono stato chiamato da numerosi inquilini
degli alloggi di edilizia residenziale pubblica che hanno
evidenziato la presenza di questi tubi sulla facciata delle case e
chiedevano: "Ma a cosa servono?" perché erano lì da anni e nessuno
sapeva a cosa servissero, sono anche abbastanza evidenti, messi
sulle facciate e quant'altro.
Il tutto - da quello che mi era stato detto a un'iniziativa che
avevo fatto in questo Consiglio nella scorsa legislatura - per la
modica cifra di 3 milioni di euro.
Il problema era che innanzitutto queste centrali non erano mai
entrate in funzione e quando erano entrate in funzione in alcune
limitate occasioni, gli inquilini - alcuni, non tutti - avevano
deciso di rimanere collegati con la propria caldaia, quindi la
caldaia preesistente che avevano ricevuto quando erano entrati in
possesso dell'alloggio. Addirittura qualcuno, quando era entrato in
possesso dell'alloggio, si era trovato senza la caldaia - e aveva
dovuto farla installare a proprie spese - oppure con una caldaia
non funzionante.
Ricordo una persona che abitava in un sottotetto... una
famiglia, erano due madri da sole, quindi famiglia monoparentale
con due bambini piccoli e l'anziana madre, quindi cinque persone
che vivevano in questo alloggio, che erano entrate in questo
alloggio e si erano ritrovate con il riscaldamento non funzionante
e avevano dovuto farlo installare a proprie spese, quindi
figuratevi la situazione. Avevano addirittura dovuto impegnare
degli oggetti di famiglia o vendere degli oggetti di famiglia per
riuscire ad arrivare ad avere questo collegamento e questa
caldaia.
Arriviamo però ai giorni nostri, dove d'imperio, da quello che
ci hanno riferito, sono state convocate delle caotiche riunioni nei
cortili degli stabili dove si è detto: "Parliamo con chi c'è e gli
diciamo: guardate che da oggi faremo un collegamento, se va bene
bene, sennò attaccatevi, non al teleriscaldamento, eh".
A seguito di questa riunione arriva la lettera che appunto le ho
citato e che è oggetto di questa iniziativa.
Di questa lettera quindi abbiamo citato l'obiettivo, ma non
abbiamo citato la parte più importante, ovvero la minaccia vera e
propria, infatti in calce si indica che la mancata collaborazione a
consentire all'impresa di eseguire i lavori previsti rappresenta
una violazione all'articolo 2 del regolamento e comporta
l'emissione di un reclamo ufficiale. Al terzo richiamo viene
avviata la procedura di decadenza, cioè si dice: se non fai il
collegamento, guarda che noi ti facciamo un bel richiamo e al terzo
ti sbattiamo fuori di casa se non colleghi il tuo alloggio al
teleriscaldamento.
Immaginatevi il tuffo al cuore per una persona che non è adusa a
leggere regolamenti, norme e quant'altro, quindi si vede minacciare
di decadenza dall'alloggio senza sapere che primo:
1) il regolamento non fa certo menzione di questo, ma lo dirò
tra poco;
2) non è che quella fattispecie prevede la decadenza, ma prevede
un richiamo ufficiale ed eventualmente il terzo richiamo ufficiale
può provocare la decadenza. Abbiamo però evidenziato in questo
Consiglio che nemmeno persone che hanno aggredito i vicini hanno
ricevuto un richiamo ufficiale, quindi vedrei molto curioso che si
facesse un richiamo ufficiale per questo senso, e poi,
evidentemente, con la trasmissione di una lettera messa in buca
così, non essendoci nessuna ufficialità, questa lettera poteva
essere presa e messa nel tritacarte.
Detto questo, il punto è che se noi andiamo a leggere il
regolamento sulla base del quale sono state minacciate le famiglie
che se non avessero fatto il collegamento sarebbero state sbattute
fuori di casa, dice all'articolo 2 - quello che viene citato nel
testo della comunicazione - che non si prevedono obblighi
d'installazione o allacciamenti ma alla lettera F si dice che si
deve consentire al personale del servizio tecnico dell'ARER e alle
maestranze delle ditte manutentrici o erogatrici di beni o di
servizi da esse delegate l'accesso all'unità immobiliare assegnata
e alle sue pertinenze, al fine di verificare eventuale necessità
manutentiva, di intervenire per eliminare guasti o difetti, di
constatare l'uso corretto e lo stato di conservazione, nonché il
rispetto delle disposizioni contenute nel regolamento.
Questa fattispecie chiaramente non prevede l'installazione del
teleriscaldamento o di qualcosa, prevede o la manutenzione o la
riparazione di guasti oppure constatare l'uso corretto e lo stato
di conservazione e il rispetto delle disposizioni.
Lei, Assessore, mi deve credere e le ho portato dei casi
concreti in quest'aula. Sono anni che segnalo ad ARER, ad APS e a
chicchessia svariati casi di persone che vivono in cantina, persone
che hanno adibito gli alloggi ad allevamenti canini, a garage con
materiali pericolosi e depositi di sostanze le più disparate,
probabilmente rubate, avessi mai visto una volta applicare questo
bell'articolo 2 con tutte le sue conseguenze. Invece vediamo
minacciare la sua applicazione nei confronti di persone che hanno
l'unica colpa di avere un proprio allacciamento al
riscaldamento.
Risulta inevitabilmente necessario chiedersi perché si arrivi a
questa applicazione draconiana del regolamento. Ma perché - e qui
veniamo all'altro punto, secondo me, dell'interpellanza - si
chiederà lei c'è una così grande resistenza a fronte di un
intervento che una persona esternamente potrebbe dire: caspita, ti
fanno un intervento gratis e ti collegano il riscaldamento di casa
al teleriscaldamento, dovresti essere contento. Glielo spiego
subito perché: al netto dei disagi dovuti ai lavori - e
probabilmente se chiederà anche agli uffici gliene daranno
conferma- in questi giorni è pieno di persone che si lamentano
perché hanno ricevuto la visita delle persone che hanno fatto
l'installazione e sono senza acqua o senza acqua calda in generale,
e fa abbastanza fresco, quindi al netto di questi disagi, molti
hanno evidenziato che hanno fatto un semplice raffronto fra chi
aveva deciso di allacciarsi al teleriscaldamento e chi invece non
lo era e questo semplice confronto tra le bollette ha evidenziato
un netto aumento dei costi.
Tanto per farle un esempio - perché io le bollette le ho prese e
le ho verificate - un inquilino che nel 2013 spendeva 669,60 euro
per il riscaldamento a metano e spese condominiali per otto mesi,
oggi con il teleriscaldamento e spese condominiali per otto mesi
spende 2.032 euro, più che triplicando i costi precedenti.
Abbiamo quindi deciso di prendere delle altre bollette anche con
inquilini differenti facendo una analisi dei metri quadri. Un
alloggio di 100 metri quadri allacciato a metano, e quindi
comprensivo delle spese della cucina a gas per esempio in un caso
che gli altri non hanno per otto mesi, paga 552 euro mentre lo
stesso alloggio di 75 metri quadri con il teleriscaldamento ne paga
2 mila.
Comprenderà che mettere persone che di certo non navigano
nell'oro di fronte ad un aumento del 150% dei costi per il
riscaldamento, pena la decadenza, non è certo la migliore delle
gestioni possibili. Non paghi di queste minacce, a fronte della
mancata risposta ne è arrivata un'altra, sempre con le medesime
modalità di consegna, a chi non ha risposto a questa convocazione,
ovvero senza raccomandata, che confermava l'inutilità dei richiami
regolamentari, perché quando abbiamo spiegato alle persone che quel
regolamento non poteva imporgli niente, l'ARER ha detto: "Ah sì?
Allora troviamo un altro strumento", così ci ha dato ragione, quel
primo richiamo era nullo e ha spostato il carico sul contratto
invece che nel regolamento.
Quindi si va a cercare nel contratto il comma giusto per dire:
"Adesso ti obblighiamo a fare questo collegamento".
Quindi questa inspiegabile enfasi che si è messa a oggi non
abbiamo avuto la motivazione del perché ci fosse questo peso, però
è chiaro che ritengo necessario per lo meno chiarire il perché si è
arrivati a questo.
Quindi con questa interpellanza le chiedo, Assessore, se fosse a
conoscenza della summenzionata comunicazione, se - e in caso
affermativo ne fosse a conoscenza -condivida i toni minacciosi
utilizzati all'interno di questa lettera e le modalità e se alla
luce di quanto esposto sia intenzionato a effettuare i dovuti
approfondimenti al fine di garantire il diritto alla casa e a un
canone accessibile alle famiglie in difficoltà.
Presidente -
Risponde l'assessore Barmasse.
Barmasse (UV) -
Ovviamente abbiamo chiesto dei dati
all'ARER e la risposta è arrivata dall'ARER dagli uffici
tecnici.
L'intervento di allaccio alla centrale termica oggetto
dell'iniziativa consiliare in questione è stato notiziato a tutti
gli inquilini interessati con nota ufficiale protocollo ARER n.
4.676 del 18 agosto 2020 con largo anticipo rispetto alla
situazione dei lavori.
Gli stessi rientrano tra gli interventi da realizzarsi a cura di
Arer nel corrente anno 2021 così come previsto dall'allegato A,
programma opere pubbliche dell'ARER anno 2021 alla deliberazione
della Giunta regionale n. 1336 del 24 dicembre 2020 riportante
"Approvazione ed indirizzo della Regione del Consiglio di
amministrazione dell'azienda regionale per l'edilizia residenziale
ARER per l'individuazione e la definizione degli interventi di
edilizia residenziale pubblica da attuare nell'anno 2021".
Con nota ufficiale dell'ARER, protocollo n. 5.871 del 6
settembre 2021 a cui fa riferimento l'iniziativa consiliare, è
stato chiesto a tutti gli inquilini interessati di indicare la
propria disponibilità per un'efficiente calendarizzazione degli
interventi.
La nota citata aveva finalità programmatorie relativamente alla
realizzazione degli interventi e rientra pertanto nel novero delle
normali comunicazioni che intercorrono tra le parti di un
contratto.
Rispetto ai toni ho visionato le comunicazioni inviate da ARER e
non reputo possano essere considerate minacciose, si tratta
piuttosto di toni molto asciutti, tipici delle comunicazioni
formali. Non ritengo che la situazione delle norme e dei
regolamenti vigenti, nonché delle sanzioni ivi previste,
rappresentino toni minacciosi, ma semplicemente l'espressione di
ciò che viene stabilito per legge e che deve pertanto trovare
applicazione.
Allo stesso modo non ritengo minaccioso il fatto di richiamare
le pattuizioni contenute nel contratto di locazione liberamente
sottoscritto dai nuclei con l'ARER all'atto dell'assegnazione
dell'alloggio.
Il regolamento per l'uso dei beni e la ripartizione delle spese
è richiamato nella nota che prevedeva il richiamo scritto qualora
un nucleo si fosse rifiutato di far entrare in casa le maestranze
incaricate dei lavori, è stato indicato da ARER in quanto riteneva
che un singolo richiamo potesse essere sufficiente a far
comprendere a tutti i nuclei la necessità di eseguire i lavori
senza conseguenze eccessive. Si è voluto in tal modo agevolare la
situazione dei nuclei.
La mancata collaborazione nel permettere all'azienda
l'esecuzione di lavori di qualsiasi tipo negli alloggi concessi in
locazione rappresenta tuttavia una clausola espressa di risoluzione
del contratto così come è riportato negli articoli 10, 14 e 19 dei
contratti di locazione che i nuclei hanno volontariamente
sottoscritto con ARER e così come indicato anche nella lettera di
messa in mora protocollo 6.564 del 6 ottobre corrente.
Relativamente alle modalità della comunicazione rispetto ai
sessantasette assegnatari interessati dai lavori, ARER ha
specificato che la nota a cui fa riferimento l'iniziativa
consiliare è stata consegnata a mano con firma di ricevuta da parte
di tutti coloro che si sono presentati alle convocazioni, cioè
ventinove nuclei, e consegnata a mano dal personale stesso
dell'azienda nella buca delle lettere a tutti coloro che non si
sono presentati, diciotto nuclei, cui si aggiungono venti alloggi i
cui lavori sono stati regolarmente eseguiti antecedentemente alle
convocazioni.
Tutti i nuclei la cui nota è stata consegnata nella buca delle
lettere sono comunque stati informati telefonicamente dell'avvenuta
consegna di tale comunicazione e dell'importanza di restituirla nei
termini prefissati al fine di consentire un'efficace programmazione
dei lavori di allacciamento al teleriscaldamento.
Rispetto ai sessantasette alloggi da allacciare, soltanto sei
inquilini non avevano dato riscontro scritto alla richiesta, dei
quali due avevano regolarmente firmato il ritiro della nota nel
corso delle riunioni convocate da ARER e quattro hanno dato
conferma di averla ricevuta per vie brevi, ma hanno ribadito la
volontà di non volerla restituire compilata, restando in attesa
della lettera ufficiale di richiamo.
Solo per tali nuclei è stata inviata una lettera formale di
messa in mora, nota protocollo ARER n. 6.564 del 6 ottobre 2021: a
oggi tutti i nuclei hanno presentato la dichiarazione con cui
consentono l'accesso all'unità immobiliare per lo svolgimento degli
interventi per l'allacciamento a Telcha.
Dei sei nuclei in questione, tre hanno presentato la modulistica
richiesta alla fine della scorsa settimana e i restanti hanno
consegnato agli inizi di questa settimana, sono riferite a due
settimane fa.
"Se alla luce di quanto esposto si è intenzionati a effettuare i
dovuti approfondimenti al fine di garantire il diritto alla casa e
un canone accessibile alle famiglie in difficoltà": il canone di un
alloggio di edilizia residenziale pubblica definito sulla fase di
quanto indicato nella deliberazione della Giunta regionale del
23/12/2016 è commisurato al valore Isee di ciascun nucleo con
riferimento al numero di componenti, pertanto sicuramente è
commisurato alla capacità contributiva dello stesso.
Ritengo, quindi, che per le famiglie in difficoltà sia
salvaguardato il diritto alla casa a un cannone accessibile nel
rispetto della funzione sociale dell'edilizia residenziale
pubblica.
Le spese relative ai consumi dipendono invece da quanto consuma
il nucleo stesso e dalle tariffe di mercato.
Non è chiara la fonte rispetto alla quale nell'iniziativa
consiliare viene dichiarato un presunto aumento degli importi. Ho
comunque richiesto ad ARER una verifica dei costi rispetto agli
immobili già allacciati al teleriscaldamento.
ARER rappresenta che dai consuntivi delle passate stagioni, su
circa settanta alloggi già allacciati nel complesso denominato
"Giacchetti" né peraltro in nessun altro fabbricato dell'azienda
allacciato il teleriscaldamento è emerso in alcun modo un aumento
dei costi.
Le spese vengono, infatti, calcolate a consumo su tariffe che
sono sul mercato e risultano concorrenziali rispetto agli enti
fornitori che ogni singolo inquilino aveva liberamente scelto per
l'alimentazione delle cosiddette caldaiette.
La sola quota dovuta in aggiunta riferita al consumo
involontario calcolato ai sensi di legge e che comunque andrebbe
contabilizzata, andrebbe in ultima analisi a sostituirsi ai costi
di revisione periodica annuale che ciascun utente doveva sostenere
per il corretto mantenimento della caldaietta.
L'ARER programma gli interventi investendo soldi pubblici per
aumentare la qualità di vita dell'inquilino, perseguendo da un lato
una maggiore efficienza del sistema nel complesso e dall'altro il
contenimento delle spese in un'ottica più generale di abbattimento
dei consumi e di contenimento delle emissioni.
Presidente -
Per replica, il consigliere Manfrin.
Manfrin (LEGA VDA) -
Guardi, lei ha parlato di nota
ufficiale, una nota ufficiale, come sa, non viene consegnata a
mano; una nota ufficiale ha una traccia, c'è una raccomandata con
ricevuta di ritorno che viene autografata e quindi c'è una traccia.
Quindi quella non è una nota ufficiale, è una letterina data in
mano a qualcuno.
Lei ha detto che la comunicazione secondo lei non è stata
minacciosa; mi permetto di dissentire.
Nel momento in cui quando non mi rispondono a una programmazione
per installare questo allaccio, mando una lettera di messa in mora,
ritiene che questa sia una comunicazione rispettosa e non
minacciosa? Cioè minacciare una persona di farla decadere da un
alloggio di edilizia residenziale pubblica secondo lei è una
comunicazione non minacciosa?
Io obiettivamente mi sentirei minacciato.
Oltre a questo sono lieto che l'ARER le abbia detto che non ci
sono stati aumenti, mi piacerebbe conoscere i dati, perché è troppo
facile dire: "È tutto a posto, non ci sono aumenti", chiuso,
sarebbe bene documentare, quindi sarà utile anche andare a vedere a
questo punto, immagino che ci sarà traccia, nelle varie bollette
che sono state trasmesse prima dell'allaccio e dopo, se ci sono
state le variazioni.
Se ci sono state delle variazioni importanti, e io i dati li ho
letti e le bollette le ho qui, per fortuna, io qui ho le fotocopie
delle bollette e le ho lette, è chiaro che queste dicono cose
diverse.
Quindi sono state obbligate obtorto collo è normale che le
persone abbiano aderito, quando Voi mandate la lettera di messa in
mora, una persona dice: "Cosa faccio? Perdo la casa o faccio il
collegamento forzato? Faccio il collegamento forzato, ma non pensi
che siano contente e non pensi che questa mossa, come questa
imposizione a fronte delle minacce, abbia sicuramente rasserenato
gli animi.
Di questa questione avremo modo di parlarne ancora con i conti
alla mano e vedremo se ci sarà stato o meno un esborso
aumentato.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK