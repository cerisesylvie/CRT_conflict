Consiglio Regionale della Valle d'Aosta - Oggetto del Consiglio n. 433 del 11 marzo 2009 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
FINANZA REGIONALE E LOCALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 433 del 11 marzo 2009 - Resoconto
OGGETTO N. 433/XIII - Approvazione di risoluzione: "Azioni a
sostegno del regime finanziario della Regione Valle
d'Aosta".
Risoluzione
Il Consiglio regionale della Valle d'Aosta
Preso atto con preoccupazione del diffondersi di prese di
posizione, anche da parte di componenti dell'attuale Governo come
il Ministro Calderoli, circa la presunta natura "privilegiata" del
regime finanziario delle Regioni a statuto speciale e quanto alla
conseguente necessità di operare riduzioni delle compartecipazioni
erariali destinate alle stesse;
Ricordando la natura costituzionale delle norme poste a
fondamento del regime finanziario della Regione Valle d'Aosta e
della necessità di concordare preventivamente con la stessa
l'eventuale loro modificazione;
Ritenendo corretta la ridefinizione del quadro generale della
fiscalità nazionale, sulla base dell'art. 119 della Costituzione,
solo nell'ambito di uno sforzo condiviso di perequazione e
solidarietà, ma non sulla base di presunzioni e banalizzazioni che
non tengono in conto le particolarità dei territori e delle
comunità interessate e la qualità complessiva dell'azione pubblica
che le riguarda;
Sottolineata l'ambiguità dell'attuale formulazione dell'art.
25 del Disegno di legge per la Delega al Governo in materia di
federalismo fiscale attualmente in discussione alla Camera de
Deputati;
Esprime
il proprio vivo e totale dissenso sulle posizioni
provocatorie espresse dall'esponente del Governo.
Invita
il Presidente della Regione ed i Parlamentari valdostani a
manifestare con assoluta fermezza l'indisponibilità della Valle
d'Aosta ad una revisione delle regole fondamentali in ordine alla
compartecipazione sui tributi erariali che non sia fondata sulla
ricerca di un quadro condiviso e concertato di un equo riparto del
prelievo fiscale e di allocazione delle risorse tenendo conto del
complesso di competenze esercitate dalla Regione e nello sviluppo
del suo sistema autonomistico, rifuggendo da ogni tentativo di
screditare le autonomie speciali con facili quanto ingiustificate
generalizzazioni.
F.to: Louvin - Cerise Giuseppe - Chatrian - Morelli Patrizia
- Bertin
Président
- Nous passons maintenant à la discussion sur
la proposition de résolution n° 2 présentée par le groupe d'Aoste
Vive-Renouveau.
La parole au Conseiller Louvin.
Louvin (VdAV-R)
- Con un po' di buona volontà,
Presidente, centreremo il nome del nostro gruppo che è Vallée
d'Aoste Vive-Renouveau... nelle ultime due circostanze ci sono
stati degli sbandamenti, ma non è grave... oggi siamo in una
giornata un po' particolare. Colleghi, siamo forse un po' noiosi,
ce ne scusiamo, ma penso che sia nell'interesse comune che questo
Consiglio "riaccenda" un secondo la propria attenzione sulla
problematica del federalismo fiscale, che abbiamo discusso già il
25 settembre lungamente e poi che è stato oggetto di
approfondimento anche in Commissione. Al di là di vicende vorrei
dire quasi da avanspettacolo, come alcuni interventi televisivi che
hanno calcato i toni che alimentano un clima pesantemente
sfavorevole alle Regioni a statuto speciale, quasi una caccia alle
streghe per individuare Regioni nelle quali le condizioni
economiche sarebbero così scandalosamente svantaggiose, abbiamo
comunque registrato con una certa preoccupazione delle situazioni
di sbandamento all'interno delle istituzioni - mi riferisco in
particolare al Governo e al suo Ministro per le riforme, Calderoni
- e anche all'interno delle Commissioni competenti oggi ad
esaminare il disegno di legge per la delega al Governo in materia
di federalismo fiscale. Un disegno di legge che, fra l'altro,
sbarcherà proprio in aula all'inizio della settimana ventura,
mentre adesso si stanno facendo i giochi per quanto riguarda gli
emendamenti su quell'articolo 25, che ricordo stabilirà le
condizioni di adeguamento progressivo nell'arco dei 24 mesi
successivi, se non verranno introdotti ulteriori cambiamenti, anche
per quanto riguarda le Regioni a statuto speciale rispetto al
quadro della fiscalità nazionale. Abbiamo registrato con una certa
preoccupazione la volontà di alcuni Ministeri, ormai più di uno,
che intendono aprire delle sedi di approfondimento, di discussione
o di rimessa in discussione del quadro fiscale della Valle d'Aosta.
Mi riferisco da un lato al già citato Ministro Calderoli, che
starebbe pensando, stando a notizie di stampa abbastanza
attendibili (trattandosi non di stampa da pettegolezzo, ma di
stampa economica), ad un'eliminazione dei trasferimenti statali per
le Regioni a statuto speciale e le Province autonome dotate di
reddito superiore alla media nazionale, che è il caso fra gli altri
della Valle d'Aosta, oppure ad una rimodulazione delle
compartecipazioni ai tributi erariali per avvicinarle a quelle
delle altre Regioni. Non sappiamo se questo risponda a logiche
politiche di pressione nei confronti di queste Regioni,
dell'anomalia che rappresentano anche sul piano politico rispetto
al quadro nazionale, oppure se siano frutto di una tendenza quasi
piromane di questo Ministro, che ama anche suscitare vivaci
tensioni per poi ricondurre in acque più tranquille la discussione.
Abbiamo visto nei giorni scorsi, in seguito ad una sollecitazione
che gli ha indirizzato il Presidente della Regione, anche il
Ministro Fitto annunciare la nascita o l'attivazione di una
Commissione che dovrebbe valutare i caratteri di specialità di
alcune Regioni per averne una visione chiara e conseguentemente
utile per ogni decisione che debba essere adottata, questa è la
citazione testuale della posizione del Ministro. Ora, ci preoccupa
questo moltiplicarsi delle sedi di studio, di attenzione e di
discussione quando sembrava, pur in un articolo oggettivamente
ambiguo come è questo articolo 25 nella formulazione licenziata dal
Senato, che questo articolo quanto meno mettesse qualche punto
fermo anche per quanto riguarda le sedi di discussione di questa
problematica. Ora, il fatto che si moltiplichino i luoghi nei quali
si discute della specialità, si valuta se è bene o male gestita
questa specialità, oggettivamente ci preoccupa e credo dovrebbe
preoccupare un po' tutti noi. Chiediamo intanto al Consiglio
regionale di non passare sotto traccia una posizione che, per
quanto frutto di un'esternazione di un Ministro non nuovo ad alzare
i toni e a cercare anche un po' di attirare l'attenzione in modo
vistoso, emana comunque quanto meno da un'autorità di governo
particolarmente impegnata oggi su questo tema delle deleghe in
materia di federalismo fiscale e di attuazione dell'articolo 119
della Costituzione. Crediamo che vada puntualizzato il nostro
dissenso, è un dissenso che altri a nome della Regione hanno già
esternato e quindi non dubitiamo che questo faccia oggetto di
condivisione, ma chiediamo anche che non vengano improvvisati i
tavoli di discussione, che vi sia un quadro preciso condiviso e
concertato di valutazione complessiva della finanza delle autonomie
regionali e delle autonomie speciali, senza fughe in avanti e
soprattutto senza alimentare questo clima che consideriamo
oggettivamente pregiudizievole per la nostra Regione, un clima dal
quale bisogna uscire con assoluta serenità e assoluta trasparenza,
senza che ci siano da parte delle istituzioni di governo in
particolar modo delle forzature di alcun genere. Questo è il senso
della risoluzione che abbiamo sottoposto alla vostra attenzione,
ringraziamo il Consiglio per averla iscritta in via d'urgenza,
collegata ovviamente all'attualità del tema e alla discussione in
corso in questo momento nella sede parlamentare.
Président
- La parole au Conseiller Caveri.
Caveri (UV)
- Il mio non sarà un intervento tecnico,
perché certamente il Presidente della Regione avrà contezza delle
ultime notizie del fronte delle Regioni a statuto speciale e delle
Province autonome su questo argomento, ma certo dal punto di vista
tecnico qualche annotazione va fatta partendo da una celebre frase:
"calomniez, calomniez, il en restera toujours quelque
chose"
. Una certa invidia e una qual certa gelosia nei
confronti delle autonomie speciali è un viatico che ha accompagnato
la storia della Valle d'Aosta e delle autonomie differenziate per
lunghi anni, alimentata non solo dall'esterno, ma talvolta anche
all'interno. Quanti studi o sedicenti tali abbiamo letto in questi
anni nel tentativo di dimostrare che i valdostani sono dei
privilegiati? Peraltro è una storia antica, perché se andiamo a
vedere il significato di
"privilège"
nella lunga e
millenaria storia fra la Valle d'Aosta e Casa Savoia, vediamo che
tale questione dei
"privilèges"
, che all'epoca non aveva una
notazione negativa, è una caratteristica singolare di una realtà
che nelle diverse epoche ha sempre teso ad affermare la propria
specificità, sapendo beninteso che la questione
economico-finanziaria non era già allora e non è oggi per nulla
banale e lo si può vedere dai primi anni della nostra autonomia
speciale. Ricordo che proprio 60 anni fa di questi tempi si
combatteva la prima campagna elettorale dopo la Liberazione e ci si
accingeva a passare dal Consiglio Valle di nomina del CNL al primo
Consiglio Valle che si riunì come Consiglio regionale il 21 maggio
1949. Già allora nel rivedere i resoconti dell'epoca vediamo che la
questione del riparto fiscale e dell'applicazione dello Statuto in
materia finanziaria è sempre stata uno dei temi più forti, che ha
connotato tutti i decenni successivi, passando anzitutto da una
riflessione profonda di allora sulla "zona franca" e
successivamente al tentativo di rendere sempre più solido
l'impianto dell'ordinamento finanziario soprattutto attraverso le
norme di attuazione allo Statuto. Devo dire che negli anni questa
struttura è andata sempre più rafforzandosi nella logica di quel
principio che è sempre stato fondamentale per noi: quello
dell'intesa in questa materia. Va detto però che di tanto in tanto
spuntano i luoghi comuni; il luogo comune è un'opinione non
necessariamente vera o un concetto la cui diffusione, ricorrenza o
familiarità ne determinano l'ovvietà o l'immediata riconoscibilità.
Così è nato questo luogo comune del privilegio assoluto: le Regioni
a statuto speciale, al posto di essere, in un'epoca in cui si
discute di federalismo, un punto di riferimento, sono diventate un
punto sul quale sembra essersi acceso un dibattito che va veramente
al di là di ogni logica e di ogni contenuto fattuale. È diventata
una sorta di "leggenda metropolitana" che percorre i Palazzi
romani, percorre le Regioni vicine, quelle a statuto ordinario e
chiunque abbia avuto dei posti di responsabilità ha sempre
avvertito nelle discussioni quasi una sorta di fastidio nei
confronti del trattamento fiscale della Valle d'Aosta, senza mai
pensare a quanto corrisponda nei trasferimenti finanziari di
responsabilità... di assunzione nel tempo di responsabilità. Se
prendiamo oggi il bilancio regionale, vediamo quante siano le
funzioni, i poteri e le competenze che nel tempo la Regione ha
acquisito; di questo come autonomisti siamo fieri, ma siamo
preoccupati delle esternazioni che vengono fatte. Esternazioni che
si fanno più caute nelle aule della Commissione, in queste ore -
come veniva ricordato dal collega Louvin - sono riunite sul
federalismo fiscale le due Commissioni congiunte V e VI, bilancio e
finanze, della Camera e lì i toni dei rappresentanti del Governo
sembrano essere un po' più felpati, mentre questi medesimi
argomenti si fanno fortemente aggressivi laddove invece si va di
fronte ad una telecamera, come di recente è stato denunciato dallo
stesso Presidente Rollandin. Mi riferisco alla trasmissione
"Ballarò", dove si è teso non solo a criticare le autonomie
speciali, ma persino a ridicolizzarle, che talvolta è perfino
peggio della semplice critica, perché non si considera neanche
quello che era identificato come una sorta di avversario come
qualcuno degno di essere in studio per controbattere a quelle tesi
e a quelle idee che lì venivano affermate naturalmente in una
logica che consideriamo anti-autonomistica. La risoluzione quindi
va nel solco di quella difesa tradizionale che è sempre stata fatta
dell'ordinamento finanziario, che naturalmente all'esterno viene
vissuta con una logica di protezione e difensiva di quei privilegi
che poco fa ho evocato, mentre noi riteniamo che si tratti
dell'applicazione di uno Statuto di autonomia, così come
opportunamente è stato fatto negli anni passati.
La risoluzione ci convince con qualche modifica che sottoporremo
ai presentatori per meglio esplicitare alcune questioni nelle
premesse e anche nella parte di impegno che è stata presentata
nella risoluzione stessa. Naturalmente l'auspicio - ma qui sarà il
Presidente della Regione ad argomentare meglio - è che in questo
momento il legislatore nazionale sappia trovare il giusto
equilibrio fra la tradizionale tutela di un'autonomia speciale come
la nostra e dall'altra quelle esigenze di andare verso una
ridefinizione dei rapporti fiscali fra centro e periferia, che
forse un po' pomposamente è stata ribattezzata federalismo fiscale,
partendo dal presupposto che difficilmente può esistere un
federalismo fiscale laddove non vi sia una reale riforma
federalista della Costituzione, cosa che per adesso non è mai stata
concretizzata.
Président
- La parole au Conseiller Lattanzi.
Lattanzi (PdL)
- Grazie, Presidente. L'argomento è di
cronaca, diceva il collega Caveri giustamente che in queste ore le
Commissioni V e VI della Camera e del Senato unite stanno lavorando
sul riempimento di quella delega al Governo in materia di
federalismo fiscale, in particolare l'articolo 25 che tratta la
materia finanziaria delle Regioni e delle Province a statuto
speciale, quindi è il momento giusto per parlare ancora qui fra noi
valdostani delle nostre preoccupazioni ogni qualvolta il Parlamento
italiano affronta la materia delle grandi riforme. Certo, è ancor
più necessario e doveroso quando qualche Ministro apparentemente
amico fino a qualche ora fa, Calderoli, della Lega, che invitava il
nostro Senatore alle feste padane, che aveva un candidato nella
lista dell'Union Valdôtaine, che con l'Union Valdôtaine in queste
ore ha tentato mille e un saltimbanchi... è ancora, dicevo, più
doveroso ragionare con pacatezza senza isterismi, senza appellarci
ai soliti attacchi all'autonomia perché, da quel che mi risulta -
ma credo che il collega Caveri possa conoscerlo meglio di me -, al
Parlamento non c'è nessuno che pensi quotidianamente alla Valle
d'Aosta purtroppo, a parte i nostri due Parlamentari sperduti nelle
maggioranze e nelle minoranze del Parlamento! Direi che quindi è
necessario fare una riflessione. Noi continuiamo a ribadire che non
si può trattare la difesa dell'autonomia con i rapporti personali
alle feste padane, lo abbiamo detto qualche settimana fa quando
qualcuno si vantava di avere relazioni individuali che avrebbero
garantito alla Valle d'Aosta non i suoi privilegi, ma le sue
prerogative statutarie.
Credo che si possano anche commentare, visto che lo abbiamo
fatto per onestà intellettuale, le dichiarazioni del Ministro
Fitto, che ha rapporti con le Regioni con il suo mandato
istituzionale, diceva giustamente il collega Louvin che può
preoccupare il fatto che il Ministro dei rapporti con le Regioni
chieda un tavolo per conoscere meglio le realtà. Non dovrebbe
stupire però, perché chi conosce cosa succede in fondo a
Pont-Saint-Martin, purtroppo la Valle d'Aosta ha tanti pregi, ma se
ha un difetto, è che non è conosciuta al di fuori del territorio
valdostano per le sue prerogative storiche, del perché esiste lo
Statuto, in cosa siamo diversi, come è nato quello che gli altri
chiamano il privilegio e noi chiamiamo la nostra differenza e la
nostra necessità di essere autonomi nelle nostre decisioni, vista
la nostra particolarità non solo culturale e linguistica, ma anche
territoriale, di montagna, dove diverso è vivere e lavorare
rispetto alle comodità della pianura o del centro Italia.
Quando il Ministro Fitto chiede un tavolo per approfondire le
tematiche delle ragioni degli statuti, quindi non sta minacciando
le Regioni, ma sta chiedendo un confronto e aprendo un tavolo di
confronto per ripercorrere le argomentazioni. Sono necessari
approfondimenti in tempi di grandi cambiamenti, proprio perché
questi cambiamenti non si traducano in stravolgimenti. Certo le
attitudini in queste ore sono diverse, diverso è chi nel Governo
sta con grande attenzione cercando di rimettere in piedi un paese e
chi magari per questioni di bottega e di partito sta facendo della
politica che è strategica e magari funzionale al raggiungimento di
obiettivi del partito e non del Paese. Noi quindi sotto l'aspetto
della preoccupazione, dell'analisi, dell'approfondimento
condividiamo e anche noi ci rendiamo disponibili, se i colleghi
presentatori saranno d'accordo, a dare il nostro contributo magari
con alcuni emendamenti di forma, non di sostanza, a questa
risoluzione che avremmo anche il piacere di votare, proprio per
esprimere la nostra attenzione a questi cambiamenti, che non devono
in nessuna maniera mettere in discussione le nostre prerogative
statutarie.
Aggiungo, credo che possa essere ormai noto, che non può essere
la politica dei rapporti personali a cambiare le sorti in termini
di riforme della nostra piccola Regione. Credo che quindi dovremmo
assistere sempre a meno uscite personali, di persone che pensano
che con l'amicizia di qualcuno a Roma si possa salvaguardare la
Valle d'Aosta, magari facendo anche bella figura. È invece
necessario un dialogo costruttivo, continuativo, strutturale e
sinergico; è necessario per la Valle d'Aosta. Guardate, negli
ultimi quindici anni i partiti autonomisti non hanno avuto grandi
imbarazzi a governare con chi negli stessi anni ha maggiormente
governato il nostro Paese, che sono le Sinistre, i DS prima e il PD
poi. Credo che in questo senso questa sinergia fosse giustificata,
noi non la condividevamo, ma era giustificata dalla necessità di
dialogare con chi aveva il potere di decidere e quindi ci poteva
anche stare, da valdostano, la concezione che un governo nascesse
anche su esigenze di dialogo. Quello che non si può accettare è la
politica dei veti preconcetti, credo che in questo momento quello
che ci interessa come valdostani è che il Governo, il Consiglio
regionale dialoghi con chi oggi il Governo a Roma lo rappresenta e
nelle prossime settimane probabilmente rappresenterà anche quello
europeo; abbiamo la necessità, al di là delle parti, di fare gli
interessi della Valle d'Aosta. Ho avuto già modo di esprimere al
Presidente della Regione, ma anche ai suoi amici di partito
l'assoluta necessità di ragionare nell'interesse della Valle e non
dei propri partiti, perché tanto nei compromessi della politica i
partiti qualcosa ci rimetteranno e sarà così per chiunque a fronte
delle scelte: lo è stato per il PD, lo è ancora, con l'amico Donzel
commentavamo ragionando sulle necessità di ogni partito di avere le
sue anime interne con diverse idee, ma se si parte dal presupposto
di ragionare guardando all'interesse del proprio partito, la Valle
d'Aosta è condannata. Se invece si parte dal presupposto di
guardare l'interesse della Regione, della Valle, della difesa delle
sue prerogative, della difesa non di quelli che giustamente diceva
Caveri sono non dei privilegi, ma delle prerogative di aiuto
concreto a chi vive in situazioni diverse e che grazie a queste
situazioni poi è diventato forse più ricco rispetto ad altri
semplicemente perché ha amministrato meglio le competenze che lo
stesso Stato in altre Regioni non riesce a gestire con altrettanta
efficacia, credo che se vogliamo difendere questo, dobbiamo entrare
nella logica di ragionare nell'interesse della Valle e non dei
propri partiti. Ecco perché non abbiamo nessuna difficoltà a
confrontarci con i colleghi presentatori della Sinistra e degli
autonomisti progressisti per dare il nostro contributo su questa
risoluzione che è condivisa e condivisibile con una condizione che
non sia una posizione preconcetta ad escludere qualcuno perché di
parte. Noi ci siamo, siamo disponibili al dialogo, siamo
valdostani, abbiamo i figli, le aziende, gli interessi economici
come li avete voi in questa regione, abbiamo tutti l'interesse che
questa Regione possa mantenere quelle che sono state le conquiste
dei nostri padri, che queste conquiste possano continuare ad essere
una delle nostre leve. Sappiamo perfettamente che quelle conquiste
non sono sufficienti a salvarci, perché il futuro della
competizione non si salva grazie ai 9/10, non sono i 9/10 che ci
possono salvare, perché i 9/10 di tanto è tanto, i 9/10 di poco è
poco e noi dovremo saper accettare la sfida di creare ricchezza
affinché quei 9/10 abbiano un senso. Invito i colleghi a riflettere
su cosa significa avere i 9/10 degli F24 del 2009, che dovranno
essere versati nel maggio 2010, vi apro una riflessione che ho già
fatto con il Presidente, ma avremo modo poi di parlarne. Nessun
problema ad appoggiare la risoluzione e a tenere alta l'attenzione
per quanto riguarda tale questione.
Président
- La parole au Conseiller Donzel.
Donzel (PD)
- Egregio Presidente, care colleghe e cari
colleghi, l'argomento su cui torniamo oggi è un argomento che non è
la prima volta che viene preso in esame in quest'aula in tale
periodo: quello di come tutelare il meglio possibile la nostra
autonomia. Lo abbiamo fatto tutti insieme votando all'unanimità
tempo fa una proposta di legge da presentare alla Camera per la
modifica del nostro Statuto, quindi vuol dire che l'interesse per
questo tema è ampiamente condiviso, non è patrimonio esclusivo di
qualcuno. La questione però che prende in esame questa risoluzione
è molto più concreta di quanto non si pensi. Si fa riferimento agli
atti del Senato 1117 e adesso alla Camera come atto 2105, in
particolare all'articolo 25, che era un articolo che in prima
battuta ci aveva rassicurati, eravamo contenti tutti di come stava
andando il dibattito su questo disegno di legge del federalismo
fiscale, a mio avviso molto preoccupante e pessimo nella sua
ideazione, lo abbiamo detto più volte. Noi cioè riteniamo una
forzatura questo tentativo di imporre ad un Paese che non ha un
federalismo politico un federalismo fiscale, ma per la Valle
d'Aosta e per le Regioni autonome almeno un cenno di rispetto c'era
rispetto alla prima scrittura dell'articolo 25. Questo articolo 25
poi ha subito una modifica, è una modifica di quelle cose piccole,
tecniche, difficile da cogliere. Sostanzialmente nell'articolo 25,
che doveva dire che le Regioni autonome quanto al federalismo
fiscale avrebbero avuto un tavolo a parte in cui discutere la loro
situazione particolare, si aggiunge una formulazione in cui si dice
che certamente nel rispetto degli statuti speciali, e non poteva
essere diversamente visto che sono legge costituzionale, si
concorre al conseguimento degli obiettivi di perequazione e
solidarietà e all'esercizio dei diritti e doveri da essi derivanti,
nonché al Patto di convergenza di cui all'articolo 17, ossia si
dice: "siete uguali alle altre Regioni dal punto di vista del
federalismo fiscale" e questa cosa è una cosa estremamente
delicata, perché diventerà difficilissimo per noi, se si applicano
norme comuni alle altre Regioni, spiegare le tante ragioni della
nostra specificità. E qui voglio intervenire con una
considerazione: è vero che a livello nazionale su tanti
parlamentari tutti i gruppi, quindi non ne faccio una questione nei
confronti del PdL, piuttosto che del PD, hanno il deputato che
estemporaneamente lancia una proposta dell'abolizione delle
autonomie speciali... vorrei dire che questo problema sussiste
anche in Valle d'Aosta. Ci sono dei valdostani che inviano delle
lettere alla stampa dove scrivono delle cose molto pesanti sui
soldi dati alla Valle d'Aosta in modo superficiale, quindi ce li
abbiamo ancora in casa nostra quelli che di tanto in tanto perdono
il buon senso e parlano di privilegi, ma è anche vero che anche
nella cultura quotidiana dei valdostani alle volte l'aspetto
economico, superficiale della nostra autonomia è stato mal
utilizzato. Qualche volta anche il cittadino comune ha pensato che
l'autonomia fosse avere i buoni di benzina e si è perso il senso
profondo del valore della nostra autonomia, della capacità di
autogoverno che ci siamo conquistati. Ora tutta questa situazione
molto delicata si complica quando si va a parlare in termini di
denaro, soprattutto in un momento in cui la grave crisi economica
fa ragionare tutti in termini profondamente diversi. Viene quindi
difficile alle volte spiegare il perché di certi costi in Valle
d'Aosta, quando è chiaro che abbiamo una scuola che magari è
collocata in un villaggio di montagna che ha indubbiamente costi
molto più alti di una scuola che viene fatta in un centro urbano,
così per l'assistenza sanitaria e qui si potrebbero ripetere cose
che ci siamo detti tante volte.
Comunque per andare al sodo, questo tipo di emendamento che è
stato portato all'articolo 25 in Senato e che adesso è alla Camera,
a nostro avviso, costituisce un problema molto serio per la nostra
realtà autonoma, rischia davvero di compromettere alcune situazioni
in atto. Su questo dico non sarà una trattativa con alcuni partiti,
con singoli ministri, che potrà cambiare le sorti dell'autonomia in
questo senso, serve davvero una presa di coscienza del popolo
valdostano, di tutte le componenti di questo popolo valdostano nei
confronti dell'autonomia e solo insieme potremo difendere
l'autonomia, perché una volta può andar bene, si svicola un
problema, ma la volta dopo questo problema si ripropone. E qui dico
con franchezza che non è un problema di dialogo nei confronti del
Governo; certo, bisogna dialogare con il Governo che c'è, ma voglio
ricordare che non è vero che il Governo regionale è sempre stato in
simbiosi con il Governo nazionale, tutt'altro! Ci sono state spesso
delle anomalie fra la tipologia del Governo regionale e la
formazione del Governo nazionale, posso ricordare le date perché
dal 2006 al 2008 non c'era al Governo la Sinistra in Regione...
(interruzione del Consigliere Lattanzi, fuori
microfono)
... scusa, Consigliere Lattanzi, solo per precisione, poi puoi
dire sbaglio, ma ho i dati. Quello che è importante, sì, non dico
che ci sia un dialogo, ma dialogo vuol dire che non è detto che
devono esserci le stesse forze politiche, non è detto che chi
decide al Governo di Roma decide i Governi di tutte le Regioni
d'Italia, altrimenti non si può più vivere. Eh no, non ci siamo
capiti qui! Non è che perché a Roma governa Berlusconi che
diventano tutte le Regioni di Berlusconi! Così come non è stato
che, quando a Roma governava Prodi, tutte le Regioni dovevano
diventare di Prodi, perché allora dove va l'autonomia dei
territori, dove va la libera decisione dei popoli di scegliersi
autonomamente il loro Governo? Allora sei tu che proponi che chi
vince a Roma vince dappertutto! L'autonomia è proprio questo: la
capacità di un popolo di autogestirsi e autogovernarsi e certamente
non farsi fregare, come nel caso di questa cosa che la maggioranza
presenta al Senato e che, secondo me, è un bel problema per la
Regione Valle d'Aosta! E per questo il Partito Democratico
condivide questa impostazione, anche se forse eccessivamente
personalizzata, non ho nessuna simpatia per il Ministro Calderoli,
ma condivide il senso di dire: facciamo attenzione, perché qui sono
in gioco davvero le basi dell'autonomia della Valle d'Aosta.
Président
- La parole au Président de la Région,
Rollandin.
Rollandin (UV)
- Ringrazio innanzitutto i colleghi e i
presentatori di questa risoluzione, che hanno sollevato un tema di
cui abbiamo già parlato in diverse occasioni. Il tema è il progetto
di federalismo fiscale come è stato presentato nel suo insieme e
come sta avanzando prima al Senato e poi alla Camera. Vorrei
ricordare che il progetto di federalismo fiscale come è stato
concordato con il Ministro Calderoli aveva avuto con l'articolo 25,
l'articolo specifico, un assenso di tutte le Regioni speciali e
nell'insieme la proposta aveva avuto anche l'assenso di tutte le
Regioni. Di lì si è partiti con il dibattito in Senato,
relativamente alle richieste del collega Donzel è successo un
fatto, sull'emendamento proposto con una certa logica collegata più
alle Regioni a statuto ordinario che a statuto speciale è stato
messo nell'articolo 25: il cosiddetto "Patto di convergenza".
Questa proposta era stata fatta dall'opposizione in Senato, da un
rappresentante del PD, che ha pensato di trovare un discorso che
accomunasse alcune situazioni e con questo facendo scoppiare una
difficoltà di interpretazione sulla differenza fra sistema in atto
delle Regioni a statuto speciale rispetto a quelle a statuto
ordinario, un sistema difficilmente ricostruito proprio nei termini
di non coinvolgere due sistemi che oggi sono profondamente diversi.
Sono profondamente diversi non perché gli uni hanno i privilegi e
gli altri no, ma perché gli uni hanno competenze e gli altri no,
cosa che, come diceva il collega Lattanzi, fuori di qui purtroppo
pochi sanno o alcuni fanno finta di non sapere, perché alcuni lo
sanno, ma lo riportano... come dire... "avete visto... voi
siete..." e allora, correttamente, qualcuno ha richiamato anche la
trasmissione "Ballarò", che voleva fare un accenno a questo e cosa
ne è emerso? "Eccoli lì, guardali questi... la pompa della
benzina...", non sanno niente dell'autonomia, però "hanno una
riduzione di qualche centinaio di euro": questa è l'immagine
dell'autonomia che diamo all'esterno. Chiaramente è denigratorio,
falso e, se ci permettete, anche ingiurioso nei confronti dello
Statuto regionale che ha ben altri costrutti, ha bel altro
fondamento e finalità! Non aggiungo altro di più, perché
concordiamo, credo, che fra le forze politiche qui presenti non ce
n'è una che non abbia il rispetto dello Statuto e lo ha dimostrato
in diversi passaggi. Credo doveroso dare atto a tutte le forze
politiche che correttamente hanno sempre avuto un atteggiamento
costruttivo e di grande attenzione alla Carta a cui facciamo
riferimento.
Detto questo, abbiamo oggi da analizzare una risoluzione che ci
porta a dire: "attenzione, c'è ogni tanto qualche esternazione che
sottolinea che le Regioni a statuto speciale potrebbero anche avere
una revisione degli statuti, dimenticando che c'è una norma
costituzionale che la garantisce"; questo è uno dei punti di
polemica. Questo è aggravato dal fatto che si dice: "siamo in un
periodo di crisi, mancano i fondi"; allora, quando si fa la vetrina
dicendo: "le Regioni a statuto speciale hanno una media superiore a
quella nazionale, hanno un reddito pro capite di un certo tipo,
hanno questi privilegi", è evidente che passi la summa che dice,
guardate cosa c'è di più facile: "tagliamo agli uni per dare agli
altri!", come se questa operazione fosse semplicemente: "decurtiamo
del tot percento e abbiamo risolto il problema"! Ci hanno anche
provato a fare questo calcolo, ma tutto portava a 4-500 milioni di
euro che non risolveva la situazione di nessuno, anzi faceva solo
il punto di un'ulteriore penalizzazione senza senso di una realtà
consolidata. Non voglio farla più lunga, perché il resto è già
stato brillantemente detto anche dal Consigliere Caveri che è
intervenuto prima sulle ragioni che hanno portato al nostro
Statuto.
Diciamo che la novità dell'ultima ora, rispetto al dibattito
delle Commissioni V e VI, è che è stato presentato un emendamento
dai relatori, di cui poi do copia da distribuire, che dice:
"Nel
rispetto degli statuti delle Regioni a statuto speciale, restando
fermi i diritti e i doveri delle medesime Regioni a statuto
speciale e delle Province autonome derivanti dagli obiettivi di
perequazione e di solidarietà e degli obblighi posti
dall'ordinamento comunitario, per le Regioni a statuto speciale e
le Province autonome di Trento e Bolzano si provvede con norme di
attuazione dei rispettivi statuti...",
conseguentemente
sopprimere l'articolo 25. Questa è una semplificazione che trova un
consenso allargato, perché toglie l'imbarazzo del Patto di
convergenza, sottolinea la specificità delle Regioni e dice in modo
chiaro che l'attuazione avviene con norma di attuazione, andando
nella direzione di quel tavolo che, voglio dirlo, correttamente il
Ministro Fitto aveva individuato come punto di raccordo, di questo
devo dare atto, come devo dare atto al Ministro Calderoli che,
quando aveva gestito l'insieme del raccordo con le Regioni, aveva
fatto un lavoro che aveva portato ad un progetto condiviso. Il
Ministro Fitto, rendendosi conto delle difficoltà, aveva dato la
sua disponibilità ad aprire un tavolo di confronto, necessario, e,
come si diceva, sicuramente condivido pienamente il fatto che non è
il contatto con A o con B che risolve questi problemi, qui il
contatto è quello diretto con chi rappresenta il Governo con le
specifiche competenze e i rapporti con le Regioni, e questo deve
essere il riferimento.
Tale emendamento, è condiviso, perché è stato inviato adesso
anche dall'Onorevole Nicco, che è in Commissione... anche con i
colleghi della Südtiroler e delle altre Regioni a statuto speciale
è condiviso questo passaggio; quindi tale emendamento condiviso
dalle Regioni a Statuto speciale supererebbe di fatto il problema
legato a tale contenzioso. Non dimentichiamo che su questa materia
c'erano una serie di emendamenti che andavano in direzione opposta,
quindi si farebbe chiarezza, si fa un emendamento che riporta al
buon senso e all'attenzione del riconoscimento delle Regioni a
statuto speciale e della possibilità di avere la norma. Credo che
con questo si faccia un passo avanti importante, se così si
tradurrà la soluzione finale che andrebbe a chiudere tale percorso.
Lo dico per conoscenza, perché questo sposta un po' il riferimento
con cui stiamo discutendo tale risoluzione.
Penso che nell'insieme la risoluzione mantenga, se rivista...
credo che adesso vi sia un testo che riprende, nella sostanza,
l'esigenza di mantenere questa attenzione... il principio del
riconoscimento delle Regioni a statuto speciale e di avere la
possibilità di trovare, attraverso le norme di attuazione, una
specifica dimensione per attuare quei provvedimenti che permettano
di continuare quel processo di attuazione del federalismo vero,
perché il federalismo fiscale senza il passaggio attraverso le
funzioni non ha quel significato che tutti si aspettano! Perché
tutti si aspettano un federalismo che dia la possibilità di agire
in modo diverso: noi abbiamo competenze dirette e altre saranno le
competenze che di volta in volta verranno trasferite, a parte che
con la legge del 2001 già era possibile dare delle ulteriori
autonomie differenziate. Non è mai stato utilizzato questo
strumento, ma c'è; bisogna ammettere che nella modifica della
Costituzione c'è questo passaggio specifico per le Regioni. Nella
sostanza credo che vi sia oggi da sottolineare un'attenzione del
Consiglio regionale nei confronti di un tema non solo di attualità,
ma un tema che farà discutere per tanto tempo, quindi se verrà
presentata questa risoluzione, che è stata rivista, e che accoglie
le proposta di tutti i gruppi, credo sia un passo avanti importante
nell'ambito di un riferimento specifico a sostegno dello Statuto
della nostra Regione.
Président
- Collègues, vous avez reçu le nouveau texte de
proposition de résolution présentée par le groupe Vallée d'Aoste
Vive-Renouveau, ce texte a été signé de la part de tous les Chefs
de groupe, donc ce sera sur ce texte que le Conseil est invité à
s'exprimer.
La parole au Conseiller Louvin.
Louvin (VdAV-R)
-
Merci, M. le Président
. Nutro
una fiducia quasi illimitata nel Presidente della Regione, ma
siccome ha messo in campo nella discussione pochi minuti fa un
emendamento di cui ignoravamo l'esistenza - siamo rimasti ai
verbali di ieri della Commissione -, cerchiamo anche noi nel nostro
piccolo di seguire le questioni. Ho ascoltato vagamente il testo
dell'emendamento a cui fa riferimento, mi sarebbe stato gradito
poterlo leggere un istante e semmai valutare se questo ha dei
riflessi sulla formulazione che abbiamo convenuto, a cui
personalmente qui non ritengo di recedere. Gradirei comunque averne
una copia un istante, prima di procedere alla votazione, mi sembra
un minimo di riguardo. Se i colleghi non ritengono che questo abbia
influenza...
L'emendamento all'articolo 25, per chiarezza: stiamo parlando di
un emendamento che è stato presentato dal relatore alla Camera dei
deputati, ma siccome non abbiamo neanche avuto il piacere di
vederlo... grazie.
Président
- La parole au Conseiller Louvin.
Louvin (VdAV-R)
- Grazie, Presidente. Riprendo la parola
perché mi pare di capire che questo semplice comma viene a
riassumere tutta una discussione di mesi e mesi intorno a quello
che era l'articolo 20, oggi articolo 25, e che quindi cadono tutta
una serie di questioni che erano state affrontate nei mesi scorsi,
dal Patto di convergenza - che viene totalmente estrapolato dal
contesto dell'articolo - a tutta una serie di altri impegni ed
attività ricognitive, la definizione dei principi fondamentali di
coordinamento del sistema tributario e così via. Apparentemente
l'articolo è di semplice rinvio alle norme di attuazione per la
definizione
sic et simpliciter
delle questioni e potrebbe
anche essere una soluzione "satisfattiva" nel complesso della
questione. Non so come reagiranno le altre forze politiche in
ordine a questo, noi rimaniamo comunque fermi sul testo della
risoluzione che abbiamo sottoposto e come viene rimodificata in
seguito all'accordo intervenuto con gli altri Capigruppo e quindi
nel mantenere non per motivi né faziosi, né personali (lo dico ai
colleghi del PdL), ma per esprimere fermamente un politico dissenso
rispetto alle posizioni che ha espresso l'esponente di Governo
sulla questione, insieme ad un invito anche ad adottare dei toni
più adeguati nella discussione di tali questioni e un invito quindi
al Presidente della Regione e ai Parlamentari a tenere fermi i
capisaldi del nostro ordinamento finanziario, senza lasciar mettere
sui binari di discussioni che si moltiplicano in termini di tavoli
e di luoghi di concertazione, quello che deve rimanere un accordo
politico fondamentale fra lo Stato e la Regione, adottato alla luce
del sole. Grazie.
Président
- Je soumets au vote le nouveau texte de la
résolution, qui récite:
Risoluzione
Il Consiglio regionale della Valle d'Aosta
Preso atto con preoccupazione del diffondersi di prese di
posizione, anche da parte di componenti dell'attuale Governo come
il Ministro Calderoli, circa la presunta natura "privilegiata" del
regime finanziario delle Regioni a Statuto speciale e quanto alla
conseguente necessità di operare riduzioni delle compartecipazioni
erariali destinate alle stesse;
Ricordando la natura costituzionale delle norme poste a
fondamento del regime finanziario della Regione Valle d'Aosta e
della necessità di concordare preventivamente con la stessa
l'eventuale loro modificazione;
Ritenendo corretta la ridefinizione del quadro generale della
fiscalità nazionale, sulla base dell'art. 119 della Costituzione,
solo nell'ambito di uno sforzo condiviso di perequazione e
solidarietà, ma non sulla base di presunzioni e banalizzazioni che
non tengono in conto le particolarità dei territori e delle
comunità interessate e la qualità complessiva dell'azione pubblica
che le riguarda;
Constatata la discussione in corso alla Camera dei Deputati
sull'art. 25 del Disegno di legge per la Delega al Governo in
materia di federalismo fiscale (AC 2105) con il manifestarsi di
rischi per le Autonomie speciali;
Esprime
il proprio dissenso sulle posizioni provocatorie espresse
dall'esponente del Governo;
Invita
il Presidente della Regione ed i Parlamentari valdostani a
manifestare con assoluta fermezza l'indisponibilità della Valle
d'Aosta ad una revisione delle regole fondamentali in ordine alla
compartecipazione sui tributi erariali che non sia fondata sulla
ricerca di un quadro condiviso e concertato anche attraverso il
ruolo della Commissione Paritetica, rifuggendo da ogni tentativo di
screditare le autonomie speciali con facili quanto ingiustificate
generalizzazioni.
F.to: Louvin - Empereur - Salzone - Lattanzi - La Torre -
Fontana Carmela
Conseillers présents et votants: 33
Pour: 33
Le Conseil approuve à l'unanimité.
Président
- Avec cette approbation nous avons achevé nos
travaux, je vous souhaite une bonne soirée.
La séance est levée.
---
La réunion se termine à 17 heures 32.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK