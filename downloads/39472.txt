Consiglio Regionale della Valle d'Aosta - Oggetto del Consiglio n. 2623 del 23 febbraio 2017 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
FINANZA REGIONALE E LOCALE
Partecipazioni azionarie regionali
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2623 del 23 febbraio 2017 - Resoconto
OGGETTO N. 2623/XIV - Interpellanza: "Forniture di beni e
servizi da parte della società "Caseificio valdostano S.r.l. di
Pollein a favore dell'Amministrazione regionale e delle società
partecipate".
Rosset (Presidente) -
Punto n. 16 dell'ordine del giorno.
Per l'illustrazione, chiede la parola il collega Bertin, ne ha
facoltà.
Bertin (ALPE) -
Con questa interrogazione affrontiamo un
fatto di cronaca che ha coinvolto diversi personaggi della comunità
valdostana, che è stata oggetto delle prime pagine per diversi
giorni dei giornali locali, e non solo. Abbiamo appreso dai mezzi
di informazione del coinvolgimento del titolare del Caseificio
valdostano in un'indagine condotta dalla Direzione distrettuale
antimafia relativa alla presenza della 'ndrangheta in Valle
d'Aosta, in particolare, venivano segnalati contatti tra gli
imprenditori in questione e alcuni personaggi che la Direzione
antimafia ritiene dei personaggi legati all'organizzazione
criminale mafiosa, nello specifico la 'ndrangheta. Per questo poi
si sono sviluppate diverse inchieste della Magistratura e proprio
il Caseificio valdostano, che ha avuto una crescita molto rapida
negli ultimi anni, rappresenta un attore economico certamente
significativo della nostra realtà, che ha molti rapporti non tanto
con l'Amministrazione regionale, che non ha una grande necessità di
acquistare dei formaggi ovviamente, ma piuttosto con tutta la
grande galassia delle società controllate e partecipate
dall'Amministrazione regionale stessa. I fatti emersi sono
evidentemente gravi e preoccupanti e evidenziano cose in parte
conosciute: una vicinanza dei settori economici e una capacità
anche della 'ndrangheta di infiltrare, o di tentare di infiltrare
il tessuto economico della nostra Regione, oltre il fatto che da
queste indagini emergono anche contatti con settori, oltre che
economici, anche politici locali. Il fatto è preoccupante e,
proprio per aumentare la conoscenza su questi aspetti, si voleva
sapere quali erano i rapporti economici in particolare tra il
Caseificio valdostano e le partecipate controllate
dall'Amministrazione.
Nell'interpellanza pertanto si chiede: "il numero e l'importo
delle forniture di beni e servizi acquistati dalla Regione...",
ovviamente i numeri non sono particolarmente significativi, ma in
particolare dalle società partecipate e controllate regionali e
dall'Associazione Forte di Bard, che è risultata anch'essa,
attraverso il suo Amministratore, in qualche modo lambita da questa
indagine della Magistratura; "con riferimento alle forniture in
questione, quante sono state affidate con incarico tramite gara e
quante tramite affidamento diretto"; sempre da questo punto di
vista, quali sono state le rotazioni che sono state adottate in
merito alle forniture, alla scelta dei fornitori e se si ha
intenzione di renderle più stringenti per aumentare la possibilità
di tutti a partecipare a questo mercato rappresentato dalle
acquisizioni delle società partecipate e controllate, che comunque
rappresentano dei numeri significativi in termini generali e adesso
vedremo anche per quanto riguarda l'acquisto dei formaggi.
Presidente -
Ha chiesto la parola il Presidente della
Regione, ne ha facoltà.
Rollandin (UV) -
Il 1° febbraio scorso abbiamo ricevuto
una sua richiesta ai sensi dell'articolo 116 del Regolamento di
avere gli stessi dati oggetto della prima domanda di questa
interpellanza e, nel rispetto di quanto previsto dall'articolo 116,
come Presidenza della Regione, abbiamo inviato la sua richiesta
agli Assessori regionali affinché le fornissero direttamente le
informazioni. Inoltre abbiamo chiesto all'Assessorato delle finanze
di raccogliere, tramite la struttura competente, i dati relativi
alle società controllate dalla Regione e di inviarli direttamente a
lei, questo per quanto riguarda la parte relativa al
quantum
.
Credo quindi che lei sia già in possesso di tutti i dati
richiesti - penso che le siano arrivati -, quindi mi limiterò a
riferire i dati relativi alla Presidenza della Regione: nel periodo
indicato nessun Dipartimento ha acquisito beni o servizi dalla
società in questione. Per quanto riguarda il Casinò, le sono stati
forniti i dati dal 2010, anno in cui la società ha incorporato la
STV S.p.A. che gestisce il Grand Hôtel Billia. Chiaramente i dati
significativi sono da allora, perché è da allora che ci sono stati
gli acquisti di beni collegati con l'attività del Grand Hôtel.
Come lei avrà avuto modo di vedere, gli acquisti dal Caseificio
valdostano hanno avuto un incremento dopo il 2012, in cui erano
stati di 70.533 euro. Nel 2013 il valore degli acquisti è stato di
271.830 euro; nel 2014, 433.264 euro, ciò è dovuto al fatto che nel
2013 la società Caseificio valdostano ha acquisito un'azienda
storica del settore della ristorazione valdostana: la Società
valdostana di ristorazione alberghiera e quindi ha acquisito tutti
i clienti che prima erano di questa società. Negli anni successivi
il valore degli acquisti del Casino de la Vallée sono diminuiti dai
124 mila nel 2015 ai 251 nel 2016. Ricordo come termine di paragone
che da quando è comparso sul giornale, il volume degli affari del
Caseificio valdostano è di circa 25 milioni di euro.
Per quanto riguarda l'Associazione Forte di Bard, avrà avuto
modo di vedere i valori economici dai dati che le abbiamo inviato:
nel 2009 le forniture acquisite dal Caseificio valdostano sono
state pari a 60.458 euro; nel 2010, 57.219; nel 2011, 42.062; nel
2012, 33 mila; nel 2013, 27 mila; nel 2014, 25 mila; nel 2015, 28
mila. Nel 2016 il Forte di Bard ha acquisito forniture per 106 mila
euro, ma questo valore è comprensivo dei generi alimentari e
servizi forniti al 4K, che sono di 68.560 euro.
Per quanto riguarda le altre due domande, le forniture di cui
sopra sono state affidate tramite gara. Il Casino de la Vallée ci
ha comunicato di non essere qualificato come soggetto di diritto
pubblico, quindi tenuto all'applicazione della normativa in materia
di contratti pubblici. Le forniture sono state commissionate
tramite affidamento diretto e non sono stati applicati criteri di
rotazione in quanto non vi erano altri soggetti adeguati rispetto
alle esigenze della società per quanto riguarda l'offerta degli
articoli, l'affidabilità della qualità dei prodotti e i tempi di
consegna. Il Forte di Bard ha sempre utilizzato il criterio di
rotazione nella scelta dei fornitori, infatti le forniture del
Caseificio valdostano rappresentano mediamente il 17 percento del
volume complessivo riferito ai generi alimentari. Nel dicembre
2013, anche se la natura giuridica dell'Associazione del Forte non
impone l'applicazione della normativa in materia di contratti
pubblici, l'Associazione, per garantire trasparenza ed economicità,
ha adottato un proprio regolamento per l'acquisizione di beni e
servizi in applicazione del Codice dei contratti pubblici. Inoltre,
per assicurare maggiore trasparenza, rotazione e parità di
trattamento, l'Associazione ha stabilito di procedere per importi
inferiori a 40 mila - per i quali il Codice dei contratti pubblici
consente affidamenti diretti - tramite la pubblicazione sul proprio
sito, che contiene una specifica sezione dedicata ai bandi e alle
gare, degli avvisi per la selezione degli operatori economici
interessati alle diverse tipologie di forniture. Se vuole, le do
poi una copia dei dati, ma credo che per la maggioranza li abbia
già lei, comunque, le faccio fare una copia.
Presidente -
Per la replica, chiede la parola il collega
Bertin, ne ha facoltà.
Bertin (ALPE) -
In parte, come diceva anche lei,
Presidente, sono dati che ho ricevuto in questi giorni, soprattutto
mi interessava capire con questa interpellanza se e quali rotazioni
erano state effettuate per l'acquisto di questi generi alimentari.
Le rotazioni sono poche, e le parti più significative sono state
fatte tramite affidamento diretto. È il caso di aumentare e rendere
più stringenti le rotazioni in questo settore, come tutti gli
altri, quanto meno intervenire in questo senso e rendere
trasparente e anche aprire il mercato a tutti da questo punto di
vista.
Si tratta comunque di cifre significative tenuto conto che si
tratta di formaggio, non di generi particolarmente costosi.
Complessivamente la "galassia" - chiamiamola così - delle
partecipate e controllate ha acquisito 2,5 milioni di beni e
servizi dal Caseificio valdostano, una cifra significativa che in
particolare vede il Forte di Bard e il Casinò de la Vallée tra i
principali acquirenti, ma anche altri come la società Monterosa,
gli impianti di risalita, che nel tempo ha acquistato quasi mezzo
milione di generi dal Caseificio valdostano che per un'azienda che
ha come finalità quella di gestire impianti di risalita sono
comunque numeri significativi, mezzo milione non mi pare una cifra
trascurabile. In termini generali è importante che si apra il
mercato di questo settore a più soggetti possibili, al di là della
questione legata all'indagine in corso, indagine in corso che
evidenzia le problematicità che conosciamo e che deve fare stare
attenti tutti, ad iniziare dalla politica e dall'economia poiché
per anni, forse un po' avendo un ruolo da Cassandra, evidenziavo la
presenza della 'ndrangheta in Valle d'Aosta, purtroppo oggi è
evidente a tutti e non può essere negata la capacità della
'ndrangheta di infiltrare il nostro tessuto economico, è un fatto
oggettivo che bisogna tenere in considerazione nell'agire di tutti
in questa regione. È necessaria una maggiore consapevolezza da
tutti i punti di vista, questo che sta emergendo rende ancora più
urgente un contrasto serio a questo fenomeno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK