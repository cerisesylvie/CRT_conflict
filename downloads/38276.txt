Consiglio Regionale della Valle d'Aosta - Oggetto del Consiglio n. 1849 del 25 febbraio 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AGRICOLTURA
UNIONE EUROPEA E RAPPORTI INTERNAZIONALI
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1849 del 25 febbraio 2016 - Resoconto
OGGETTO N. 1849/XIV - Approvazione del programma di sviluppo
rurale 2014/2020 della Regione autonoma Valle d'Aosta, cofinanziato
dal fondo europeo agricolo per lo sviluppo rurale e dal fondo di
rotazione statale.
Viérin M. (Presidente) -
Ricordo che siamo al punto n. 52
e siamo sempre in discussione generale. Chi chiede la parola? La
parola al collega Grosjean.
Grosjean (UVP) -
Buon pomeriggio a tutti.
Grazie
Presidente.
Ancora questo PSR, continuiamo a discuterne nel pomeriggio. Il
grande disappunto che abbiamo su questo PSR sorge soprattutto dalla
scheda che lei ci ha presentato, dalle famose simulazioni che noi
chiediamo da tanto tempo, l'ultima richiesta ufficiale è il 4
febbraio in Commissione, dove avevamo chiesto di farci capire la
differenza tra il PSR 2007-2013 e il PSR 2014-2020. Le avevamo
chiesto di fare due o tre esempi e qui avete giocato un po', avete
simulato ed è questo che a noi dà fastidio, perché avremmo voluto
dei dati più chiari, più semplici, più comprensibili e più reali,
non lo sono. Intanto avete inventato delle aziende modello,
un'azienda di medie dimensioni solo Fondovalle con 10 ettari di
prati e tre ettari di pascolo. Intanto mi chiedo dove sono i
pascoli in Bassa Valle sotto 600 metri, ormai sono 50-60 anni che
giro la Valle d'Aosta, prima ho fatto il pastorello, poi ho fatto
il pastore, poi mi sono occupato di vigne, ho visto tanti incolti,
ma di pascoli di Fondovalle non ne ho visti. Se andate a vedere sul
verde agricolo passato sulle pratiche, tutti quelli che sono sotto
i 600 metri sono prati irrigui. Una volta erano differenziati tra
prati asciutti, prati irrigui e prati arborati, adesso è tutto
prato, quindi mi avete messo dei dati che non ci stanno. Non ci sta
il carico di UBA, perché con 10 ettari di prato potrei avere 40 UBA
in stalla, perché il carico è 4 UBA ad ettaro, poi mi siete andati
a cercare le castane e le pezzate nere, perché non l'avete fatto
sulla razza più presente che è la pezzata rossa? Mettendo tutti i
vari incentivi, il fatto delle razze in via di estinzione o che,
quindi andate a far assomigliare o ad essere forse di qualche 100
euro superiore il premio del nuovo PSR nel 2017. Sappiamo benissimo
che il primo pilastro, il famoso premio unico è legato a dei
titoli, quindi c'è chi ha i titoli, c'è chi non li ha e i titoli
nel 2015 per il prato sono, se non vado errato, 60 euro ad ettaro.
Saranno 90-100 nel 2017, ma per adesso sono 60, quindi non mi date
il dato che noi avevamo chiesto della simulazione di adesso, ma mi
date nel futuro.
I titoli non sappiamo se ci saranno o meno, perché non è un
pacchetto che ci spacchetteremo in Valle d'Aosta. Il premio unico è
a livello nazionale, quindi non so ancora con che metodo verrà
spacchettato questo sistema, per ridurre da 300 a 350 euro ad
ettaro quello che era il premio unico in Piemonte e nelle pianure
d'Italia e portarlo ai 125-130 ettari, che sarà l'obiettivo finale
del 2020 in tutta Italia. Noi quindi saliremo pian pianino fino a
120-130 ettari, dall'altra parte dovranno scendere, quindi non so
come esattamente funzionerà e dare per scontato già il dato del
2017 mi sembra abbastanza difficile.
L'impressione rimane sempre la stessa: c'è molta confusione. Non
si vuole far chiarezza, non si vuole dire agli agricoltori, agli
utenti quanti e chi veramente avrà diritto o avrà la possibilità di
percepire, perché il diritto ce l'hanno tutti agli aiuti previsti
dalla Comunità, cofinanziati evidentemente, quindi è una situazione
veramente spiacevole. Con tutte le riunioni che abbiamo fatto non
siamo arrivati a trovare un dato che ci trovasse d'accordo, questo
veramente è un peccato.
Mi riallaccio alla mozione che avevamo fatto il 29 settembre,
dove si chiedeva un tavolo di lavoro. Il tavolo di lavoro non era
solo per la gestione dei reflui, quella era una delle motivazioni.
Il tavolo di lavoro serve con urgenza per rilanciare questa
benedetta agricoltura, per capire dove vogliamo andare con
quest'agricoltura.
Lei stamattina, quando ha fatto la lettura della sua bella
relazione, ad un certo momento ha fatto tutta una serie di
riflessioni che non mi trovano in linea, non sono convinto di
quello che ha detto. Parlava di progettualità, ma i progetti
qualcuno li deve fare, non possiamo immaginare che siano gli
agricoltori a dover progettare una visione di agricoltura
complessiva. Ognuno ha i suoi problemi nella sua azienda. Parlava
di competitività, siamo in condizioni difficili, la competitività
dovrebbe essere una cosa legata alla qualità, ma, per fare qualità,
ci vuole un altro di quegli elementi che noi abbiamo chiesto da
sempre, che è la consulenza, l'assistenza tecnica, un sostegno
tecnico per poter fare qualità. È un po' come quando si va in
montagna, finché si cammina sulla terra, sulla teppa, più o meno
tutti vanno su, quando si arriva dove c'è la roccia, comincia ad
esserci una selezione, ma, per fare l'ultimo pezzo, ci vuole una
guida, magari anche esperta. Nel mondo dell'agricoltura è la stessa
cosa e se vogliamo veramente dare una svolta, dobbiamo cambiare
sistema di concepire l'agricoltura.
Se io le chiedessi adesso, Assessore, alcuni dati, non so se lei
sarebbe in grado di darmi delle risposte. Se le chiedessi quanto è
stato il reddito medio della frutticoltura nel 2015, piuttosto che
della viticoltura, piuttosto che dell'allevamento, credo che non
avremmo alcun dato. Penso che avrei dei grossi problemi a chiederle
la produzione di uve del 2015, non ho ancora visto nessun dato,
siamo ormai a febbraio. Penso che queste sono tutte cose che vanno
riviste, vanno rimesse insieme. Se vogliamo produrre, se vogliamo
avere competitività sul mercato come dice lei, dobbiamo sicuramente
sapere cosa produciamo, cosa dobbiamo produrre e cosa ci richiede
il mercato.
Adesso quelli del latte, poveracci, si mettono tutti a fare
yogurt, tutti hanno comprato la macchinetta per fare lo yogurt,
perché non ce la fanno più a stare nei conti. Fra un po' di giorni
ci sarà la lotta al prezzo più basso dello yogurt, chi 0,70 euro a
vasetto, poi ci sarà il vicino che lo fa a 0,65, poi quello che lo
fa a 0,50 e poi neanche lo yogurt funzionerà più. Andiamo a
distruggere un sistema produttivo che veramente si sta sfaldando da
solo. A me fa piacere vedere l'imprenditorialità, che le piccole
aziende si attrezzano per finire il ciclo positivo interno
all'azienda, per poter vendere meglio, ma ci siamo chiesti per
quale motivo lo fanno? Ve lo siete chiesti? Forse probabilmente lo
fanno perché hanno l'acqua alla gola ed è un tentativo. Io non
credo che la Valle d'Aosta diventi la valle dello yogurt e dei
formaggini freschi, il nostro prodotto di punta nel settore
lattiero-caseario è e rimarrà la fontina, dobbiamo lavorare sulla
valorizzazione della fontina. Cosa si sta facendo? È chiaro,
rimandiamo il compito al consorzio piuttosto che alla cooperativa,
ma noi cosa stiamo facendo di concreto? Abbiamo un
Institut
agricole
, abbiamo un'università, stiamo lavorando su questo
settore per far crescere la fontina? Perché poi quando tutti si
faranno lo yogurt a casa, i caseifici come pagheranno le spese di
gestione se non hanno più il latte? Vedete che è una catena
continua di problematiche che vengono fuori una dopo l'altra. Noi
avevamo con dispiacere, con veramente tanti dubbi votato in
Commissione favorevolmente, con il collega Sandro ci eravamo
confrontati un po', ma oggi avrei quasi voglia di fare come fa un
arbitro di calcio quando un giocatore fa una simulazione di fallo
magari per farsi assegnare un rigore, tirare fuori un cartellino,
sicuramente il cartellino giallo lo tiriamo fuori, non so ancora se
tireremo fuori il cartellino rosso, lasciateci ancora riflettere un
attimo.
Si dà atto che dalle ore 15.39 assume la presidenza il
Vicepresidente Follien.
Follien (Presidente) -
La parola al Consigliere
Marquis.
Marquis (SA) -
Ho ascoltato con molta attenzione gli
interventi che si sono succeduti: dalla relazione dell'Assessore
alle considerazioni che sono state fatte puntualmente dai
Consiglieri di opposizione sinora intervenuti. Sono delle
osservazioni che hanno messo in evidenza le criticità del mondo
agricolo, ma io credo che occorra fare delle considerazioni anche
di carattere più generale. Il momento che stiamo vivendo è un
momento molto difficile, è da tempo che ne parliamo in questo
Consiglio, la contrazione delle risorse finanziarie ci ha un po'
portato a rivedere tutta l'azione della pubblica amministrazione.
Occorre ottimizzare questa gestione e credo che in quest'ottica sia
stato definito il piano di sviluppo rurale, sempre in armonia con
il quadro strategico regionale che abbiamo esaminato ieri. Io credo
che la grande novità di approccio sia la novità di agire in modo
integrato e quindi di cercare di dare supporto ai vari settori in
cui dobbiamo intervenire, anche facendo leva sulle sinergie tra uno
e l'altro.
È stata un'occasione questa di predisposizione del piano di
sviluppo rurale anche per fare tutta una serie di considerazioni e
di poter verificare la lettura del contesto, una lettura che ci
dice che abbiamo delle situazioni consolidate sostanzialmente per
quanto concerne il nostro territorio, un territorio difficile, un
territorio di montagna con delle caratteristiche climatiche e
morfologiche che lo caratterizzano e danno la possibilità di fruire
dei suoi frutti soprattutto sotto il profilo stagionale. Anche
l'assetto della proprietà, che è molto parcellizzata, non aiuta al
suo sfruttamento. Credo però che le considerazioni importanti
possano essere anche dai caratteri più dinamici sulla lettura del
contesto delle imprese. Abbiamo circa 3500 imprese che operano,
sono generalmente di piccola entità, spesso a carattere familiare,
che dedicano a quest'attività anche dei momenti complementari alla
loro vita. Per quanto concerne la collocazione di queste imprese,
circa il 70 percento è collocata nell'asse centrale, poi c'è tutta
una serie di problematiche sulle aree marginali, dov'è prevalente,
soprattutto alle quote più alte, l'attività zootecnica.
Mi chiedo quali sono le novità e gli indirizzi di questo piano.
Io credo che questo piano deve guardare in modo nuovo e innovativo
al futuro rispetto a quello che è stato il passato, ritengo che
questa sia anche un'opinione condivisa all'interno del Consiglio.
Negli anni passati sono stati fatti dei grandi interventi per
mantenere la popolazione in montagna, si faceva anche riferimento
prima - e lo faceva il collega Nogara - a quel convegno che c'è
stato sulla popolazione perduta in montagna, dove sono state
evidenziate in particolare le situazioni della Valle d'Aosta e del
Trentino, che sono le uniche Regioni che si sono contraddistinte
nel tempo per aver mantenuto la popolazione in montagna. Io credo
che questo sia dovuto al fatto che c'erano delle grandi risorse
disponibili, degli investimenti che sono stati fatti sia sotto il
profilo infrastrutturale, ma anche come contributi al sostegno
delle attività che sono state svolte sinora in montagna.
Evidentemente la situazione è mutata, il quadro non è più il
medesimo di prima e quindi occorre traguardare al futuro in modo
diverso. Io credo che bisogna spronare un po' tutti a lavorare
insieme, a parlare non per ricordare i tempi perduti in cui si è
mantenuto il sistema a livello di sussistenza, ma bisogna guardare
per puntare ad una nuova competitività del settore. È solo così
che, secondo me, riusciremo a dare un futuro a tutti i comparti e
in particolare al comparto agricolo. Bisogna quindi lavorare sulla
competitività, mi rendo conto che non è questo un tema sicuramente
facile, perché ci vanno anche delle risorse per creare
competitività. Bisogna creare una mentalità nuova, bisogna
insistere sulla formazione e credo che a questo riguardo importante
sia l'attività
dell'Institut agricole
, dell'Università,
della ricerca per dare un supporto e dare la possibilità
soprattutto di innovare sia nei processi le attività, ma anche
verso nuove produzioni.
Concordo con quello che diceva prima il collega Grosjean: che
soprattutto nel settore lattiero caseario bisogna valorizzare il
bene, bisogna valorizzare il prodotto principe che è quello della
fontina. Ritengo quindi che la strada giusta sia quella di
valorizzare i prodotti più che lavorare sostanzialmente nel
garantire l'incentivo, perché quella può essere una strada
vincente, una partita difficile, una partita che dobbiamo fare
tutti credendoci. Credo che bisogna anche sostenere il fare rete da
parte di tutti gli operatori all'interno della filiera, ma anche e
soprattutto mettere in relazione i settori diversi. E qui voglio
fare alcune considerazioni riguardo a quelle che possono essere le
opportunità del connubio agricoltura-turismo in ambito di
valorizzazione dei nostri prodotti. Credo che in questo settore ci
siano dei margini su cui lavorare per ottenere dei risultati, che
possono essere utili soprattutto a chi opera in questi ambiti.
Credo che dei segnali incoraggianti provengano anche dai giovani in
più settori e mi riferisco alle esperienze che ci sono nell'ambito
dell'orticoltura, ad esempio, ci sono dei giovani che hanno avviato
delle attività che sono delle attività a carattere principale e che
pare diano delle buone soddisfazioni, o perlomeno delle
gratificazioni sull'impegno che viene profuso. Credo quindi che ci
siano ancora delle opportunità nei vari settori, così come abbiamo
conseguito degli ottimi risultati in questi anni nell'ambito della
viticoltura, il prodotto è apprezzato, è un prodotto spendibile
all'interno della regione e anche fuori Valle. È un settore anche
questo che può ancora dare delle marginalità incrementali, così
anche credo nel settore della frutta ci possano essere ancora dei
margini di lavoro per ottenere dei risultati che possono dare delle
soddisfazioni. Credo quindi che sarà sicuramente difficile il
percorso che bisogna fare, ma è un percorso che dobbiamo fare tutti
insieme e la predisposizione di questa programmazione, che ha messo
anche in contatto la pubblica amministrazione con tutti i portatori
di interesse ritengo che sia stato anche un momento positivo per
rendersi conto, per mettere a fattore comune gli indirizzi, gli
orientamenti a cui orientarci per poter sostanzialmente ottenere
dei risultati positivi per il futuro. Le difficoltà quindi sono
sicuramente da risolvere, perché poi non bisogna dimenticarci che
bisogna operare nel concreto della vita di tutti i giorni e quindi
ritengo che le parole che sono state spese anche dall'Assessore
siano delle parole positive, ha riconosciuto che il piano può
essere perfettibile strada facendo, perché bisogna procedere con la
sua applicazione, dopodiché si vedrà se ci saranno delle situazioni
in cui intervenire e quali margini sostanzialmente ci saranno per
poter migliorare le difficoltà che si approcciano.
In ultimo mi corre l'obbligo, credo che sia doveroso anche
sottolineare il lavoro che è stato fatto dalla Commissione. Il
piano è stato approvato a livello di proposta nel 2014, io allora
non facevo parte della Commissione, era presieduta dal collega
Borrello, però so che sono state fatte parecchie riunioni in cui
sono stati sentiti i portatori di interesse, che hanno espresso i
loro pareri, le loro suggestioni e che in parte in alcuni casi sono
state anche poi recepite nell'ambito del programma. In ultimo è
stato esaminato il programma lo scorso 4 febbraio, è stato
rilasciato il parere definitivo positivo che sostanzialmente ha
aperto la strada per quest'approvazione. È un'approvazione che per
noi oggi è di fondamentale importanza, perché credo che da qui in
avanti si possano poi mettere in atto delle misure per cercare di
dare rilancio al settore. Questo era quanto mi sentivo di dire,
credo che bisogna guardare con ottimismo, pur con la consapevolezza
delle difficoltà che ci sono da affrontare, difficoltà che ha il
settore dell'agricoltura così come tutti gli altri settori
imprenditoriali, che derivano dal nostro essere piccoli, dalla
difficoltà a fare sistema e dalla polverizzazione del sistema delle
imprese. Credo che dobbiamo lavorare in questa direzione per
mettere tutti assieme, per ottenere dei risultati che possano poi
portare anche ad avere delle positive ricadute occupazionali.
Grazie.
Presidente -
La parola al Consigliere Ferrero.
Ferrero (M5S) -
Grazie Presidente.
Anche in questo caso si è persa un'occasione. Più che un piano
di sviluppo rurale per noi è un piano di sottosviluppo rurale e la
motivazione è abbastanza semplice: si affronta anche in
quest'occasione con tutta una serie di strumenti che sono strumenti
ordinari una situazione che è completamente straordinaria. Una
situazione che è cambiata innanzitutto perché il sistema che
avevate creato voi - e che era un sistema agricolo basato
esclusivamente sulle sovvenzioni - aveva generato una serie di
aziende che non a parità di qualità, ma con delle disparità di
qualità incredibili potevano usufruire degli stessi contributi,
delle stesse sovvenzioni e degli stessi aiuti. Adesso ci troviamo
da un giorno all'altro un'agricoltura a cui è stata tagliata
improvvisamente tutta la struttura, l'impalcatura che era stata
creata precedentemente e questo non si può fare. Come non si può
togliere da un giorno all'altro la dose di droga a chi ne fa uso,
così non si può togliere da un giorno all'altro ad un'economia che
era drogata dalle sovvenzioni e pretendere che il giorno dopo
l'agricoltore, che ovviamente aveva impostato la sua attività su
quel sistema, diventi un imprenditore, uno squalo che conquista il
mercato.
In questo piano di sviluppo rurale dovevano essere centrali - e
noi questo lo sosteniamo sin dalla campagna elettorale - due parole
per l'agricoltura: la prima è formazione, la seconda è qualità,
tutto il resto può essere buttato alle ortiche. Questi sono i due
punti da cui deve partire, ripartire il possibile difficoltoso
rilancio dell'agricoltura valdostana. Abbiamo degli strumenti, che
qui sono stati citati genericamente, ma che devono diventare invece
i pilastri del rilancio, ecco allora la formazione che può partire
dall'
Institut agricole
, da altri tipi di strumenti. Abbiamo
delle eccellenze, perché non è vero che è tutto da buttare, sono
stati anche investiti dei soldi e io me ne sono reso conto di
recente in una visita al Consorzio dei produttori delle fontine, la
Regione ci ha messo dei milioni di euro, ma abbiamo una struttura
di eccellenza. Abbiamo una struttura che è in grado di affrontare
il mercato, abbiamo una struttura che da un giorno all'altro, e
questo peccato che non si sappia...è arrivata un'ispezione della
Food and Drug Administration
degli Stati Uniti, perché anche
una parte della fontina va negli Stati Uniti, e l'hanno superata
senza problemi. Allora perché questi soggetti che sono sul mercato
non diventano il centro del nostro rilancio? Soggetti che hanno
dato effettivamente una prova delle loro capacità e che però adesso
sono in grave difficoltà, perché non hanno gli strumenti finanziari
per poter crescere ancora, per poter fare la promozione, per poter
fare un
marketing
aggressivo che adesso è necessario.
La qualità è vincente, la qualità comporta anche delle scelte e
dei sacrifici. Bisogna riconoscere che sul mercato anche in
agricoltura, come negli altri settori, ci sono degli operatori che,
cresciuti con la droga regionale degli aiuti, non sono in grado di
essere dei buoni agricoltori e quindi non devono essere aiutati
come gli altri agricoltori, perché il mercato fa la selezione. Qui
in Valle d'Aosta la selezione l'ha fatta sempre il clientelismo in
tutti i settori: dall'agricoltura all'artigianato, all'industria,
agli ordini professionali. Adesso le cose devono cambiare, ma non
perché lo dice il Movimento Cinque Stelle, perché sennò si va a
sbattere la testa contro il muro. C'è quindi una mancanza di
visione anche in questo caso delle prospettive, ma probabilmente
dovuta anche al fatto che la classe politica che attualmente ancora
occupa gli scranni più alti del potere è una classe politica
vecchia, che sa fare solo quel tipo di politica, che non riesce a
vedere al di là del proprio naso, peccato perché le opportunità ci
sono, le possibilità ci sarebbero, gli strumenti ci sono, ma non
possiamo descrivere genericamente un piano, un mucchio di pagine,
magari anche fatte...ho visto dei nomi...anche commissionate,
quindi abbiamo anche pagato per farci fare questo piano, perché poi
c'è la Comunità europea di mezzo, deve essere tutto bello, a posto,
le caselline, te lo passano e abbiamo fatto il compitino. Non serve
a niente, bisogna che ci sia effettivamente poi un ritorno sul
territorio degli effetti di questo piano, perché sennò nessuno se
ne accorge, quindi anche in questo caso il vuoto assoluto dopo le
sovvenzioni. Non si prende con coraggio una strada, che deve fare
come in agricoltura, così deve farlo nel commercio, nel turismo,
nel settore anche industriale, una selezione, se la selezione non
la farete voi, la farà il mercato, ma il problema è che, lasciando
in un settore, in un ambito economico degli elementi critici,
questi comporteranno il fallimento di un discorso globale di
settore, non puoi rilanciare il settore se ti tieni delle palle al
piede. E qui mi pare che siano più importanti i voti anche di chi
dovrebbe essere sbattuto fuori dai settori professionali, piuttosto
che far ripartire la Valle d'Aosta.
Da parte nostra quindi non ci sarà un appoggio a questo piano,
che non è un piano che aiuta l'agricoltura della Valle, non è un
piano che aiuta il rilancio della Valle e - questo dovreste saperlo
voi meglio di me - se l'agricoltura inizierà a scendere sotto un
determinato livello di numeri, andrà in crisi il turismo, andrà in
crisi tutto.
Ultima suggestione. L'agricoltura sta cambiando, non ci sono più
o stanno sparendo le piccole imprese, ci sono le mega stalle, anche
questa è in un certo senso una perdita di valore aggiunto. Allora
andiamo a rivedere la legge sull'agriturismo, che è troppo rigida,
perché se viene imposto alla persona di avere la maggior parte del
reddito che provenga dall'agricoltura, diventa problematico,
inseriamo il turismo, incassiamolo assieme all'agricoltura.
Facciamo sì quindi che una famiglia possa svolgere una parte di
attività agricola e una parte di attività turistica, ma questo deve
essere diffuso su tutto il territorio. Lo sappiamo benissimo, ci
sono ancora in molti casi persone che hanno un lavoro dipendente e
fanno qualcosa in agricoltura, ma sono sempre meno ed erano il
valore aggiunto degli anni scorsi. Se il voto sarà contrario,
quindi comunque c'è un'apertura, nel senso che speriamo che voi
possiate fare una riflessione, perché, a nostro avviso, in pochi
anni rimarrà il deserto in Valle d'Aosta con questi piani di
sottosviluppo rurale.
Presidente -
Siamo sempre in discussione generale, ci
sono interventi? La parola al Consigliere Bertschy.
Bertschy (UVP) -
Io non ritornerò, anche perché l'hanno
fatto in maniera competente e articolata i colleghi Sandro Nogara e
Vincenzo Grosjean, sul merito e sui contenuti, però vorrei
esternare, perché qui sennò ci si prende in giro, tutta la mia
insoddisfazione per il rapporto del Presidente della III
Commissione, perché se c'è una cosa che oggi è stata messa in
discussione è proprio il lavoro che è stato fatto in Commissione. O
qua quindi ci diciamo le cose come stanno fino in fondo, Presidente
Marquis - e noi, quando facciamo le riunioni, sentiamo quali sono i
commenti e i colleghi sulle cose che si dicono -, sennò giriamo
intorno alla giostra, ogni tanto ci sale qualcuno, soprattutto se
ha dei biglietti omaggio.
I colleghi Grosjean e Nogara hanno votato a favore di un
documento che è stato presentato in una maniera e solo ieri hanno
avuto il completamento dell'informazione che invece doveva arrivare
in Commissione per completare il percorso di discussione. A me
sembra strano che solo loro lo leggano in maniera negativa, loro e
i colleghi dell'ALPE e voi riuscite a leggere quel documento che
dice un'altra cosa rispetto a quello che è stato approvato in
maniera positiva. Le proiezioni, le famose proiezioni...quindi o è
uno spirito di maggioranza legittimo, ma oggi stiamo parlando di
contenuti e sui contenuti non è che si può sempre discutere. Il
grigio va bene ogni tanto, ma è o bianco, o è nero, non si possono
fare tanti giri di parole. Io le chiedo, Presidente di Commissione,
se questa è la sua posizione, allora anche in Commissione mettiamo
un po' in discussione quello che stiamo facendo, perché le
Commissioni servono ad andare in fondo alle questioni, dirci le
cose, poi alcune cose si possono dire magari un po' meno
ufficialmente o un po' più ufficialmente, ma ci è parso di capire
tutta una serie di criticità e anche di osservazioni anche da parte
vostra come gruppo, come Presidente e tutto su questa situazione.
Qui tutti noi abbiamo voglia di dare messaggi positivi alla
comunità e di investire sul futuro, ma in un settore che ha perso
così tanti milioni di euro non si può barare.
Questa mattina e questo pomeriggio sembra di assistere a due
documenti diversi, quindi o non c'è onestà intellettuale nel
leggerli, o non c'è onestà intellettuale nell'interpretarli da
parte vostra. Io sono curioso di sentire la replica dell'Assessore
Testolin alle osservazioni fatte, però noi non ci stiamo più e non
vogliamo stare al giochino di coprire quello che non funziona. Si
può votare a favore, ma si possono fare le critiche che si fanno
anche nei corridoi, perché stiamo pensando a delle persone, a dei
settori, a della gente che guadagna il suo sistema, la sua
possibilità di vivere anche su questi contributi che sono stati
sbandierati ai quattro venti come la salvezza per l'agricoltura e
anch'io, che sono poco competente in materia, l'ho letto e l'ho
sentito come qualche cosa che "per fortuna, arrivano", perché ho
tanti amici che cercano di sbarcare il lunario per quello che è
stato costruito fino ad ora. Tutti siamo per la qualità, tutti
siamo per le riconversioni, ma domani mattina la gente dovrà
guadagnarsi da vivere. I processi di riconversione si fanno, ma si
fanno cercando di guidarli. Ieri il collega Chatrian ha parlato
delle borse di studio con una visione in prospettiva che è una
visione politica, poi l'Assessore ha argomentato anche nella
maniera giusta, ma si guarda al futuro, si cerca di investire. Qui
dall'oggi al domani vorremmo che tutti facessero qualità dopo che
per anni abbiamo fatto cose diverse, diciamole però queste cose,
non prendiamo in giro i valdostani, quelli che stanno facendo
fatica! E qui in agricoltura non si può dire che non si faccia
quella fatica. Le persone le conosciamo, ognuno nei suoi Paesi sa
dove sono queste persone e cosa stanno facendo. Certo, basta dire:
"non abbiamo più contributi, ve ne abbiamo dati troppi", ma oggi io
devo ancora vivere, allora cerchiamo di essere corretti.
Diciamocele le cose, non possiamo sempre lanciare dei messaggi così
superficiali: "votatelo, perché deve andare avanti". Noi siamo qui
che stiamo discutendo, votiamo contro, votiamo a favore, non è
quello il problema: il problema è che i contenuti non ci sono in un
documento dove si compartecipa, perché la Regione mette i suoi
soldi e attraverso i suoi soldi è andata a cercare altri soldi in
Europa, ma per un settore che non è un settore che farà del lusso:
è un settore che deve sopravvivere e non possiamo sbagliare neanche
una virgola.
Io stamattina sentendo gli interventi mi sono preoccupato,
perché non arriveremo alle persone che stanno male. Assessore, o
lei è veramente sicuro che questo possa succedere, sennò fermatevi
un attimo ora. Ragionate, cercate di ascoltare le osservazioni che
sono state fatte, arrivano da persone che quel mondo lo conoscono.
Cerchiamo quindi di essere onesti almeno nel discutere i documenti,
le posizioni politiche non sono un problema, ma almeno nel
discutere i documenti. Questa è un'osservazione che faccio per
questo documento, ma vorrei che si facesse in generale, perché
altrimenti in questo momento di crisi ci prendiamo in giro e fuori
di qua avremo sempre meno credibilità. Al di là di come votiamo,
avremo sempre meno credibilità, perché domani mattina le
incontrerete anche voi quelle persone che stanno male, che non
potranno arrivare all'aiuto e che avranno fatica a portare avanti
le proprie aziende, che abbiamo detto tutti devono essere piccole
per fare qualità, però bisogna aiutarle.
Si dà atto che dalle ore 16.11 riassume la presidenza il
Presidente Marco Viérin.
Viérin M. (Presidente) -
Altri che chiedono la parola?
Chiudiamo la discussione generale. Per la replica, la parola
all'Assessore Testolin.
Testolin (UV) -
Grazie Presidente.
Ho ascoltato con molta attenzione tutti gli interventi e mi sono
annotato delle iniziative, dei confronti che sono usciti non solo
in questa sede ma anche in sede di Commissione, in cui si è parlato
nel suo complesso del sistema agricoltura in Valle d'Aosta, delle
criticità dettate al di fuori dal programma di sviluppo rurale che
siamo chiamati a votare con questa deliberazione. Abbiamo sentito
delle indicazioni che vanno a macchia di leopardo a dare delle
soluzioni, tutte per loro conto magari condivisibili, ma bisogna
tornare un po' a quello che è il motivo della discussione. Siamo
qua oggi non a parlare di un bilancio regionale, sul quale ci siamo
confrontati, sul quale torneremo a confrontarci evidentemente, oggi
siamo qua a discutere di un programma di sviluppo rurale che deve
dare delle risposte in funzione di determinate indicazioni, di
determinate regole, di determinate scelte che sono state fatte a
monte in funzione di una situazione che c'è e c'era nel momento in
cui è partito questo progetto di programma di sviluppo rurale.
Quello che stride un po' è sinceramente l'ultimo intervento del
collega Bertschy, che mi stupisce per la sua aggressività in senso
buono e parto dalla fine. Nel documento che è stato fornito su
richiesta dei Consiglieri, che era stato condiviso in Commissione,
sostanzialmente si era cercato di garantire in un contesto di
continuità gli aiuti per un'agricoltura che va e deve andare ad
essere sostenuta per la sua difficoltà di produzione, per le sue
minori capacità di produrre reddito per la tipologia di agricoltura
che viviamo, per il suo maggiore bisogno di ore di lavoro rispetto
ad altre realtà, quindi con un'indennità compensativa e nello
stesso tempo si va a garantire per delle scelte ambientali, per
delle scelte di un certo tipo di atteggiamento durante lo
svolgimento della propria attività agricola un compenso che viene
definito compensazione agroambientale, tenendo anche conto delle
evoluzioni che vanno nel premio unico - che ci vedeva ultima
regione in Italia per valore quota ad ettaro nella passata
programmazione - ad incrementare in questo periodo, i sette anni
futuri, quelli che invece saranno i ritorni da questo punto di
vista. Ritorni che non sono né marginali, né banali, perché in
altre realtà regionali la PAC costituisce l'aiuto all'agricoltura:
aiuto all'agricoltura per la produzione, per il lavoro che fa,
mentre il resto del programma di sviluppo rurale, la parte
importante del programma di sviluppo rurale viene destinata
evidentemente a rafforzare il tessuto imprenditoriale o altre
attività.
Per quanto ci concerne, il valore della PAC, pur andando ad
aumentare in questi prossimi anni - e andrà ad aumentare in maniera
consistente -, sarà ancora probabilmente più contenuto rispetto ad
altre realtà regionali, ma ci permetterà di intervenire in maniera
meno massiccia di una volta invece sulle misure del PSR, quindi
l'indennità compensativa e l'agroambiente, garantendo al tempo
stesso agli agricoltori un ritorno per queste tre misure, che non
sono state scelte a caso o opportunamente scelte, come diceva il
collega Grosjean, perché queste misure sono le misure a superficie.
Non c'entrano niente le razze, perché qua non viene pagata la
razza, qua c'è solo l'indennità agroambientale e l'indennità
compensativa, quindi le razze sono ancora un altro introito che non
c'entra niente. Queste sono quattro ipotesi su quattro tipologie,
evidentemente sono delle proiezioni sui dati e poi ogni azienda
avrà le sue caratteristiche singole personali. Questa è la
proiezione di quelli che possono essere i risultati di quattro
tipologie di aziende: due di piano e due di alpeggio. Se poi questo
deve essere chiamato a pretesto da parte del collega Bertschy per
giustificare un cambio di idea, che è legittimo, per una verifica
delle caratteristiche del programma di sviluppo rurale rispetto a
quello che è stato votato in Commissione, non è un problema. Se
deve prendere una difesa d'ufficio in questo senso, noi ne
prendiamo atto.
Per il resto, andrei a dare nei limiti del possibile alcune
informazioni puntuali invece su delle osservazioni emerse durante i
vari interventi. Uno sbilanciamento sul settore zootecnico, così
come sottolineato dal collega Roscio. Non direi che c'è uno
sbilanciamento sul settore zootecnico, è che il 95 percento
dell'agricoltura valdostana si basa ed è svolto da imprese
zootecniche. Evidentemente dall'analisi di contesto quindi emerge
la necessità di sostenere questo settore
in primis
rispetto
agli altri, poi possiamo essere d'accordo o meno sul principio di
aiutare in maniera così importante questo settore, però rimane il
fatto che queste sono le indicazioni, va sostenuto maggiormente il
settore più in criticità. La volontà politica è quella
evidentemente di non trascurare nessun settore, soprattutto quelli
in funzione di
startup
, dove l'intervento iniziale da parte
dell'amministrazione pubblica è fondamentale per poter dare il "la"
a delle nuove attività che siano autosufficienti e competitive sul
mercato. Il settore viticolo evidentemente è stato sostenuto nel
tempo, ma è stato un ottimo esempio delle capacità imprenditoriali,
delle possibilità di fare reddito e di rimanere in piedi anche con
aiuti decisamente limitati, o anche senza aiuti, perché poi gli
aiuti vanno anche in funzione delle più basse redditività
riscontrate dal settore rispetto alla media di altre Regioni e di
altre situazioni. La possibilità di intervenire in alcuni settori
quindi c'è ed è più forte, in altri c'è meno e quindi, pur cercando
di sostenerli, anche gli approcci tecnici per poterlo fare sono più
limitati.
Le variazioni che ci sono state in merito al PSR sul piano
finanziario sono non tanto e non solo comunque dettate dalla
Comunità europea, ma sono rimodulazioni che sono state inserite
anche in funzione di quelle che sono state delle scelte poi che
sono andate a modificare nel loro complesso l'assetto finanziario
del programma di sviluppo rurale con l'inserimento per obbligo
della banda larga, che ha dovuto per forza di cose distrarre delle
risorse da alcune allocazioni. In questo contesto si sono
valorizzate - e mi fa piacere che se ne sia preso atto con
soddisfazione - determinate misure che prima erano magari
sottovalutate da un punto di vista finanziario e che con questi
cambiamenti si crede che possano dare delle risposte più
puntuali.
Per quanto riguarda quello che ha detto il collega Nogara, che
io evidentemente condivido, sulla necessità, così come anche altri
colleghi, il collega Marquis...sulla possibilità, l'opportunità e
la necessità di cercare di mantenere ancorate le nostre realtà
rurali al territorio, di cercare di agevolare, di far crescere sul
nostro territorio delle aziende, soprattutto quelle giovanili,
nelle realtà più marginali, questa è un po' l'indicazione che è
stata data e verrà data anche tramite quelli che saranno i criteri
di scelta e di punteggio per poter accedere a questi fondi per
cercare di avvantaggiare queste situazioni, che si trovano in
realtà più lontane da quelli che sono i servizi, più lontane da
quelle che sono le opportunità anche di rapportarsi con un mercato,
più lontane anche da un punto di vista logistico. Ben venga a
questo punto anche - ed è una valutazione che è emersa anche in
Commissione - avere magari dei supporti tecnologici che possano
consentire di avvicinare queste opportunità innovative alle aziende
che più sono distanti invece dai servizi in modo fisico.
Per altri ragionamenti anche qua abbastanza tecnici, si è
parlato di possibilità su determinate misure di avere dei ritorni
su dei territori molto più estesi, ad esempio, negli alpeggi, dove
prima c'erano delle limitazioni a 200 ettari, adesso queste
limitazioni non ci sono più. Tengo solo a sottolineare per gli
alpeggi, che, per quanto riguarda le indennità compensative, ad
esempio, non c'è più un limite di 200 ettari, ma oltre i 200 ettari
in realtà non si paga più niente per quanto riguarda l'indennità
compensativa, perché è concepito come un meccanismo che permette di
avere delle economie di scala e quindi, dopo una certa soglia, non
c'è più la necessità di andare a pagare un qualcosa per la mancanza
di redditività, perché questa viene compensata dalle iniziative che
vengono messe in essere, non hanno più necessità di essere. Mentre
per quanto riguarda le indennità agroambientali, evidentemente sono
degli impegni che vengono assunti per una gestione di un certo
tipo, quindi se vengono gestite su un ettaro, viene pagato per un
ettaro, se sono gestite su 400 ettari, vengono pagate su 400
ettari, questo da un punto di vista squisitamente tecnico.
Per quanto riguarda gli investimenti, gli investimenti in senso
generale hanno l'obiettivo di aumentare la competitività delle
aziende e qua si innesca un discorso che è duplice, così come su
altre valutazioni, in merito all'opportunità di salvaguardare una
biodiversità anche dal punto di vista aziendale che caratterizza
enormemente la Valle d'Aosta. La Valle d'Aosta è composta da tante
realtà produttive, la maggior parte delle quali...si parlava di
1500 aziende che hanno diritto alla PAC, 1500 aziende che
probabilmente sono veramente aziende agricole, le altre sono
aziende a livello familiare, continuano a lavorare il territorio e
ben venga che lo facciano. Per trovare un equilibrio in
quest'ambito, evidentemente ci sono delle misure che più si
prestano a poter andare incontro alle esigenze dei piccoli, altre
che si prestano meno.
Sul discorso della competitività evidentemente è una di quelle
misure dove l'obiettivo di sostenere l'azienda agricola è quello di
farla crescere per darle la possibilità, con determinati
investimenti, di poter essere autosufficiente, o comunque di
renderla più interessante da un punto di vista operativo sul
mercato. Su questa tipologia di investimenti quindi evidentemente
ci sarà più spazio per delle aziende che sono già minimamente
strutturate, meno spazio per quelle che sono di piccole e
piccolissime dimensioni e quelle che invece sono già altamente
strutturate e che hanno già una posizione interessante sul mercato.
Saranno quindi avvantaggiate quelle cosiddette "pre-competitive",
che possono con quest'investimento diventare competitive, meno le
altre, però con questo non si esclude nessuno.
Testimonianza della volontà di sostenere ancora e sempre, in
continuità con il programma di sviluppo rurale dello scorso
settennio, è che i criteri di ammissibilità all'aiuto non sono
cambiati e questo per rispondere anche al collega Chatrian, che
aveva sottolineato con forza...io condivido questo principio
assolutamente perché è uno di quei principi sui quali si è cercato
di lavorare proprio per non trascurare nessun tipo di esigenza. Il
nostro territorio è fatto da centinaia, da migliaia di persone che
lavorano su territori molte volte piccoli e proprio in quest'ottica
si è cercato di andare a pagare un po' di più le indennità a favore
di chi ha magari territori più piccoli, dando una degressività
nell'aiuto che avvantaggia chi ha minime quantità territoriali.
Tanto per capirci, faccio un esempio a titolo esemplificativo,
anche perché poi il tempo a disposizione è quello che è: nello
scorso programma di sviluppo rurale c'erano delle fasce che
pagavano una certa cifra da zero a 15 ettari, adesso queste fasce
sono state diminuite da 0 a 5 ettari, mantenendo lo stesso tipo di
approccio e con una degressività sulle fasce successive, in modo da
continuare a sostenere, per quanto possibile, l'attività anche di
piccoli agricoltori che non fanno di quell'attività probabilmente
il loro lavoro principale. Questo per cercare di riassumere
complessivamente un po' le esigenze di chiarimento, con delle
valutazioni che poi evidentemente in questa sede da parte mia non
possono - e non vogliono neanche - entrare nel merito di altre
valutazioni relative al bilancio, perché credo che sia stato
comunque sottolineato da tutti che il programma di sviluppo rurale
è una linfa alla quale neanche la Valle d'Aosta, soprattutto o
anche la Valle d'Aosta non può assolutamente rinunciare. Sono delle
risorse che sono destinate al comparto agricolo e alla realtà
rurale, che devono cercare anche con attenzione...ed è quello che
avevo cercato di far emergere anche dalla relazione di
stamattina...si devono tenere in considerazione le necessità di
tutti, necessità - lo ribadisco - anche e soprattutto dei piccoli
coltivatori, che tra le righe si è cercato di tutelare anche in
altre misure, quali quelle della possibilità di accesso a degli
investimenti tramite il settore cooperativistico, che viene in
qualche caso avvantaggiato nei punteggi rispetto magari alla
singola azienda, al singolo soggetto che può
avvicinarsi...piuttosto che magari a degli investimenti specifici,
quali quelli delle attività non produttive o dei muretti a secco,
dove, mettendo assieme una pluralità di soggetti, possono magari
avere qualche possibilità in più di fare degli interventi puntuali
e precisi su un territorio dando delle risposte il più possibile
concrete.
Evidentemente nessuno qua dice che è la panacea di tutti i mali,
ma c'è bisogno di partire in fretta con la disponibilità di andare
a verificare periodicamente le azioni e gli interventi pensati, e
con la possibilità e l'intenzione di continuare a lavorare, così
come si è fatto in questi mesi, anche per andare a reperire delle
risorse che, pur non essendo destinate direttamente
all'agricoltura, vengono magari messe a disposizione per una
valorizzazione soprattutto dei prodotti e del contesto rurale che
caratterizza invece il mondo agricolo attraverso altri fondi. Lo si
è detto ieri con l'approvazione dei nuovi progetti transfrontalieri
Italia-Svizzera, ALCOTRA, sui quali l'Assessorato si è speso in
questa prima programmazione Italia-Francia creando e cercando di
proporre alcuni interventi di concerto con l'Assessorato
dell'istruzione e cultura per quanto riguarda la possibilità di
valorizzazione degli alpeggi, piuttosto che con altri enti sul
territorio, tra i quali l'Associazione Vival e alcuni Comuni per la
creazione e la messa in rete di percorsi che possano
caratterizzarsi per le capacità produttive che trovano sul loro
tragitto, per valorizzare le cantine che in questi anni sono
cresciute, per valorizzare le attività agricole presenti sul
territorio, così come la valorizzazione dei beni culturali per
mettere in rete altri progetti importanti, che sono gestiti magari
da altri Assessorati. Questo è l'impegno, l'idea. Evidentemente ci
si scontra con tante considerazioni, le considerazioni che sono
uscite qua oggi sono uscite anche dai portatori di interesse, si
deve cercare di trovare una sintesi, perché poi sul territorio sono
gli attori che vanno a determinare la bontà o meno di determinate
scelte. L'idea quindi è di continuare a lavorare, di condividere
con il più ampio ventaglio possibile di interlocutori quelli che
sono e saranno i risultati di questo programma di sviluppo rurale.
L'importante adesso è veramente partire. Grazie.
Presidente -
Per dichiarazione di voto, la parola al
Consigliere Nogara.
Nogara (UVP) -
Merci Monsieur le Président.
Assessore, qui non è adesso il fatto di dire: "si era favorevoli
o contrari, si cambia idea", noi cercavamo di capire dove si doveva
andare. Qua oggi dovremmo essere pratici e comprensibili rispetto a
chi ci sta ascoltando. In questi ultimi mesi abbiamo sempre sentito
dire che invece il PSR era quello che poteva sostituire tutto
quello che mancava al mondo agricolo valdostano. Non è vero,
dobbiamo essere onesti e dire questa cosa. Per quanto riguarda il
discorso fatto prima, è vero, Assessore, che stiamo discutendo di
due cose diverse: c'era il bilancio e c'era il PSR, ha ragione,
però noi avevamo delle altre aspettative dal PSR. Lei ha detto:
"non è con lo schema", invece con lo schema abbiamo capito tante
cose, perché lei la fa facile con la PAC, ma con la PAC qua ci sono
solo 1500 aziende che possono prenderla di sicuro...forse. Le altre
2000 vanno in riserva, che vuol dire non è detto che la prendano,
perciò togliamole queste 2000 aziende, lei dirà che le 1500 sono le
più importanti, ma sono sempre tutte aziende agricole.
Abbiamo sentito anche dal Presidente della III Commissione certe
affermazioni che effettivamente è un po' difficile condividere,
perché, quando parlate - come ha detto anche lei, Assessore - di
giovani...ma come li aiutiamo? Non basta, i giovani spariscono se
li aiutiamo in questo modo! Come facciamo? Non è che ci sono delle
agevolazioni incredibili affinché i giovani figli di agricoltori si
mettano. Guardate che gli agricoltori in questo momento sperano che
i loro figli non facciano la stessa cosa, ma lo dicono seriamente,
cercano di farli studiare, cercano di fargli cambiare idea se hanno
una mezza idea di fare gli agricoltori, perché non vedono un
avvenire, non c'è uno sbocco, noi non glielo diamo.
"Spronare un po' tutti" ha detto il Consigliere Marquis, io sono
anni che cerco di spronare, io sono pronto, ma io spronerei la
Giunta, sono loro che devono essere spronati. Io capisco che è un
momento difficile, non ci sono soldi, lo sappiamo tutti, ormai è
una tiritera. Cosa vogliamo fare? Cerchiamo però di inventarci
delle misure che comunque in questo momento a costo zero aiutino
l'agricoltura, perché adesso chiedere a voi di mettere dei soldi so
anch'io che è una richiesta stupida, perché non ci sono, non sapete
dove prenderli, però se volete darvi da fare per fare qualcosa,
potete farlo. Questo è quello che volevo dire oggi, perché ha
ragione se mi dice che non siamo qui a discutere il bilancio, però
noi ci siamo sempre fidati o abbiamo pensato, abbiamo interpretato
male quello che poteva essere il piano di sviluppo rurale. Con il
piano di sviluppo rurale l'agricoltura in Valle d'Aosta va a
morire. Adesso se lei, Assessore, ha il suo ruolo e lo vuole
mantenere...ma non sta dicendo la verità perché gli agricoltori non
ce la fanno solo con il piano di sviluppo rurale: questa è la cosa
principale che bisogna capire e bisogna darsi da fare - come
diceva, lei Consigliere Marquis - per risolvere certi problemi che
ha adesso l'agricoltura e io dico a costo zero, cosa vuol dire?
Vuol dire una riforma dell'agricoltura, fare un qualcosa per
aiutarli in qualche modo.
Lei ha fatto un'affermazione che lei garantisce che con la PAC
le cose si sistemano, ci sono gli stessi soldi che venivano presi
prima. Io sono contento che lei lo dica, garantisce per tutti che
con la PAC siamo a posto, questa è una cosa che mi ricorderò e che
ci ricorderemo tutti: "la PAC sistema un po' tutto".
Ancora una cosa che mi ha colpito. Si parlava di declino
demografico in montagna, che mi sono dimenticato stamattina di
dire. A Roma è stato proprio fatto questo discorso che solo in
Valle d'Aosta e in Trentino...è un articolo dell'altra settimana:
"Declino demografico nei comuni di montagna, urgono rimedi". La
Giunta ha deliberato, sono soldi dello Stato comunque che la Gran
Paradis ha fatto un progetto per...e qua si elencano tutti i
problemi che ci sono in montagna, a partire dai servizi e a partire
dall'abbandono della montagna, di queste aree, perciò anche quello
che si è detto a Roma è una gran...non dico stupidaggine, ma qua il
problema grosso - e noi tutti lo conosciamo - è che c'è l'abbandono
della montagna per questo motivo: sempre meno servizi, sempre meno
lavoro. Grazie.
Presidente -
Sempre per dichiarazione di voto, la parola
al Consigliere Chatrian.
Chatrian (ALPE) -
Grazie Presidente.
Noi gruppo di ALPE ci asterremo sul piano di sviluppo rurale
solo per un motivo...e indubbiamente i cofinanziamenti sono
nettamente superiori alla parte che l'Amministrazione regionale
mette in campo: sono più 100 milioni di euro tra finanziamento
statale e quello europeo. Al di là di questo, noi pensiamo che la
partita sia tutta politica, collega Testolin, e ascoltando le poche
voci della maggioranza, oltre alla sua, una voce...qui non è il
momento di riempirsi la bocca di terminologia, non da parte sua:
competitività, innovazione, qui la trippa non c'è più. Collega
Marquis, io non so se lei abbia dei rapporti con i
"
campagnar
" (traduzione letterale dal patois: "contadini"),
io penso che il suo
leader
del partito abbia qualche
rapporto con qualche campagnar ancora...e che in questo momento ha
un altro ruolo all'interno di questo Consiglio. Io non so se lei sa
che i conti non tornano più, io non so se lei sa che questa
proposta che oggi fate è non in difesa, è deficitaria. Le medie
aziende con questo programma non sono aiutate, le piccole aziende
hobbistiche
non sono aiutate, ma, peggio ancora, io non so
se lei ha avuto modo di guardare il compitino che ci hanno fatto
per oggi, neanche le grandi aziende sono aiutate. Le grandi aziende
quindi sono aiutate nettamente meno, le medie aziende sono aiutate
nettamente meno, le piccole aziende devono passare tramite comunque
il piano di sviluppo rurale, perché non c'è stata la volontà dal
punto di vista politico di mettere in campo una piccola legge,
stamattina ho citato la legge n. 21, era la n. 32 e me ne scuso, ma
non riuscite a trovare 1 milione e mezzo, 2 milioni di euro
all'anno per sette anni per finanziare i piccoli interventi. Mi
spiace che non sia in aula il collega Perron, perché il collega
Testolin ci dice: "oggi parliamo del PSR, assolutamente". Noi ci
asteniamo sul PSR, però io penso che sia il momento di parlare di
agricoltura del prossimo settennio.
Noi in quest'aula abbiamo in questi anni abbiamo sentito parlare
altre forze politiche di agricoltura in maniera molto violenta e
virulenta perché i conti non tornavano, perché la situazione era
drammatica, perché non c'erano aiuti diretti, silenzio totale, ma
questo fa parte della politica. Qualcuno risponderà: "non solo
nelle battaglie
des reines
, in altri ambiti". Probabilmente
a questo Governo la politica agricola non interessa, non
l'agricoltura, ma sono conti alla mano, aiuti alla mano.
Collega Marquis, non parli di competitività, non parli di modo
innovativo di guardare l'agricoltura. La invitiamo veramente ad un
sacco di aziende di media montagna e le facciamo vedere i conticini
dell'innovazione e del modo nuovo di vedere l'agricoltura, perché,
nel momento in cui il nostro territorio non è più curato, nel
momento in cui il nostro ambiente comunque è destinato a non essere
più coltivato, alla fine è la collettività tutta a perderne, perché
ogni tanto anche l'amor proprio e la propria dignità del singolo,
della singola persona che mette in campo comunque la possibilità di
coltivare i propri appezzamenti vanno oltre il discorso di natura
economico-finanziaria.
Un rammarico quindi, collega Testolin, dal punto di vista
politico, perché ci saremmo aspettati dopo i diversi interventi di
numerosissimi colleghi dell'opposizione, e poche le voci della
maggioranza...forse poteva essere il momento di dire: "collega
Perron, lei che è Assessore alle finanze, forse dobbiamo in poco
tempo trovare delle soluzioni per aiutare quella che è la piccola e
piccolissima e media azienda", che ad oggi potrebbe essere utile,
rapido e indolore aiutarla a mantenere la coltivazione del nostro
territorio.
Oggi si approva la visione dei prossimi sette anni
dell'agricoltura valdostana. Il 60 e più percento - l'ha detto lei,
Assessore Testolin - sarà finanziata per il discorso delle misure a
superficie, tutte le ex leggi di settore addenseranno l'altro 30
percento praticamente...come dire? la guerra tra i poveri in un
momento in cui il sistema non regge più, nel momento dove tutti
fuggono. Mi sembra che il recinto sia stato aperto e che tutte le
generazioni che hanno oltre 50 anni consiglino purtroppo alle nuove
generazioni di non fare più questo mestiere, queste imprese e di
aiutare a coltivare il nostro ambiente. Peccato, poteva essere il
momento dove dire: "ferma la müla (traduzione letterale dal
dialetto piemontese: "ferma un attimo tutto"), è il momento magari
di rimettere un po' di idee, ordinare gli ordini di grandezza e
mettere in campo delle soluzioni per accompagnare il prossimo
settennio, sapendo che non esiste più quel mondo che ha fatto parte
del PSR 2007-2014".
Termino dicendo che noi ci asterremo sul PSR, puntuale. Come
dicevo prima, stiamo parlando di cofinanziamenti: sono più di 100
milioni di euro le risorse che sono cofinanziate dalla Comunità
europea e dallo Stato, quindi ci asteniamo, ma il nostro...come
dire? posizionamento è nettamente negativo su quali sono le
politiche attive (poche) per quanto riguarda il campo
dell'agricoltura in un momento veramente dove bisognerebbe
rilanciare i nostri mestieri, i nostri
atout
e soprattutto
le nostre grandi potenzialità. Grazie.
Presidente -
La parola al collega Bertschy.
Bertschy (UVP) -
Grazie Presidente.
Cercherò di non essere aggressivo, non è mia abitudine, allo
stesso tempo è mia abitudine, a nome del nostro gruppo, quindi è
diventata una nostra abitudine, dire le cose che pensiamo in
maniera chiara. Nel merito e nei contenuti il collega Nogara ha
parlato per tutti noi, il lavoro che abbiamo fatto in questi mesi è
un lavoro di studio, ci rappresentano nella III Commissione, ci
siamo divisi i compiti e cerchiamo di essere competenti e, se si
riesce, anche un po' performanti nel nostro lavoro.
Cambiare idea non dico qua cosa rappresenta se lo si fa solo
ogni tanto, se la si cambia sempre, diventa una situazione un po'
bizzarra, ma cambiare idea, soprattutto quando si approfondisce e
si arriva in fondo alla tematica, è forse un sistema di agire anche
intelligente e umile, perché sono le persone umili che riescono a
capire quando possono aver fatto dei piccoli o dei grandi sbagli.
Noi oggi quindi ci asterremo, ma nel merito il voto è un voto
contrario alle politiche che vengono messe in atto. È un'astensione
che va a favore delle persone che potranno essere favorite da
questa misura, se almeno si riuscirà, ma vi chiediamo, com'è stato
detto ieri, di smetterla di presentare documenti che poi non sono
documenti veri, ufficiali e che rappresentano strumenti che devono
essere strumenti di lavoro per noi. È successo ieri con la finanza
locale, succede oggi. Noi ve lo ribadiamo, non vogliamo
assolutamente che si continui a far finta di lavorare su cose che
poi non ci danno la possibilità di completare il nostro lavoro,
quindi un'astensione e un invito ai colleghi Nogara, Grosjean e ai
colleghi tutti del gruppo di provare a portare ancora un contributo
per migliorare e per cercare di dare una vera risposta
all'agricoltura valdostana.
Presidente -
La parola al collega Ferrero.
Ferrero (M5S) -
Grazie Presidente.
Per confermare che il nostro voto sarà invece contrario e
inviterei anche un'ulteriore riflessione i colleghi di ALPE e di
UVP per un semplice motivo: se facciamo sempre il discorso di dare
un voto di astensione, perché comunque arriva qualche soldo,
dobbiamo anche chiederci se il modo in cui verranno spesi questi
soldi comporterà un ulteriore danno per l'agricoltura, perché se
noi continuiamo a prendere una strada, è vero che questi soldi
verranno distribuiti, ma pagheremo lo scotto di quest'errata
contribuzione anche successivamente. Questa è una riflessione che
mi permetto di farvi, anche perché comunque poi, quando si andrà in
giro, quando si parlerà con gli agricoltori, quando si vedrà
materialmente che gli agricoltori sono in difficoltà e non hanno
sostanzialmente avuto un granché da questo piano di sviluppo, poi
sarà difficile da sostenere, perché poi una quota di denaro mal
speso può essere decisamente negativa per gli effetti che ci
saranno poi in futuro.
Il nostro voto quindi sarà contrario, io invito ad una semplice
riflessione, che non è una riflessione nel tornare indietro
rispetto alle posizioni che erano state assunte precedentemente,
questo deve essere chiaro, perché altrimenti c'è il tentativo
maldestro di far passare per matti quelli che in Commissione hanno
detto una cosa e qui ne dicono un'altra, ma assistiamo anche a
livello nazionale che, da una parte, ti servono un piatto e,
dall'altra, poi ti presentano un piatto che è completamente diverso
e ti dicono: "ma non ti piace?". Anche da questo punto di vista io
penso che si sia fatta chiarezza sulle posizioni e sui contenuti e
che qualcuno non possa venire a dire che ci sono stati dei
cambiamenti. Grazie.
Presidente -
Non vedo altre richieste per dichiarazione
di voto, possiamo procedere alla votazione. La votazione è aperta.
La votazione è chiusa.
Presenti: 33
Votanti: 21
Favorevoli: 19
Contrari: 2
Astenuti: 12 (Bertin, Bertschy, Certan, Chatrian, Fabbri,
Gerandin, Grosjean, Morelli, Nogara, Roscio, Rosset, Laurent
Viérin)
Il Consiglio approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK