Consiglio Regionale della Valle d'Aosta - Oggetto del Consiglio n. 3146 del 19 dicembre 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Presidio ospedaliero
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3146 del 19 dicembre 2007 - Resoconto
OGGETTO N. 3146/XII - Interrogazione: "Tempistica della
realizzazione dell'ala nuova dell'ospedale di viale
Ginevra".
Interrogazione
Preso atto della dichiarazione fatta dal Presidente della
Regione, circa l'intenzione di "andare avanti in fretta senza alcun
indugio" sulla questione ospedale al fine di "rispondere ai
desideri dei cittadini che vogliono l'ala nuova a fianco del
complesso già esistente";
Considerato che rispetto alle acquisizioni tecniche (si veda
lo studio Finaosta) e alle valutazioni politiche dello stesso
Comune di Aosta (la cui posizione ufficiale risale alla mozione
votata il 21 dicembre 2005), non si sono al momento presente
registrate delle novità;
Ritenuto importante che ogni decisione riguardante l'ospedale
sia conosciuta così da continuare a fornire ai cittadini e alle
cittadine le informazioni relative ad un tema che li riguarda
direttamente;
i sottoscritti consiglieri regionali
Interrogano
il Presidente della Giunta e gli Assessori competenti per
sapere:
1) quali sono gli elementi nuovi, rispetto a quelli indicati
nello studio Finaosta e rispetto alle decisioni politiche contenute
nella mozione del Comune di Aosta del 21 dicembre 2005, che hanno
indotto la Giunta ad imprimere una accelerazione rispetto alle
decisioni relative all'ospedale;
2) se è stata definita una agenda dei punti prioritari da
affrontare, con relativa tempistica;
3) quali sono gli interventi di carattere urbanistico,
finalizzati a diminuire il traffico nella zona circostante
l'ex-Mauriziano, che saranno terminati prima dell'attivazione
dell'ala nuova, e se fra questi c'è anche la chiusura al traffico
di Viale Ginevra;
4) se si è in grado di dire con chiarezza ai cittadini e alle
cittadine quando potranno usufruire dei servizi chirurgici e di
Pronto soccorso che saranno collocati nell'ala nuova che si vuole
costruire sull'attuale parcheggio.
F.to: Squarzino Secondina - Bortot - Venturella
Presidente
- La parola all'Assessore alla sanità, salute
e politiche sociali, Fosson.
Fosson (UV)
- Rispondo molto volentieri a questa
interrogazione (che sicuramente non è tecnica, ma è politica),
perché vogliamo ribadire che siamo persone molto concrete e
realistiche, per cui all'indomani del risultato del referendum, che
abbiamo aspettato per rispetto di tutti i cittadini valdostani,
siamo subito ripartiti con un nuovo impulso, anche sotto stimolo
del Presidente, e si è riunito un tavolo tecnico con il Comune di
Aosta, con l'Assessore Cerise, proprio per ripartire e verificare i
due punti problematici. Non avevamo mai detto che non c'erano
problemi su questo ampliamento dell'ospedale, ma altra cosa era
cercare di affrontarli a un tavolo tecnico seduti tutti insieme. I
due problemi, quello della viabilità che sussiste anche adesso e
quello dei tempi di realizzazione, sono stati affrontati subito
dopo l'esito del referendum con il Comune di Aosta, con i tecnici
dell'Amministrazione regionale.
L'altra novità è che il comitato ha lavorato in questi mesi sul
confronto delle soluzioni tecniche e a breve sarà espresso questo
parere, il quale sarà portato anche in aula. Ma la grande novità
penso che sia quella politica: abbiamo sempre detto che quella tra
ampliamento e ospedale nuovo è una decisione forte politica. Non ho
parlato degli esiti del referendum, ma mi sembra - a parte le
alchimie e i giochetti politici - che il risultato sia stato molto
chiaro. Se sul 27% delle persone che hanno votato, il 36% ha votato
contro l'ospedale nuovo, se si pensa in più alle schede bianche,
eccetera, in fin dei conti i calcoli dicono che il 15% degli
abitanti della regione era favorevole all'ospedale nuovo e l'85%
era contrario. Qui voglio sottolineare quello che dice una persona
onesta, Bortot, il quale quando ha parlato del referendum ha detto:
non parleremo mai più di ospedale nuovo. Poi è stato tirato per le
vesti rapidamente, ma la considerazione giusta era questa, cioè
politicamente 15% degli abitanti della Valle d'Aosta vogliono
l'ospedale nuovo e l'85% no. Certo, sono stati intimoriti, sono
stati minacciati oppure sono persone che non capivano (ancora ieri
mi dicevano: non lo abbiamo spiegato bene)! Sottovalutate un poco
l'intelligenza della gente valdostana, che invece ha capito molto
bene che l'ospedale nuovo era una utopia e preferisce tenersi
quello che ha, migliorarlo e continuare a lavorare su questo.
La questione delle bugie: io non ho parlato, ma lei se l'è presa
per questa questione che abbiamo detto che nel Mauriziano ci
sarebbero stati gli anziani. Ma vada a vedere i documenti della
CISL, più documenti in cui dicevano questo, mai sconfessati da voi.
Per quanto riguarda le bugie, mi permetto di dire che ne abbiamo
sentite di tutti i tipi quando si diceva: nell'ospedale nuovo non
si morirà più, si starà bene, eccetera; oppure sulle pietre
antiche, per cui non si può fare lì, perché ci sono dei ruderi
romani... geologi siete diventati! Abbiamo un grande rispetto per i
resti romani che ci sono dappertutto, ma si può anche agire
spostando questi resti romani. L'ultima: la pediatria a 11 metri
sotto terra, i bambini saranno murati vivi!
A parte questo, la grande novità è il rispetto verso la
decisione del popolo valdostano che a grande maggioranza ha deciso,
l'85%, anche quelli che non sono andati a votare, perché così dice
la Costituzione: non sono andati a votare, perché erano contrari;
il non voto equivale a un voto contrario.
Lei ride, collega Squarzino, ma la novità è che il Comune di
Aosta ha deciso ampiamente a larga maggioranza con il nuovo
contributo che si è realizzato fra i consiglieri che hanno aderito
alla maggioranza, di procedere su questo.
Quindi cosa vogliamo fare? Procedere nel tempo più breve
possibile, cercando di realizzare in tempi brevi e cercando di
affrontare i problemi che abbiamo sempre detto che ci sono.
Lei dice all'ultimo, quali sono i tempi: è simpatico che chi ha
sempre cercato di ritardare la realizzazione, adesso ci chieda i
tempi. Diceva il collega Ferraris una volta: i costi della politica
sono anche il non lasciar prendere le decisioni. Ora, chi ha sempre
ritardato queste decisioni ci chiede quando lo faremo. Presto, il
più presto possibile, ce la metteremo tutta cercando di affrontare
tutte le difficoltà e i problemi, perché come ha detto il collega
Bortot non si può più parlare dopo un pronunciamento pubblico così
di ospedale nuovo.
Termino dicendo che è stata una battaglia dura in questi mesi ed
io, se il risultato del referendum fosse stato positivo nel senso
che avessero votato per l'ospedale nuovo più del 50%, le assicuro
che il lunedì 19 mi sarei dimesso.
Presidente
- La parola alla Consigliera Squarzino
Secondina.
Squarzino (Arc-VA)
- Abbiamo uno scoop giornalistico, non
sapevamo che il referendum era legato alle dimissioni
dell'Assessore. È la prima volta che lo sentiamo dire qui e siamo
molto contenti di questo scoop giornalistico.
Diciamo le cose serie. Prima di tutto abbiamo posto dei problemi
ben precisi di tipo tecnico e non solo politico, e su questi lei
non ci ha risposto, perché non è in grado di dare nessuna
risposta...
(interruzione dell'Assessore Fosson, fuori microfono)
...signor Presidente, è mai possibile che ogni volta dalla
Giunta non ci sia rispetto per i consiglieri! Ieri abbiamo lavorato
bene, oggi si ricomincia di nuovo... scusate, non ci si comporta in
questo modo!
Ho fatto domande tecniche. La domanda era: "quali sono gli
interventi di carattere urbanistico"; "se è stata definita una
agenda dei punti prioritari da affrontare, con la relativa
tempistica"; "quali sono gli elementi nuovi rispetto a quelli
indicati nello studio Finaosta e rispetto alle decisioni politiche
contenute nella mozione del Comune di Aosta del 21 dicembre 2005".
Ho fatto delle domande tecniche a cui l'Assessore ha dato una
risposta di tipo diverso e ha come al solito ripreso un concetto
che è di questa Giunta e che Caveri fin dal primo giorno dopo il
referendum ha messo, ma che è una nozione errata e vergognosamente
antidemocratica e non rispettosa del voto delle persone!
Qui si ha il coraggio di dire: dato che un terzo va a votare al
referendum, gli altri due terzi non sono d'accordo e sono contrari.
Questo non è esatto, questo è vergognoso, il voler
utilizzare...
Caveri
(fuori microfono)
- ...vi siete presi una
gran batosta, digeritela!
Squarzino (Arc-VA)
- ...volevo dire che questa è una cosa
vergognosa, il trasformare in voti a favore di una tesi quelli che
sono stati i non voti, l'astensione che voi avete voluto, perché
non avete avuto il coraggio di confrontare la soluzione del "Sì" e
la soluzione del "No". Per il referendum sull'ospedale i 2/3 hanno
detto sì, quelli che sono andati a votare: questo vuol dire
rispettare la situazione della gente.
Veniamo alle cose tecniche. Credo proprio che lei, Assessore,
che rimprovera a noi di dire bugie, lei oggi ha detto una cosa
inconcepibile: ha detto che volevamo l'ospedale nuovo perché lì non
si moriva più. Ma chi ha mai detto questo! Questo lo ha detto lei
oggi, attribuendo a noi queste affermazioni!
Ancora: la pediatria non è 11 metri sotto il livello? C'è
scritto nei progetti! Allora, o lei mi dice che c'è un altro
progetto, oppure il progetto Finaosta mette la pediatria a meno 11.
Cosa vuol dire? Se lo faccia spiegare da chi è esperto di
costruzioni di case.
Voi non avete risposto alle due cose fondamentali, che sono le
stesse obiezioni che il sindaco aveva detto il 28 marzo quando,
venendo in commissione, ha detto chiaramente: è chiaro che la
proposta di ampliamento sia a sud che ad est per la città ha
conseguenze urbanistiche e non solo, è necessario valutare tutte le
conseguenze e le ricadute, bisogna contenere al massimo i volumi.
Ha anche detto: chiediamo alla Regione di prendersi carico, una
volta fatti tutti gli esami, di tutte le spese concernenti
l'infrastrutturazione, che si tratti di interrare via Parigi e via
Roma, e questo va fatto prima che si costruisca il nuovo
ospedale.
Avrei ancora due minuti, li lascio al collega Bortot.
Presidente
- La parola al Consigliere Bortot.
Bortot (Arc-VA)
- Volevo fare due precisazioni. Noi
sicuramente abbiamo perso i referendum, ma voi non li avete vinti:
per vincere bisogna partecipare alle competizioni, non stare ai
bordi del campo. Non capisco, Presidente, la reazione che avete: se
avete vinto e noi vi poniamo dei problemi, perché dovete
prendervela così? Non ce la prendiamo noi che abbiamo perso!
Poi un'altra cosa la volevo dire all'Assessore. È vero quello
che ho detto, ma io intendevo dire: non parliamo più dell'ospedale
per i prossimi 15 giorni!
(ilarità dell'assemblea
)
Presidente
- Per
par condicio
la parola
all'Assessore al territorio, ambiente e opere pubbliche,
Cerise.
Cerise (UV)
- Cercherò di dare delle risposte tecniche.
In data 5 dicembre si è riunito il comitato di pilotaggio per
l'ospedale, presenti i due assessori, il sottoscritto, l'Assessore
Fosson, il Sindaco e il Vicesindaco del Comune di Aosta, il
responsabile dell'urbanistica del Comune di Aosta, il coordinatore
e i funzionari dell'Assessorato al territorio, i rappresentanti di
Finaosta, i responsabile della USL.
Intanto un'annotazione politica. Il Vicesindaco di Aosta ha
ribadito in quella riunione la determinazione del Comune di Aosta
di andare avanti con l'ampliamento ad est dell'ospedale.
Cosa ci siamo detti in quella sede? Ci siamo detti che, preso
atto dell'ordine del giorno che era stato votato il 21 dicembre
2007, il Comune di Aosta prendeva l'impegno a brevissimo tempo di
portarci un quadro riepilogativo degli interventi da realizzare.
Questo si dovrebbe fare entro quest'anno, dopo di che metteremo in
marcia quello che serve.
Nel frattempo ci sono due fatti che danno una accelerazione
forte. La prima è che il NUVV si è espresso e sta per arrivare in
Consiglio l'elenco delle grandi opere che saranno assentite, fra
queste l'allargamento dell'ospedale di Aosta. La seconda è che
stiamo rielaborando la legge su Aosta capoluogo... collega
Squarzino, se io le rispondo, ma lei chiacchiera, io mi siedo e poi
non dica più che non le diamo le risposte!
Basta, non parlo con la gente che mi volta la schiena!
Presidente
- La parola alla Consigliera Squarzino
Secondina per mozione d'ordine.
Squarzino (Arc-VA)
- Collega Lavoyer, qui c'è una
questione non sulle cose che ha detto l'Assessore Cerise, ma sul
modo con cui ha organizzato l'iniziativa.
Nell'iniziativa avevo detto, Presidente della giunta e assessori
competenti. Mi risponde l'Assessore Fosson, ed io ero convinta che
la Giunta avesse finito di rispondere per cui ho preso la parola,
ma se la Giunta aveva due risposte da dare, dovevano essere date
entrambe prima che rispondessi, perché adesso cosa posso replicare?
Non posso replicare a quello che ha detto l'Assessore Cerise...
Presidente
- ...l'Assessore ha fatto una
precisazione...
Squarzino (Arc-VA)
- ...no, l'Assessore voleva farmi una
cortesia nel darmi i dati, ma non è questa la prassi. Lei doveva,
se aveva quei dati, darli prima nel momento in cui faccio
l'interrogazione: questo è il rapporto corretto fra chi fa una
domanda, fra chi dà la risposta e la possibilità di replicare.
Ritorneremo su questo problema.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK