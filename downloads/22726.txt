Consiglio Regionale della Valle d'Aosta - Oggetto del Consiglio n. 2182 del 5 ottobre 2006 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ORDINE PUBBLICO - FORZE ARMATE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2182 del 5 ottobre 2006 - Resoconto
OGGETTO N. 2182/XII - Problematiche concernenti la diffusione
del fenomeno della prostituzione in alcuni Comuni della media
valle. (Interpellanza)
Interpellanza
Preso atto che periodicamente cittadini ed amministratori
comunali portano all'attenzione pubblica e delle autorità
competenti il problema della prostituzione e della presenza di
"lucciole" sulle strade;
Visto che recentemente gli stessi sindaci di Châtillon e di
Saint-Vincent hanno presentato al Presidente della Regione, in
qualità di Prefetto, il problema che ritengono serio e da
affrontare;
la sottoscritta Consigliera regionale
Interpella
il Presidente della Regione per sapere:
1) se ci sono alcuni dati sul fenomeno in Valle e in specie
nelle zone di media e bassa valle, e se tale fenomeno è in crescita
rispetto ai dati precedenti;
2) se nelle sedi istituzionali si sono analizzati tali dati e
come, in che modo, se ne intende tenere conto.
F.to: Squarzino Secondina
Presidente
- La parola alla Consigliera Squarzino
Secondina.
Squarzino (Arc-VA)
- La do per illustrata, perché mi
sembra il tema così chiaro che non è il caso di "ricamarci"
sopra.
Presidente
- La parola al Presidente della Regione,
Caveri.
Caveri (UV)
- Passiamo allora dal "Bubo bubo"
alle
lucciole...
La questione è molto seria e in effetti, partendo dall'ultima
delle domande poste dalla collega, vorrei dirle che nella seduta
dell'11 settembre del Comitato per l'ordine e per la sicurezza
pubblica, in presenza dei Sindaci dei Comuni di Saint-Vincent e
Châtillon, abbiamo discusso della questione della prostituzione,
che sembrava aver avuto una "flambée" particolarmente vivace nei 2
Comuni e devo dire che entrambi i Sindaci avevano potuto riferire
di quella che loro consideravano essere una recrudescenza.
Le forze dell'ordine, in particolare i Carabinieri che tutelano
il territorio, ma anche la Polizia di Stato, ci hanno confermato,
sulla base dei rilevamenti del fenomeno e sulla base dei controlli
precisi e dell'identificazione delle prostitute presenti sul
territorio, che il fenomeno non sembra essere così preoccupante
come invece veniva avvertito da parte della popolazione locale.
Secondo le forze dell'ordine, ci troviamo di fronte a una
prostituzione generalmente italiana in buona parte domiciliata nei
Comuni interessati: questo rende molto difficile prendere delle
misure come quelle del foglio di via, che sono una delle poche
possibilità per contrastare un fenomeno che deriva dall'ipocrisia
della "legge Merlin", ossia dal fatto che nel 1958 la meritoria
chiusura delle case chiuse ha trasformato le nostre strade in
quello che sappiamo essere, in presenza di situazioni di gravissima
difficoltà di contrastare un fenomeno che, essendo basato su una
questione di domanda e di offerta, vede una corresponsabilità non
solo delle prostitute che esercitano un mestiere assai antico, ma
anche di una clientela che garantisce quei guadagni che sembrano
essere confermati da una situazione, che, secondo le forze
dell'ordine, è abbastanza significativa in quelle zone, ossia la
mancata esistenza di protettori. Si tratta di un mercimonio che è
legato ad attività di alcune persone, che lo svolgono però
nell'ambito di modalità che sembrano impedire alle forze
dell'ordine interventi diretti, perché la stessa identificazione
del cliente è questione dubbia dal punto di vista della legittimità
di mettere al pubblico ludibrio persone se non vengono colte sul
fatto, cioè in una logica di reato pubblico. Anche il fatto che, ad
esempio, il cliente colto in un'autovettura possa essere
considerato imputabile di un reato purtroppo dalla giurisprudenza
corrente non è così evidente.
Sono molto poche le ragazze di origine straniera che sono
risultate essere in regola con le normative, quindi con dei
permessi di soggiorno regolari. Sostanzialmente quindi siamo in una
situazione difficilissima da affrontare sotto il profilo
dell'ordine pubblico, perché non vi sono protettori, non vi sono
situazioni di irregolarità come capita nella maggior parte delle
città italiane, di extracomunitarie sfruttate da un "racket": siamo
di fronte a delle professioniste che hanno scelto questo tipo di
mestiere e lo esercitano approfittando di tutta quella serie di
scappatoie presenti in quella specie di "legge colabrodo" che è la
"legge Merlin", convinta nella classica ipocrisia all'italiana di
sradicare il fenomeno con la chiusura delle case chiuse. Quello che
noi sappiamo quindi è che le forze dell'ordine cercano di adoperare
degli "escamotages" come quello di impedimento alla circolazione
nel caso in cui l'affollarsi di clientela possa creare dei problemi
di circolazione stradale, ma mi rendo conto che è come cercare di
svuotare il mare con un cucchiaino. Il Comitato per l'ordine e la
sicurezza pubblica ha deciso di intensificare la presenza delle
forze dell'ordine nella zona sia per scoraggiare i clienti, sia per
sorvegliare l'evoluzione del fenomeno per una logica di prevenzione
e di repressione di eventuali reati.
Presidente
- La parola alla Consigliera Squarzino
Secondina.
Squarzino (Arc-VA)
- Ringrazio il Presidente per il
resoconto che ha fatto di quello che è stato discusso e affrontato
nella riunione dell'11 settembre scorso. Credo che nessuno di noi
pensi che da una riunione possano emergere delle soluzioni a
problemi così complessi, ritengo però che un minimo di attenzione
alle varie sfaccettature della questione forse potrebbe essere
messa. Emerge dalle osservazioni date dal Presidente come Prefetto
e anche dalle preoccupazioni dei sindaci che la questione, proprio
per la particolarità delle persone che esercitano questa
professione in quella zona, è costituita dagli avventori, per cui
dicono che l'unico mezzo è quello di cercare di dissuadere gli
avventori, attuare provvedimenti dei confronti di questi ultimi.
Credo che tale problema esista, come ricordava prima il Presidente
- è questione di mercato, della regola della domanda e dell'offerta
- e che su questo tema forse una riflessione maggiore andrebbe
fatta. Vi è da chiedersi se fra i valori della nostra Regione
autonoma, se fra i fenomeni che vogliamo mettere in luce rispetto
alla nostra specificità non ci debba essere un'attenzione
particolare per evitare questo tipo di fenomeno: parlo di
operazioni, di educazione, di interventi e di progetti nei
confronti degli avventori.
Vi è tutta la questione della prevenzione per l'AIDS, anche
rispetto a questo tema forse andrebbe pensato un programma più
ampio; non credo che in una riunione a livello di Prefettura con i
responsabili dell'ordine pubblico si possa giungere ad una
definizione di programma più ampia, ma invito il Presidente non
solo come Prefetto, ma come Presidente ad interrogarsi su quali
interventi sia possibile focalizzare l'attenzione, perché abbiamo
una questione concernente gli avventori, abbiamo una questione di
ordine morale e anche di ordine sanitario, per cui sarebbe
interessante che come Regione cominciassimo a riflettere su questo
e sperimentassimo delle forme di educazione, che non sono poi così
impossibili se si comincia. Chiederei al Presidente di attivare dei
gruppi interassessorili che affrontino tale questione e che
presentino delle ipotesi di progetto interdisciplinare in modo che
il prossimo anno, in una riunione di nuovo dell'ordine pubblico su
questo tema, il Prefetto possa dire: "guardate che il Presidente
della Regione insieme a tutte le forze interessate ha individuato
un programma di questo tipo che vi presento e su cui chiedo il
vostro assenso e la vostra collaborazione". Spero che questo possa
avvenire, perché potrebbe essere un segno di civiltà della nostra
Regione. Ho visto dei cenni del capo del Presidente, li posso
interpretare come assenso a questa proposta? Silenzio-assenso,
d'accordo. Grazie.
Si dà atto che dalle ore 19,00 riassume la Presidenza il
Presidente Perron.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK