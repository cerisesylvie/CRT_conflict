Consiglio Regionale della Valle d'Aosta - Oggetto del Consiglio n. 86 del 23 settembre 1998 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
OPERE PUBBLICHE
Precedente
Successivo
Resoconto integrale del dibattito dell'aula
Oggetto del Consiglio n. 86 del 23 settembre 1998 - Resoconto
SÉANCE DU 23 SEPTEMBRE 1998 (MATIN)
OGGETTO N. 86/XI Situazione dei lavori di realizzazione
dell'Ecole des neiges in Comune di La Thuile. (Interpellanza)
Interpellanza Richiamata l'interpellanza discussa il 2 ottobre
1996 avente per oggetto "Determinazione per il completamento dei
lavori e per la futura destinazione della struttura dell'Ecole des
neiges in Comune di La Thuile" e, in particolare, le dichiarazioni
dell'allora Assessore Louvin che affermava: "....le Gouvernement
régional n'a nullement modifié l'intention définitive de localiser
l'Ecole des neiges dans les immeubles qui ont été affectés à cette
destination à La Thuile";
Avuta notizia di uno studio commissionato dal Comune di La
Thuile all'Arch. Buratti con il quale si definiscono i programmi e
le strategie che intende perseguire l'Amministrazione Comunale di
La Thuile, in accordo con l'Amministrazione regionale, al fine di
rilocalizzare l'Ecole des neiges nel fabbricato dell'ex "hotel
Dora" ed in altri fabbricati di proprietà comunali;
Rilevato che nel suddetto studio si fa presente che sono in
corso avanzate trattative per l'acquisto, da parte di privati,
delle strutture residenziali previste dal progetto originale
dell'Ecole des neiges;
i sottoscritti Consiglieri regionali
Interpellano
la Giunta regionale per conoscere:
1) tutte le informazioni in merito in possesso del Governo
regionale;
2) se, ed eventualmente per quali motivi, la nuova Giunta ha
cambiato parere rispetto alle dichiarazioni dell'ottobre 1996 di
cui alle premesse e quali sono le sue attuali determinazioni;
3) a quanto ammontano le spese finora sostenute
dall'Amministrazione per la realizzazione dell'Ecole des neiges
(comprensive di acquisto beni immobili, progettazioni, stati di
avanzamento dei lavori, messa in sicurezza del cantiere, spese
legali, consulenze eccetera....);
4) se vi sia un'idea sui costi aggiuntivi necessari per
l'eventuale rilocalizzazione dell'Ecole des neiges
F.to: Marguerettaz - Comé - Viérin M.
Président La parole au Conseiller Marguerettaz.
Marguerettaz (Aut) Circa dieci anni fa di questi tempi partiva
l'avventura dell'Ecole des neiges con tutte le controversie che
sono seguite e che non sto qui a ripercorrere perché perderemmo
troppo tempo. Semplicemente ricordo per i consiglieri che meno
conoscono il problema come questi lavori ad un certo punto si siano
arenati, sia subentrato un contenzioso con l'Impresa a questo sia
poi seguita la rescissione del contratto nei confronti
dell'Impresa, fino a giungere ad un lungo arbitrato che credo si
sia concluso alla fine di quest'anno o alla fine dello scorso
anno.
Cammin facendo, in particolare nella scorsa legislatura, questo
problema è stato più volte sollevato dai Consiglieri
dell'opposizione per avere a più riprese ragguagli sulle intenzioni
della Giunta in merito a questa struttura che, se è vero che è
stata interrotta dopo alcuni anni, è altresì vero che una buona
parte dei lavori sono stati comunque realizzati con relative
spese.
Questo problema, dicevo, è stato più volte sollevato nel corso
della scorsa legislatura soprattutto per conoscere le intenzioni
del Governo rispetto alla destinazione oltre che al prosieguo di
questa struttura.
Per quanto riguarda l'ultimazione dei lavori, ci è stato più
volte detto che il tutto era per così dire sospeso in quanto
bisognava attendere l'esito dell'arbitrato e, finché non ci fosse
stata questa sentenza, l'Amministrazione regionale era impotente
nel poter continuare quest'opera. Parallelamente venivamo più volte
rassicurati in merito alla volontà politica relativa alla
destinazione d'uso di questa struttura. Lo richiamiamo anche nella
nostra interpellanza, l'ultima discussione avvenne circa due anni
fa, il 2 ottobre 1996 quando, a seguito di un'ennesima
interrogazione o interpellanza presentata al riguardo, l'allora
Assessore alla pubblica istruzione, Louvin, rassicurava gli
interpellanti che come citato nell'atto: "... le Gouvernement
régional n'a nullement modifié l'intention définitive de localiser
l'Ecole des neiges dans les immeubles qui ont été affectés à cette
destination à La Thuile".
Il motivo che ci ha portato a ripresentare un'interpellanza in
merito è dato da una novità recentissima che risale a luglio di
quest'anno. Quest'estate è stato consegnato, credo su commissione
dello stesso Comune di La Thuile, uno studio da parte di un
professionista valdostano che ha come titolo "Relazione inerente
gli indirizzi scolastici ed i possibili fruitori per la proposta di
rilocalizzazione dell'Ecole des neiges negli edifici dell'ex Hôtel
Dora e della frazione Faubourg a La Thuile".
L'interpellanza vorrebbe innanzitutto sapere un po' di più su
questo studio perché la copertina dello studio è intestata al
Comune di La Thuile, segue più in piccolo una dicitura "Regione
autonoma della Valle d'Aosta" e in fondo vi è, ancora più in
piccolo: "A cura della direzione delle politiche scolastiche".
Questo forse è un piccolo refuso, penso che si intenda: "A cura
della direzione delle politiche educative" che mi risulta essere un
servizio dell'Assessorato regionale della pubblica istruzione.
Se poi ci inoltriamo nella lettura di questo studio, a meno che
esso non sia del tutto incongruente con la realtà per così dire, si
fa più volte riferimento alle collaborazioni avute dal
professionista in questione e mi immagino dal Comune di La Thuile
stesso con gli assessorati regionali della pubblica istruzione, dei
lavori pubblici e successivamente con l'Assessorato regionale del
turismo, sport e beni culturali quindi, vi sono stati evidentemente
dei contatti.
Cosa si dice in questo studio è sintetizzato nel titolo: vediamo
se è possibile spostare la funzione che era stata attribuita agli
immobili dell'ex Deltalsider per quanto concerne l'Ecole des neiges
in un'altra struttura, appunto l'Hôtel Dora che è stato acquistato
dal Comune di La Thuile alcuni anni or sono.
È evidente che la cosa ci ha lasciato perlomeno perplessi anche
perché se andiamo a vedere nello specifico la relazione tecnica si
parte con il dire che la struttura pensata inizialmente era
sovradimensionata, di difficile gestione, di difficile usufruizione
e che meglio risponderebbe alle necessità generali questa nuova
struttura dell'Hôtel Dora. Che però a sua volta risulterebbe,
almeno nello stato in cui è oggi, insufficiente per rispondere alle
esigenze per cui si tratterebbe di andare ad ampliare questo Hôtel
Dora di circa 2000 metri quadri recuperando le vecchie strutture
sportive in particolare la palestra del vecchio progetto dell'Ecole
des neiges.
"En bref" questo significherebbe che, rispetto al progetto
iniziale, quello che tutti noi conosciamo dell'Ecole des neiges,
sarebbe necessario ridurlo nelle dimensioni di una percentuale che
corrisponde a circa il 30 percento che mi sembra non essere
oltremodo significativa.
Soprattutto è evidente che, decidendo di rilocalizzare questa
struttura nell'Hôtel Dora, bisogna chiedersi cosa ne facciamo della
vecchia; in questo senso lo studio dice che, leggo testualmente: "A
questo proposito sono in corso delle avanzate trattative per
l'acquisizione delle strutture residenziali previste nella vecchia
Ecole des neiges finalizzate alla realizzazione di un villaggio
turistico privato.". È evidente che, essendo queste di proprietà
regionale, le avanzate trattative non può averle portate avanti il
Comune di La Thuile, ma la Regione.
Tutti questi dati, di cui siamo venuti a conoscenza, ci hanno
portati a presentare oggi quest'interpellanza per conoscere in
sintesi: tutti gli elementi di cui è a conoscenza il Governo
regionale in merito a questa vicenda; se ed eventualmente per quali
motivi il Governo regionale ha cambiato parere per quanto concerne
la destinazione degli immobili dell'ex Deltasider à Ecole des
neiges e ancora - tanto per approfittare dell'occasione per fare il
punto della situazione - una sommatoria di tutti quelli che sono
stati fin qui i costi sostenuti dall'Amministrazione per quanto
concerne tutta la pratica dell'Ecole des neiges a partire
dall'acquisizione degli immobili fino alle spese dei consulenti
degli arbitri che facevano parte del collegio arbitrale che, come
ricordavo, si è non molto tempo fa pronunciato; infine, se vi sia
una pur vaga idea dei costi aggiuntivi necessari per ricollocare
l'Ecole des neiges laddove è previsto da questo studio tenuto
presente che lo stesso studio sottolinea il fatto di come, nel caso
di una rilocalizzazione nell'ex Hôtel Dora, saranno senz'altro
necessari dei parcheggi e fra l'altro alcuni disegni che sono
allegati allo studio sono per così dire impattanti, nel senso che
gli spazi previsti sarebbero notevolmente ampi, si parla di
circonvallazione, si parla di autorimessa sotterranea eccetera.
Quindi volevamo oltretutto sapere se il Governo regionale abbia
una pur vaga idea dei costi aggiuntivi che sarebbero necessari nel
caso in cui questo Governo avesse davvero deciso di rilocalizzare
l'Ecole des neiges.
Sì dà atto che dalle ore 12,10, presiede il Vicepresidente La
Torre.
Presidente Ha chiesto la parola l'Assessore al territorio,
ambiente e opere pubbliche, Vallet.
Vallet (UV) Cercherò di rispondere in maniera sintetica e il più
possibile precisa alle domande formulate nell'interpellanza
partendo dal punto 2 perché la risposta al punto 1 deriva dalla
risposta alle domande successive per confermare ai consiglieri che
allo stato attuale la Giunta non ha maturato orientamenti diversi
rispetto a quelli illustrati dal Consigliere rispetto a quelli a
suo tempo noti.
Per quanto riguarda invece i costi sostenuti finora
dall'Amministrazione regionale in relazione all'Ecole des neiges,
questi assommano a 10,28 miliardi, posso dare un dettaglio che
riassumerei in 3 miliardi per l'acquisto dei fabbricati e in 7
miliardi relativi alle spese di progettazione, stati di avanzamento
liquidati all'Impresa e spese per il lodo arbitrale, spese che sono
state tutte imputate alle competenze dell'Impresa.
Effettivamente rispetto a quanto posto dall'interpellanza, c'è
stato un interessamento fattivo del Comune di La Thuile che ha due
obiettivi da raggiungere: il primo è quello di vedere al più presto
completato un cantiere che, come ha ricordato il Consigliere, è lì
ormai da troppi anni; il secondo è quello di dare una destinazione
e poi trovare i finanziamenti per ristrutturare l'Hôtel Dora con
gli annessi e i connessi.
Il Comune di La Thuile ha chiesto ad un tecnico di valutare
alcune ipotesi che sono quelle sintetizzate dal Consigliere
Marguerettaz ovvero verificare la possibilità di traslare la
collocazione dell'Ecole des neiges nell'ex Hôtel Dora nonché il
possibile interesse da parte di privati per l'utilizzo a fini
ricettivi del progetto.
Noi abbiamo interpretato questa relazione che ci è stata
presentata dall'Amministrazione comunale di La Thuile e che abbiamo
discusso non prima di ieri pomeriggio come un contributo fattivo di
quell'Amministrazione che giustamente vuole risolvere il problema
al tempo stesso cogliendo questi due obiettivi. Ci siamo impegnati
anche a valutare compiutamente quest'ipotesi e a fornire nel più
breve tempo possibile una risposta perché adesso dal punto di vista
del contratto e della possibilità di riprendere i lavori nel
cantiere la situazione è stata azzerata e siamo nelle condizioni di
predisporre gli atti necessari per il nuovo appalto eventuale e per
la prosecuzione e speriamo la conclusione del cantiere.
Per quanto riguarda i costi, posso riportare quanto ieri ho
letto sulla relazione, relazione che peraltro credo abbiate avuto
voi prima di noi in quanto i vostri servizi di informazione
funzionano meglio. Al di là delle battute, in questa relazione si
fa riferimento a 22 miliardi necessari per completare l'attuale
cantiere e l'attuale progetto dell'Ecole des neiges, si fa
riferimento a complessivi 10,9 miliardi per la ristrutturazione
dell'Hôtel Dora e del Faubourg e a 3,2 miliardi per la costruzione
dell'autorimessa per 250 posti auto. Queste sono le cifre contenute
in un'integrazione che ci è stata fornita ieri della relazione che
credo sia anche a vostre mani.
Presidente Ha chiesto la parola il Consigliere Marguerettaz.
Marguerettaz (Aut) Come vede, Assessore, le informazioni - a cui
faceva riferimento - a disposizione dell'opposizione sono comunque
parziali perché la parte inerente ai costi non l'avevo, altrimenti
non l'avrei chiesta nell'interpellanza.
Devo dire che la risposta dell'Assessore mi ha convinto
inizialmente laddove con forza ribadiva la volontà di questo
Governo di andare nella direzione originaria dell'indirizzo che si
vuole dare a questa struttura, cioè quella di un'Ecole des
neiges.
Devo altresì dire che poi invece tutte le considerazioni che
sono seguite mi lasciano soavemente preoccupato perché se è vero
che la Giunta ha deciso di riflettere una volta ricevuto questo
studio, significa che tanto decisa non è, nel senso che è aperta ad
eventuali nuove soluzioni da concordare, per carità, con il Comune
di La Thuile, le cui esigenze - come ricordava l'Assessore - sono
più che rispettabili ed ampiamente comprensibili.
Quello che mi auguro è che la Giunta regionale, prima di
guardare le esigenze strette del Comune, che sono quelle che
ricordava l'Assessore, ovvero il Comune si trova da un lato con un
cantiere inattivo i cui lavori non avanzano ormai da 4-5 anni,
d'altro lato si trova sul groppone un acquisto che forse è stato
fatto un po' alla cieca senza avere chiaro in origine quale
destinazione voler dare all'immobile dell'ex Hôtel Dora, quindi
deve fare i conti con questa necessità, quello che mi auguro,
dicevo, è che la Giunta regionale, prima di fare i conti con le
immediate necessità del Comune di La Thuile, faccia i conti con
quella che rimane - e sottolineo rimane perché risposte al momento
non sono state date - l'esigenza che era all'origine dell'idea
dell'Ecole des neiges. Ed è l'esigenza, che è sempre bene ricordare
qui, per tanti studenti valdostani, ma che sappiamo bene non essere
sufficienti a poter sfruttare totalmente il complesso dell'Ecole
des neiges e quindi per studenti che valdostani non sono e che
stentano molto ancora oggi a coniugare l'aspetto sportivo
soprattutto quando è fatto a livello agonistico con l'aspetto
scolastico.
Mi auguro altresì che la riflessione annunciata fra le righe da
parte dell'Assessore Vallet sia piuttosto breve nei tempi perché,
come lui ricordava oggi, ma forse già da qualche mese - tuttavia si
era in fine legislatura ed è comprensibile che la patata bollente
sia passata al nuovo Governo - oggi ci sono tutte le possibilità
affinché quei lavori rimasti per troppo tempo fermi, con danni
incalcolabili che si sono verificati dopo che tre se non quattro
inverni hanno infierito su quelle strutture lasciate forse
incautamente non protette, possano ripartire in fretta.
Se la Giunta deciderà ugualmente, per carità, responsabilità di
Governo, c'è una maggioranza che sostiene questo Governo, è chiaro
che è nel lecito poter fare tutte le scelte che ritiene opportuno
di fare, ma mi raccomando, Assessore, non perdete troppi mesi o
troppi anni nell'approfondire ulteriormente il discorso in modo che
questa brutta situazione di quel cantiere rimanga ancora per troppo
tempo sotto gli occhi degli abitanti di La Thuile, ma direi di
tutti coloro che La Thuile frequentano.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK