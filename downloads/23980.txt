Consiglio Regionale della Valle d'Aosta - Oggetto del Consiglio n. 2970 del 19 settembre 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CASA DA GIOCO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2970 del 19 settembre 2007 - Resoconto
OGGETTO N. 2970/XII - Controlli sui flussi di merce in uscita
dalle dispense del Grand Hôtel Billia. (Interpellanza)
Interpellanza
Appreso che anche quest'anno un affiatato gruppo di
dipendenti e dirigenti del Grand Hôtel Billia ha organizzato la
consueta cena privata estiva;
Venuti a conoscenza che l'approvvigionamento di vivande,
bevande e alimenti sarebbe stato fatto direttamente in house,
ovvero mediante prelievo dalle dispense e dalle cucine
dell'albergo;
Considerato che il Grand Hôtel Billia non è più di proprietà
privata, bensì appartiene da circa un anno a una società pubblica
controllata indirettamente dalla Regione;
i sottoscritti Consiglieri regionali
Interpellanza
il Presidente della Regione e/o l'Assessore delegato per
sapere:
1) se è a conoscenza del fatto descritto in Premessa e se
corrisponde a verità: in caso affermativo quali azioni ha
intrapreso o intende intraprendere;
2) se l'approvvigionamento è stato autorizzato da qualche
dirigente: in caso affermativo da chi e con quale
motivazione;
3) se l'approvvigionamento è stato regolarmente registrato
sotto il profilo contabile e fiscale;
4) per quali ragioni non sussistono controlli sui flussi di
merce in uscita dalle dispense e dalle cucine e se non ritenga
necessario istituirli al più presto.
F.to: Tibaldi - Frassy
Presidente
- La parola al Vicepresidente Tibaldi.
Tibaldi (CdL)
- Abbiamo scoperto che era consuetudine,
anzi è consuetudine - non so se usare l'imperfetto o il presente,
sarà l'Assessore che mi risponde a darmi conferma o smentita di
quello che sto dicendo -, presso il Grand Hôtel Billia di
organizzare una cena privata estiva fra dirigenti, amici, insomma
"en amitié" come si suol dire dalle nostre parti. E questa cena
veniva organizzata... diciamo, può essere anche legittimo, anche se
discutibile sotto certi profili, quando la gestione e la proprietà
erano eminentemente private. Tale consuetudine sembra si sia
trasmessa anche durante la vigenza della proprietà pubblica
regionale e quindi della gestione ad opera di "STV", tanto che
anche quest'anno - come abbiamo scritto nell'interpellanza in
oggetto - sembra che tale affiatato gruppo di dipendenti e
dirigenti che viene costituito "ad hoc" per l'occasione abbia
pasteggiato e brindato per l'arrivo della bella stagione in un
luogo della zona, approvvigionandosi con vivande, bevande ed
alimenti direttamente presso i frigoriferi, le dispense e le cucine
dell'albergo. Noi abbiamo presentato l'evento utilizzando una
formula ipotetica, come vedrà l'Assessore, anche se è di dominio
pubblico, se ne parla con insistenza a Saint-Vincent e Châtillon e
direi anche con una buona dose di sconcerto da parte di alcuni
dipendenti, anzi di molti dipendenti, non penso solo perché esclusi
da questa cena, ma anche da parte di altre persone.
Il Grand Hôtel Billia, come dicevo, non è più di proprietà
privata, bensì appartiene da circa un anno ad una società pubblica
controllata indirettamente dalla Regione; quindi, Assessore, noi le
rivolgiamo, in quanto Lei è il rappresentante delle partecipazioni
regionali, 4 quesiti che sono lì elencati: il primo,
"se è a
conoscenza del fatto descritto in Premessa e se corrisponde a
verità: in caso affermativo se ha intrapreso qualche azione o se
intende intraprenderne"
, si è parlato poc'anzi di reato con il
collega Bortot, penso che, se questo fatto risulta vero, vi siano
gli estremi per fare delle valutazioni più approfondite. Secondo
quesito:
"se l'approvvigionamento è stato autorizzato da qualche
dirigente..."
, vi è un direttore generale, vi sono altri
dirigenti o, meglio, funzionari che si occupano di diversi settori;
quindi in caso affermativo, qualora fosse stato autorizzato, con
quale motivazione è stato autorizzato.
"Se l'approvvigionamento
è stato regolarmente registrato sotto il profilo contabile e
fiscale"
, insomma un prelievo di merce dalle dispense e dalle
cucine dell'albergo deve lasciare una traccia che sia fiscalmente e
contabilmente visibile. Quarta domanda:
"per quali ragioni non
sussistono controlli sui flussi di merce in uscita dalle dispense e
dalle cucine e se non ritenga necessario istituirli al più
presto"
. Le lasciamo adesso l'onore e l'onere di questa
risposta, perché è particolarmente attesa anche dalle nostre parti,
come si suol dire.
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- Devo dire che la penetrazione del
Vicepresidente Tibaldi e dei suoi accoliti va in profondità e va in
gangli dove sicuramente l'Assessore non arriva, può darsi qualche
Consigliere, ma il sottoscritto sicuramente no e questa situazione
probabilmente sconfina anche, non so se con la fantasia, ma con
delle cose che in modo molto tassativo vengono considerate delle
fantasie. Ovviamente, per dare contezza della sua interpellanza, ho
girato le domande alla società e la società, nella persona del
Presidente del Consiglio di amministrazione, mi dice questo:
"Quanto al primo punto, non è consuetudine l'organizzazione
di una cena privata estiva tra il Direttore e altri dipendenti
delle società, nel mentre può succedere che nel corso dell'anno lo
stesso Direttore accetti inviti a partecipare ad incontri
conviviali organizzati da dipendenti al di fuori
dell'ambito
aziendale.
Si certifica, rispetto al secondo punto dell'interrogazione,
nel modo più tassativo, così come confermato dallo stesso
Direttore, che mai in tali occasioni si siano prelevate derrate e/o
bevande dalla dispensa e/o dalla cucina dell'albergo. Ne consegue
pertanto che, mancandone i presupposti, nessuna autorizzazione si è
resa necessaria, così come ovviamente nulla è stato registrato né
sotto il profilo contabile, né sotto quello fiscale.
Quanto al terzo punto, e probabilmente il quarto, esistono da
sempre collaudati e rigorosi controlli oggi anche automatici e in
tempo reale, grazie al nuovo sistema informatico da poco adottato
dalla società, sui flussi di merce sia in entrata che a maggior
ragione in uscita. A tal proposito, sono attivi puntuali
monitoraggi attentamente seguiti dagli uffici competenti e dalla
Direzione stessa"
.
Questa quindi è la risposta che ho avuto dalla società e credo
possa tranquillizzare il Vicepresidente Tibaldi che ha fatto
l'interpellanza.
Presidente
- La parola al Vicepresidente Tibaldi.
Tibaldi (CdL)
- Non mi aspettavo una conferma da parte
sua o, meglio, da parte del Direttore generale per voce sua.
D'altronde lei ha intelligentemente dato lettura di una lettera che
le è pervenuta, di conseguenza la lettera che le è pervenuta
smentisce recisamente quanto scritto in questa interpellanza, sia a
livello di premessa, sia soprattutto fornendo precise risposte alle
4 domande proposte.
Le faccio alcune considerazioni, comincio dalla vostra visita
recente al Billia. Ci fa piacere che la Giunta abbia fatto una
visita al Billia e che l'abbia fatta per rendersi conto di quello
che ha acquistato, così come abbiamo letto sui giornali, così hanno
riportato i giornali, peccato che l'abbia fatta "ex post" e non "ex
ante" come la IV Commissione, ma questo è un commento...
Il ragionamento... ossia parto da questo spunto per dirvi che
forse non si tratta di coefficiente di penetrazione in senso
fisico, Assessore, ma di penetrazione nel senso di controlli che
lei, come Assessore alle partecipazioni regionali, dovrebbe un
attimino attivare...
Marguerettaz
(fuori microfono)
- ... controllare
le cucine?
Tibaldi (CdL)
- ... anche controllare le cucine, per il
semplice fatto che a noi risulta - e ci sono testimonianze che sono
concordanti - che questa consuetudine, oggi smentita, si sia in
realtà sempre realizzata; che questa cena privata estiva sia
stata...
(interruzione dell'Assessore Marguerettaz, fuori
microfono)
... non si preoccupi, non si preoccupi, conosco le mie funzioni
di pubblico ufficiale, quando svolgo il mandato consiliare, so
quelle che saranno poi le azioni da intraprendere, in difetto da
parte della Giunta o dell'Assessore...
(nuova interruzione dell'Assessore Marguerettaz, fuori
microfono)
... la cosa non ci spaventa. Le stavo dicendo che a noi risulta
di segno completamente opposto il fatto, risulta ed è suffragato da
una serie di testimonianze che sono quanto mai concordanti, oltre,
come le dicevo, da quello sconcerto che è stato affermato da
diverse persone.
Comprendiamo che vi sia imbarazzo da parte di chi dirige
l'azienda - il Direttore generale che la Giunta ha riconfermato
nell'incarico - nell'ammettere un simile fatto, che è
effettivamente deprecabile; che però lei faccia ironia sul fatto di
quella che è la penetrazione o, meglio, la capillarità di certe
informazioni... questo non dà lustro al suo operato, al suo ruolo
di rappresentante della Giunta regionale nelle partecipazioni
regionali...
(interruzione del Presidente della Regione, fuori
microfono)
... Presidente Caveri, lei abita nella mia stessa zona, come ci
abita l'Assessore Isabellon, e voi avete decisamente maggiori
conoscenze e più capillarità sul territorio della nostra forza
politica o del sottoscritto: come hanno riferito al sottoscritto
hanno probabilmente riferito anche a voi. Noi ci siamo permessi,
attraverso una formula dubitativa e prudente, di segnalare il
fatto...
Caveri
(fuori microfono)
- ... non è vero...
Tibaldi (CdL)
- ... ecco vi dicono che non è vero,
smentiscono nettamente quella che è da tutti conosciuta come una
consuetudine, che peraltro sappiamo essere effettivamente
consolidata. Prendiamo atto della sua risposta, Assessore, e
naturalmente trasmetteremo tale questione alle sedi competenti per
fare le verifiche del caso. Se non li avete voi, noi non abbiamo
gli strumenti per sapere se effettivamente il Grand Hôtel Billia ha
dispense o cucine che sono utilizzate come un "self-service" da
certe persone o possiamo dire da chiunque... "open space" ecco...
di conseguenza, saranno coloro che hanno queste possibilità per
farlo, gli strumenti per farlo, per poter cercare la verità...
Prendiamo atto comunque della risposta, che immaginavamo non
confermasse i gravi fatti descritti nella nostra interpellanza.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK