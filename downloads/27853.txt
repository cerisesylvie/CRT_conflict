Consiglio Regionale della Valle d'Aosta - Oggetto del Consiglio n. 337 del 30 dicembre 1970 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
(Nessuna classificazione presente)
Precedente
Successivo
Trascrizione informale del dibattito dell'aula
Oggetto del Consiglio n. 337 del 30 dicembre 1970 - Resoconto
OGGETTO N. 337/70 - Disegno di legge regionale concernente
autorizzazione all'esercizio provvisorio del bilancio della Regione
per il primo quadrimestre dell'anno finanziario 1971.
Chantel (P.S.I.)
- Mentre si aspetta di conoscere
definitivamente quale sarà la cifra del riparto per l'anno 1970
che, in base alle informazioni e indicazioni attuali, ritengo sarà
superiore a quello del 1969, nell'attesa di poter predisporre un
bilancio e aspettando ancora la definizione della legge sul riparto
votata da questo Consiglio, si propone un esercizio provvisorio di
quattro mesi premettendo che la Giunta ritiene di poter portare un
bilancio definitivo molto prima della scadenza dei quattro mesi. Un
bilancio provvisorio che terrà presente il bilancio del 1970;
chiedo, naturalmente, adesso, nella esposizione della legge, che
l'articolo 2 sia ritoccato in questo senso: la legge che voi avete
in mano, all'articolo 2 dice: "L'approvazione e l'impegno di spesa
durante l'esercizio provvisorio non potranno superare mensilmente
un dodicesimo dell'importo delle spese previste nei vari capitoli
di spesa".
Cioè, mentre nella prima proposta di legge si intendeva
predisporre un bilancio provvisorio 1970 chiedendo l'esercizio
provvisorio 1970/1971 per poi ritoccarlo, si è preferito fare, come
è stato fatto in altre regioni, ad esempio, in Sardegna, chiedere
l'autorizzazione all'esercizio provvisorio tenendo buono il
bilancio del 1970.
In questo, in parole povere, la modifica dell'articolo 2...
(Voce)
...Niente, più niente. Cioè, mentre prima si pensava
di predisporre un bilancio provvisorio 1970/71, vero, adesso il
bilancio 1970/71 non lo facciamo più. Chiediamo l'esercizio
provvisorio sul bilancio 1970: la modifica consiste in questo.
Allora l'articolo 2 verrebbe modificato in questo modo - leggo
adagio -: "L'approvazione e l'impegno di spese durante l'esercizio
provvisorio non potranno superare mensilmente un dodicesimo
dell'importo delle spese previste nei vari capitoli di spesa - poi
saltare il progetto di - di spesa del bilancio di previsione della
Regione per l'anno finanziario 1970".
Tutto il resto va cancellato. È chiaro?
Cioè, in parole povere, invece di fare un bilancio provvisorio
1970/71 per poi doverlo ritoccare e rifare, si è preferito chiedere
l'esercizio provvisorio di 4 mesi, per il primo quadrimestre,
tenendo buono il bilancio del 1970.
È una prassi che è già stata adottata una volta in questo
Consiglio, diversi anni fa, ed è una prassi che è stata
recentemente adottata anche dal Consiglio regionale della Regione
Sarda.
Montesano (P.S.D.I.)
- Chi chiede la parola? Allora si
passa alla votazione articolo per articolo.
Dolchi (P.C.I.)
- Ma, in sede di discussione generale,
vorrei fare alcune osservazioni.
Da parte nostra ci sono sempre state delle riserve
sull'approvazione di un esercizio provvisorio, quando esso è
presentato al Consiglio in una situazione normale ed è solamente la
conseguenza di un ritardo nella presentazione del bilancio
definitivo.
Ricordo al Consiglio che abbiamo anche votato, in alcuni casi,
l'esercizio provvisorio proprio per non intralciare il normale
funzionamento dell'Amministrazione.
Sono d'accordo con l'Assessore alle finanze che quest'anno,
però, si tratta di una situazione particolare che, mi sembra, valga
la spesa che il Consiglio sottolinei e cioè il fatto che abbiamo
votato circa un mese fa, all'unanimità la legge sul riparto
fiscale. Un atto unanime del Consiglio particolarmente importante
per la voce "Entrate", di cui, secondo noi, l'elaborazione del
bilancio preventivo per il 1971 non poteva non tenere conto.
Avremmo voluto - ritenevamo forse più utile - che il bilancio
preventivo per il 1971 - non come esercizio provvisorio ma proprio
come bilancio completo - tenesse conto "del voto" unanime del
Consiglio regionale e, quindi, nelle voci "Entrate", tenesse conto
anche del nuovo riparto.
Questo ci avrebbe permesso, sempre secondo noi, una diversa
impostazione di tutte le voci "uscite", ma, soprattutto, sarebbe
stato un elemento di pressione nei sensi di un'azione nei confronti
dei Deputati e dei Senatori che sono chiamati ad approvare la
nostra proposta di riparto fiscale, proposta che, a quanto sembra,
viene fatta propria anche dal Governo.
Però, anche se avremmo desiderato, avremmo ritenuto più utile
l'impostazione in questo modo del bilancio preventivo 1971,
riteniamo che la posizione unitaria manifestatasi sul voto della
legge per il riparto fiscale abbia la sua conferma nella proposta
di esercizio provvisorio di quattro mesi con le precisazioni fatte
dall'Assessore alle finanze e cioè con la possibilità di spesa dei
dodicesimi del bilancio 1970.
Mi sembra che valga la spesa di ribadire allora che, in questo
modo, rimane completamente aperto il discorso circa il bilancio
preventivo 1971 con quella impostazione nuova, diversa che tenga
conto della programmazione che, non solo noi ma da parecchie parti,
abbiamo auspicato nel corso del dibattito in quest'aula per il
1970. Quindi, lasciando aperto tutto il discorso sul bilancio 1971,
siano da considerarsi quattro mesi di proroga dell'esercizio 1970,
quattro mesi nei quali le forze politiche che siedono in questo
Consiglio regionale che hanno votato all'unanimità la legge sul
riparto fiscale sono anche impegnate per la realizzazione di questo
importante passo sulla via dell'autonomia finanziaria della Regione
che è il riparto fiscale.
Ecco perché io ritengo che, in questa sede, valga la spesa
riaffermare nuovamente la volontà unanime del Consiglio di modo che
le Commissioni competenti della Camera e del Senato prendano in
esame rapidamente questo provvedimento e provvedano ad approvarlo
in sede deliberante, evitando così le lungaggini della discussione
in aula.
Per quanto riguarda il Gruppo comunista, sia al Senato che alla
Camera, i Senatori ed i Deputati comunisti hanno già espresso il
loro accordo, la loro adesione e quindi il loro voto, non solamente
al progetto predisposto ma anche al fatto che le Commissioni
approvino il progetto in sede deliberante.
Pertanto, voteremo oggi la proposta di esercizio provvisorio
concepito, come diceva l'Assessore, se ho ben capito, cioè come
proroga del bilancio dell'esercizio 1970 per quattro mesi e poi è
chiaro che vedremo quello che sarà il bilancio 1971. Daremo ancora
una volta il nostro contributo, la nostra collaborazione, perché il
bilancio 1971, che ci auguriamo possa tener conto, fra le entrate,
del nuovo riparto fiscale, sia rispondente alle necessità della
Regione e della popolazione valdostana.
Montesano (P.S.D.I.)
- Altri che chiedono la parola?
Assessore Chantel.
Chantel (P.S.I.)
- Dovrei aggiungere ancora che una delle
ragioni che ci ha fatto chiedere il bilancio provvisorio senza
impegnarci in un bilancio nuovo è che i rapporti di sintesi per
quel che riguarda la programmazione sono in arrivo da Grenoble -
sono arrivati oggi stesso - di modo che noi stessi abbiamo bisogno
di elaborare questi dati, per vedere di impostare il nuovo bilancio
su basi, come promesso, in rapporto alla programmazione, cioè su
basi programmatiche nuove.
Montesano (P.S.D.I.)
- Altri interventi? Allora si passa
alla votazione articolo per articolo.
Articolo 1 - Chi è favorevole alzi la mano. Contrari? Astenuti?
Il Consiglio approva.
Articolo 2 - Modificato così come proposto dall'Assessore alle
Finanze. Chi è favorevole alzi la mano. Contrari? Astenuti? Il
Consiglio approva
Articolo 3 - Il Consiglio approva.
Si passa alla votazione a scrutinio segreto.
Risultato della votazione: presenti 28, votanti 28, favorevoli
24, contrari 4. Il Consiglio approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK