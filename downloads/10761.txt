Consiglio Regionale della Valle d'Aosta - Oggetto del Consiglio n. 1754 del 9 gennaio 1991 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 1754 del 9 gennaio 1991 - Resoconto
OGGETTO N. 1754/IX - Ripresentazione del disegno di legge
regionale sulle aree naturali protette ed organizzazione di un
convegno su tale tema.
(Interrogazione)
Presidente: Do lettura dell’interrogazione
presentata dal Consigliere Riccarand ed iscritta al punto 9
dell’ordine del giorno.
INTERROGAZIONE
Appreso che dal 28 al 31 gennaio 1991 si svolgerà a
Saint-Vincent un Convegno sul tema "Parchi naturali e aree
protette";
notato che tale Convegno è organizzato dalla Regione Valle
d’Aosta insieme alla "Commissione Nazionale Italiana
per l’UNESCO" e al Tribunale Amministrativo per la
Valle d’Aosta;
evidenziato che il coinvolgimento del TAR in iniziative della
Regione appare quanto mai discutibile sul piano della correttezza
dei rapporti e delle distinzioni delle funzioni, anche in
considerazione del ruolo di giudice che il TAR ha su molti atti
della Regione;
ricordato che il Consiglio regionale della Valle
d’Aosta ha approvato, in data 12 luglio 1990, il
disegno di legge "Norme per l’istituzione di aree
naturali protette" e che tale disegno di legge è stato rinviato a
nuovo esame dal Presidente della Commissione di Coordinamento il 20
agosto 1990 con alcune osservazioni di carattere tecnico;
rilevato che, nonostante ripetuti solleciti, la Giunta regionale
non ha ancora provveduto a trasmettere alla Commissione consiliare
competente il testo corretto del disegno di legge per la definitiva
approvazione, accumulando un incomprensibile ritardo di quattro
mesi;
il sottoscritto Consigliere regionale del Gruppo "Verde
Alternativo"
interroga
l’Assessore regionale
all’Agricoltura, Foreste ed Ambiente naturale per
sapere:
1) quali sono i motivi del ritardo nella ripresentazione del
disegno di legge regionale "Norme per l’istituzione
di aree naturali protette";
2) se non ritiene opportuno arrivare al Convegno del 28-29
gennaio con il testo del citato disegno di legge regionale
definitivamente approvato, quanto meno in Commissione;
3) se non ritiene scorretto ed inopportuno il coinvolgimento del
TAR in iniziative della Regione.
Presidente:
Ha chiesto la parola
l’Assessore all’Agricoltura, Foreste
ed Ambiente naturale, Lanièce; ne ha facoltà.
Lanièce (DC):
Nel rispondere al primo quesito
dell’interrogazione, posso precisare che il disegno
di legge regionale "Norme per l’istituzione di aree
naturali protette" è stato riapprovato dalla Giunta regionale il 23
novembre 1990 ed ora sta seguendo la normale procedura
legislativa.
Quel disegno di legge non è stato riapprovato tenendo conto solo
dei rilievi avanzati dalla Commissione di Coordinamento, ma gli
abbiamo apportato anche delle modifiche, per cui non si tratterà di
una semplice riapprovazione, ma di un nuovo testo di legge.
Bondaz (fuori microfono)
: E’ già in
Commissione?
Lanièce (DC):
E’ stato approvato, ma non
so se è già in Commissione.
Presidente:
Ha chiesto la parola il Presidente della
Giunta, Bondaz; ne ha facoltà.
Bondaz (DC):
Prima di rispondere al terzo quesito
dell’interrogazione, ricordo che già nel 1985, su
iniziativa della Presidenza della Giunta, di concerto con il TAR,
era stato organizzato un convegno internazionale sui problemi
relativi alla legge statale sui condoni in materia edilizia e sulle
competenze regionali in materia, che tra l’altro
aveva avuto un risvolto non indifferente.
Il convegno cui fa riferimento l’interrogazione
era stato programmato per il mese di ottobre del 1990, ma poi ha
subito un ritardo a causa degli impegni del comitato scientifico
preposto alla sua organizzazione. Il primo impegno della Giunta
regionale al riguardo risale ad un anno fa e precisamente alla
deliberazione n. 712 del 26 gennaio 1990.
Io ritengo invece assolutamente opportuno coinvolgere il TAR in
iniziative di questo genere, tanto più che proprio attraverso tale
organo siamo riusciti ad avere un comitato scientifico di notevole
importanza, che darà sicuramente un riscontro favorevole a tutte le
questioni di natura ambientalistica che abbiamo sul tappeto in
Valle d’Aosta.
Presidente:
Ha chiesto la parola il Consigliere
Riccarand; ne ha facoltà.
Riccarand (VA):
Non sono soddisfatto delle risposte che
mi sono state date.
L’Assessore Lanièce dice che la legge regionale
"Norme per l’istituzione di aree naturali protette"
è stata riapprovata in Giunta il 23 novembre 1990. Sta di fatto che
finora il nuovo testo non è pervenuto in nessuna forma né ai
Consiglieri regionali, né mi risulta che sia stato assegnato alle
Commissioni, quindi io mi chiedo come sia possibile che un testo di
legge, già approvato nel mese di giugno dal Consiglio, poi
rimandato indietro con delle osservazioni tecniche da parte del
Presidente della Commissione di Coordinamento nel mese di agosto,
nel mese di gennaio non sia ancora stato esaminato dalle
Commissioni pur potendo essere messo a posto in una sola
settimana.
Ritengo incomprensibile questo ritardo e noto la contraddizione
tra l’organizzazione di un convegno internazionale,
sotto il patrocinio dell’UNESCO, sulle aree
protette, ed i ritardi così gravi sulle decisioni concrete ed
operative della nostra Amministrazione regionale.
Non ritengo che il coinvolgimento diretto del TAR in iniziative
dell’Amministrazione regionale sia da considerare
come una scelta opportuna, perché il TAR e la Regione hanno delle
funzioni diverse ed oltretutto, i giudici del TAR si trovano a
doversi esprimere rispetto a molti atti della Regione in seguito a
ricorsi dei cittadini. Si tratta quindi di una sorta di
coinvolgimento che non depone sicuramente a favore della
separazione dei poteri e dei ruoli diversi che devono esistere tra
l’uno e l’altro organo.
Vorrei ricordare, tra l’altro, che il TAR della
Valle d’Aosta, che adesso partecipa
all’organizzazione di questo convegno sulle aree
protette, in questi anni si è segnalato proprio per aver
sistematicamente evitato di pronunciarsi su ricorsi importanti
rispetto ai temi ambientali della Valle d’Aosta,
attraverso una serie di continui rinvii e di atteggiamenti che di
fatto hanno determinato i suoi mancati pronunciamenti.
In presenza di questa situazione, già discutibile di per sé, che
si è venuta a creare e che noi abbiamo denunciato sui giornali,
riteniamo di dover esprimere i nostri dubbi e le nostre perplessità
sul fatto che tutto questo avvenga con il coinvolgimento della
Regione.
***
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK