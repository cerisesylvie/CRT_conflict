Consiglio Regionale della Valle d'Aosta - Oggetto del Consiglio n. 38 del 24 luglio 2013 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TURISMO E INDUSTRIA ALBERGHIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 38 del 24 luglio 2013 - Resoconto
OGGETTO N. 38/XIV - Interpellanza: "Adozione di provvedimenti
per la revisione dei parametri di classificazione delle strutture
turistico alberghiere".
Président
- La parole au collègue Ferrero.
Ferrero (M5S)
- Grazie Presidente.
Beh, in un momento in cui gli operatori turistici sono quasi
tutti in un grande disagio, soprattutto quelli delle località meno
note...noi di recente, nei giorni scorsi, abbiamo sentito alcuni
albergatori, alcuni ristoratori qui della cintura di Aosta che sono
disperati, perché a livello di presenze hanno delle diminuzioni che
vanno nell'ordine del 20-30, anche del 40 percento...se andiamo a
vedere il supporto che è stato dato in questi anni per una
qualificazione del sistema turistico della Valle d'Aosta, beh,
vediamo che ci sono molte cose che sono state sottovalutate.
In quest'interpellanza noi portiamo all'attenzione una questione
che non ci sembra di certo da sottovalutare. È dal 1984 che, per
quanto riguarda la classificazione delle strutture alberghiere, si
utilizza un sistema con dei parametri che sostanzialmente non ci
risulta siano stati mai aggiornati. Ecco che allora troviamo come
in un salto nel passato dei parametri valutativi, degli indicatori
come l'acqua calda e l'acqua fredda negli alberghi, il televisore
in bianco e nero e il telex. Parlate di tablet, parlate di
internet, parlate di banda larga e poi valutate le strutture
turistiche della Valle d'Aosta sulla base della presenza dell'acqua
calda e dell'acqua fredda e del telex...complimenti! Sappiamo che -
siamo andati a vedere - altre Regioni, come il Trentino-Alto Adige,
sono molto attente a qualificare le strutture alberghiere che sono
presenti sul territorio e prevedono dei sistemi di aggiornamento
dei parametri, che sono dei sistemi almeno triennali, quadriennali,
perché c'è un'evoluzione costante dell'offerta turistica. È ovvio
che oggi dobbiamo andare a vedere dove c'è il centro benessere,
dove ci sono eventualmente dei servizi di accoglienza per gli
animali, dove ci sono dei servizi di assistenza per i bambini,
ecco, questi sono i nuovi indicatori, dove c'è il wi-fi, non dove
c'è il telex!
Su questo noi vorremmo avere, diciamo, una risposta che vada nel
senso di prendere un provvedimento urgente, che vada a rivedere
questi parametri e che non costringa poi i funzionari regionali che
fanno gli accertamenti a basarsi su una serie di sensazioni o
suggestioni che sono suggestioni personali, perché ovviamente non
potranno valutare e dare, diciamo, dei punteggi se non basati sulla
base del buon senso. Noi al buon senso, che non è sempre buon
senso, preferiamo le regole certe e in questo senso quindi
auspicheremmo una revisione immediata dei parametri e un sistema di
aggiornamento almeno triennale in maniera tale che il turista che
viene in Valle d'Aosta sa che il quattro stelle della Valle d'Aosta
corrisponde al quattro stelle del Trentino e non si trova poi
magari tutta una serie di servizi che sono inadeguati rispetto alla
qualificazione che è stata attribuita dalla Regione. Grazie.
Président
- Merci. La parole à l'Assesseur
Marguerettaz.
Marguerettaz (UV)
- Grazie Presidente. Grazie al collega
Ferrero per aver sottoposto all'attenzione del Consiglio regionale
un tema che è molto importante.
Mi preme ora, solo ovviamente una piccola premessa: raccogliendo
la presentazione dell'interrogazione, direi che sicuramente il
lavoro da fare è ancora tanto, ma non vorrei neanche che passasse
l'idea che le nostre infrastrutture, la nostra offerta turistica
siano scadenti. Ora, ho avuto modo di vedere sia servizi sul TG5,
sia sul TG2, articoli su
Il Sole 24 Ore
, sul
Corriere
e, da una ricerca che è stata fatta dalla Confesercenti a livello
nazionale - i media nazionali hanno dato grande enfasi a questa
ricerca -, la Valle d'Aosta era al secondo posto, cioè
all'eccellenza, dopo la Toscana c'era la Valle d'Aosta. Ora,
prendiamo questa ricerca per quella che è, non è che sia un valore
assoluto, ma lo dico perché uno dei valori dove avevamo veramente
dei premi e delle valutazioni molto elevate era proprio quello
delle infrastrutture, quindi, da questo punto di vista, è stato
speso tanto, ma credo che la valutazione sia una valutazione
importante, l'analisi è stata fatta dalla Confesercenti e non
dall'Assessorato.
Rispetto al primo punto all'ordine del giorno, condividiamo
totalmente il pensiero sull'indispensabilità della revisione dei
requisiti necessari alla classificazione delle strutture ricettive
ed alberghiere. Sottolineiamo, - ovviamente lei non c'era nella
precedente legislatura, anche se poi ovviamente parliamo del lavoro
dei suoi ex colleghi - come la legge regionale 33/1984 sia stata
modificata alla fine della passata legislatura proprio con
l'intento di operare il necessario ammodernamento dei parametri
obbligatori per l'attribuzione delle stelle alle aziende
alberghiere, alberghi propriamente detti, oppure RTA operanti in
Valle d'Aosta per il perseguimento di tali obiettivi. La struttura
competente ha già predisposto alla fine dello scorso anno uno
schema di deliberazione della Giunta regionale contenente tutti i
nuovi requisiti, strutturali e di servizio, nonché la relativa
disciplina di applicazione progressiva. Ovviamente tale documento è
stato inviato all'Associazione albergatori per avviare un opportuno
confronto per il raggiungimento di una posizione condivisa. Lei
capisce che non possiamo calare dall'alto dei criteri, anche perché
nell'ambito dell'Associazione albergatori, come può tranquillamente
immaginare, le sensibilità sono decisamente diverse, e le opinioni
giustamente hanno quel tempo di valutazione. Nel corso del mese di
aprile di quest'anno è già stato fatto un primo incontro con tutto
il direttivo dell'ADAVA, i suoi ex colleghi, il suo dirigente, per
avere un esame puntuale di tutte le proposte in merito allo schema
di delibera. Nel corso delle prossime settimane avrà luogo un
secondo incontro con i rappresentanti dell'Associazione albergatori
- che ricordo nel frattempo ha rinnovato i suoi organi, quindi
abbiamo un nuovo presidente, un nuovo direttivo, però il lavoro
fatto non è che andato perso - e quindi l'obiettivo è di definire
nel più breve tempo possibile un nuovo quadro.
Occorre anche guardare a livello nazionale che è stato istituito
proprio nella Conferenza permanente tra i rapporti tra Stato e
Regioni e le Province autonome un tavolo di confronto volto proprio
a definire i requisiti minimi validi per tutte le strutture
ricettive alberghiere d'Italia, col fine di pervenire ad una
sostanziale uniformità dei criteri di classificazione su tutto il
territorio nazionale. Ovvio che la competenza è regionale, ma
comunque, quando noi ci presentiamo all'estero, vorremmo perlomeno
- credo sia un intento condivisibile - avere una definizione a
livello nazionale che non sia un tre stelle in Valle d'Aosta
totalmente diverso da un tre stelle di un'altra regione. Ai fini
dell'approvazione del provvedimento regionale di ammodernamento,
pertanto, occorrerà attendere anche le determinazioni della
conferenza, ma riteniamo che possa essere un provvedimento che nel
corso del 2013, massimo primi mesi del 2014, vada definito anche in
attesa delle valutazioni.
Il secondo quesito mi pare corretto, ma mi verrebbe da dire che
l'abbiamo in qualche modo anticipato, perché con la modificazione
della legge 33, di cui si è detto, è stata operata una
delegificazione delle tabelle contenenti tutti i requisiti di
classificazione. Con le nuove norme infatti i nuovi requisiti sono
approvati con una deliberazione della Giunta regionale, la quale,
come noto, si riunisce una volta a settimana e non costituiscono
più norme di legge, quindi abbiamo uno strumento che delegificato
diventa molto più operativo. Una volta approvati i nuovi requisiti,
quindi, laddove si ravvisasse la necessità o l'opportunità di
integrarli o rinnovarli, al fine di tener conto della costante
evoluzione di cui è oggetto il settore alberghiero, si potrà
procedere ad una loro revisione in tempi estremamente brevi.
Président
- La parole au Conseiller Ferrero.
Ferrero (M5S)
- Grazie Presidente, grazie Assessore.
Beh, ovviamente da parte nostra non c'era nessun intento di
criminalizzare gli operatori turistici valdostani, quindi noi non
vogliamo dare giudizi sul fatto se sia scadente o meno scadente il
sistema turistico-ricettivo della Valle d'Aosta...ci mancherebbe!
Peraltro al di là delle classifiche...e voi lo saprete sicuramente
perché è stato di recente anche adottato una specie di accordo con
Tripadvisor, che è una specie di qualificatore su internet delle
strutture alberghiere...sappiamo che, se andiamo a vedere le
valutazioni delle nostre strutture alberghiere su Tripadvisor, ci
sono degli scostamenti rispetto a quella classifica che è stata
citata, quindi le classifiche dipendono sempre da chi le fa, come i
concorsi di bellezza, una può essere più bella, una signorina, per
una persona, per un'altra può esserlo un pochettino meno, quindi lì
dobbiamo andare sempre un pochettino con i piedi di piombo.
Sono felice che sia avvenuta questa delegificazione perché
consentirà direttamente alla Giunta regionale di prendere i
provvedimenti e quindi, se dovremo tirare le orecchie, potremo
tirarle direttamente alla Giunta regionale e non riferendoci a
qualcuno di indefinito. Se effettivamente entro il 2013, fine 2013,
inizio 2014 sarà possibile effettuare quest'aggiornamento, ecco,
secondo noi, sarà un punto importante, perché anche da queste cose
si vede la volontà di andare incontro ad un mercato che è in
evoluzione, un mercato che è in difficoltà, quindi, diciamo, che ci
riaggiorniamo ai primi mesi del 2014 per verificare che le
intenzioni siano poi state rispettate. Grazie.
Presidente
- Grazie. Punto 23 all'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK