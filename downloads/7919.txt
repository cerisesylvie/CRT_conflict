Consiglio Regionale della Valle d'Aosta - Oggetto del Consiglio n. 2339 del 12 novembre 1986 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2339 del 12 novembre 1986 - Resoconto
OGGETTO N. 2339/VIII - GARA DI APPALTO PER L'AGGIUDICAZIONE
DI LAVORI PUBBLICI. - (Interpellanza)
PRESIDENTE:
Do lettura dell'interpellanza presentata dai
Consiglieri Mafrica e Bajocco:
INTERPELLANZA
Diventano sempre più insistenti le voci di distorsioni
introdotte da accordi tra le imprese nelle gare di appalto di
lavori regionali. A convalidare tali ipotesi si aggiungono
comportamenti incomprensibili da parte della Giunta
regionale.
Mentre sono numerose le imprese che partecipano alle gare
degli appalti di più elevato importo base, il gruppo delle imprese
invitate e che si aggiudicano gli appalti è ben delimitato.
Alcune imprese, poi, pur avendone i requisiti, vengono
sistematicamente escluse al momento dell'invito, senza peraltro
ricevere motivazioni.
Ciò premesso i sottoscritti Consiglieri regionali
INTERPELLANO
l'Assessore competente per conoscere:
1)
i criteri con cui vengono selezionate le imprese da
invitare agli appalti con importo superiore al miliardo;
2)
se è intenzione della Giunta, al fine di evitare
malintesi e interpretazioni varie, far pervenire alle imprese
escluse dagli inviti per appalti di importo superiore al miliardo,
la motivazione scritta dell'esclusione;
3)
per quali motivi la Giunta non ha ancora provveduto
a dare seguito agli impegni presi con il protocollo d'intesa per il
settore delle costruzioni.
PRESIDENTE:
Ha chiesto la parola il Consigliere Mafrica;
ne ha facoltà.
MAFRICA (P.C.I.):
Lo scopo di questa interpellanza è di
iniziare un discorso ed anche una ricerca che, come Gruppo,
intendiamo proseguire.
Da qualche tempo noi riceviamo voci insistenti di distorsioni
negli appalti pubblici della Regione. Ci siamo presi ancora una
volta la briga di "mettere in fila" tutti gli appalti di quest'anno
superiori al miliardo e, da un punto di vista statistico, ci sono
apparse alcune anomalie sui nomi delle ditte che vengono invitate
dalla Giunta, sui nomi delle ditte che vincono, sulle percentuali
di ribasso che fanno e sui raggruppamenti con cui queste ditte
partecipano agli appalti. Abbiamo ricevuto, anzi, una lettera
anonima (chiedo in proposito, e sempre che ne sappia qualcosa,
delle informazioni all'Assessore) che ci ha fornito l'elenco di un
consorzio misto di imprese al quale sarebbe collegata, in qualche
modo, una buona parte delle ditte che poi concorrono agli appalti.
Senza entrare nel merito delle cifre che esamineremo con calma (se
sono necessari alcuni dati li posso anche citare, ma non voglio
appesantire il dibattito), vogliamo sapere dall'Assessore che
giudizio dà lui su queste voci insistenti e ricorrenti e che penso
siano giunte anche alle sue orecchie.
Ci viene poi posta anche un'altra questione. Quando c'è un
appalto di una certa consistenza (e questi appalti sono piuttosto
numerosi perché dall'inizio dell'anno sino alle ultime delibere
sono circa 26 gli appalti superiori al miliardo, per un totale di
circa 60 miliardi), vengono invitate alcune ditte, mentre altre che
pure chiedono di essere invitate non vengono invitate e non si
fornisce loro alcuna spiegazione. Vorremmo sapere quindi quali sono
i criteri usati dalla Giunta per selezionare le ditte da invitare
negli appalti più importanti.
Vorremmo ancora sapere come mai, nel 1986 non è stato fatto
alcun passo per dare seguito a quel protocollo d'intesa che la
Giunta ha firmato con le Organizzazioni sindacali, proprio al fine
di dare trasparenza ed efficienza al sistema degli appalti
pubblici.
Infine desidereremmo sapere se è intenzione della Giunta, per
gli appalti più consistenti (noi abbiamo scelto la cifra del
miliardo) e per evitare malintesi e dubbi, fornire alle imprese,
che non vengono invitate o che vengono escluse dalla partecipazione
alla gara d'appalto, pur avendone fatta espressa richiesta, la
motivazione del l'esclusione. L'argomento coglie lo spunto da
questa interpellanza, ma intendiamo proseguirlo in seguito, e per
tanto vorremmo avere dall'Assessore delle prime valutazioni in
merito, nonché alcuni chiarimenti su aspetti ancora in
discussione.
PRESIDENTE:
Ha chiesto a parola l'Assessore ai Lavori
Pubblici Fosson; ne ha facoltà.
FOSSON (D.C.):
Premetto che come Assessore, e credo che
anche la Giunta sia dello stesso parere, non ho l'abitudine di
seguire o dare ascolto a voci più o meno tendenziose e d'altronde
non ho mai ricevuto lettere anonime. Risponderò alle domande che mi
ha fatto il Consigliere Mafrica con la maggior precisione
possibile.
Prima domanda: "Quali sono i criteri con cui vengono selezionate
le imprese da invitare agli appalti con importo superiore al
miliardo?" A tutti gli appalti superiori al mezzo miliardo viene
data pubblicità mediante avvisi su due quotidiani a tiratura
nazionale, oltre all'affissione dell'avviso di gara all'albo
dell'Amministrazione regionale, dei Lavori Pubblici ed a quello del
Comune interessato. Ciò dovrebbe consentire, come di fatto
consente, la massima pubblicità.
Al momento di redigere l'elenco delle ditte da invitare, si
tiene conto ovviamente delle domande che sono pervenute. Viene data
la precedenza alle imprese che hanno sede e che operano normalmente
in Valle d'Aosta, nel senso che vengono invitate le imprese
valdostane (praticamente tutte) che hanno l'iscrizione per
quell'importo di lavoro e per la categoria richiesta.
Facciamo un'ipotesi. Una strada da 1,5 miliardi fa sì che
vengano invitate tutte le imprese valdostane iscritte alla
categoria 6, che è quella delle strade, per l'importo di 1,5
miliardi. Alle imprese valdostane viene aggiunta a turno (o a
rotazione) un'impresa esterna. Può capitare che a volte si inviti
più di un'impresa esterna qualora, a giudizio della Giunta, il
numero delle imprese valdostane, per quell'importo, sia
eccessivamente ridotto. Mi spiego. Ci può essere una galleria o una
strada il cui importo raggiunga i 3 miliardi e chiaramente, poiché
le imprese valdostane con questa iscrizione e con quella
specializzazione sono ridotte a meno delle dita di una mano, si
invitano delle ditte esterne in numero almeno pari a quello delle
ditte valdostane.
Perché questo comportamento? Perché esso è finalizzato a tener
conto delle esigenze di occupazione locali, valdostane. In
proposito penso di poter citare a supporto del comportamento della
Giunta regionale un articolo a firma Zavattaro comparso sul n. 12
del giornale della CGIL, dove si dice:
"È necessario che si favorisca l'imprenditoria locale, per
favorire l'occupazione locale".
Vengo ora alla seconda domanda in cui si chiede se è intenzione
della Giunta, al fine di evitare malintesi e interpretazioni varie,
far pervenire alle imprese escluse dagli inviti per appalti di
importo superiore al miliardo, la motivazione scritta
dell'esclusione. Debbo dire che è una prassi ormai consolidata da
anni, cioè da prima che il sottoscritto arrivasse all'Assessorato
ai Lavori Pubblici, dare una risposta orale a tutte le imprese che,
non essendo state invitate, vengano a chiedere ragione del mancato
invito. La ragione che normalmente viene data è quella che ho
illustrato rispondendo alla precedente domanda e questo
comportamento della Giunta non ha mai generato ricorsi di alcun
genere.
All'ultima domanda, che io interpreto come una specifica
richiesta avanzata del Consigliere Mafrica per conoscere i motivi
per i quali la Giunta non ha ancora provveduto a dare seguito agli
impegni presi con il protocollo d'intesa per il settore delle
costruzioni, con la presentazione di una idonea legge regionale,
rispondo dicendo che è allo studio una apposita legge regionale per
regolamentare il settore delle costruzioni. Questo studio sta
passando attraverso l'analisi comparata delle altre legislazioni
regionali ed in proposito ricordo anche di aver incaricato
verbalmente l'ufficio legale di affrontare la questione e, non
appena ci saranno dei risultati, si faranno degli altri passi
avanti.
D'altra parte occorre anche tener conto della complessità della
materia e della sua rapida evoluzione. Penso che sia noto al
Consigliere Mafrica ed al Consiglio regionale che lo stesso Parla
mento sta modificando le norme sull'Albo nazionale dei costruttori
e che sono in movimento anche le norme che regolano lo svolgimento
delle varie gare d'appalto. Per importi superiori al milione di
ECU, e cioè superiori a 1,4 o ad 1,5 miliardi, si deve procedere
con una gara al massimo ribasso o con offerta-prezzi che, tutto
sommato, si configura poi come una gara al massimo ribasso.
A volte pervengono delle offerte anomale, ma quale possibilità
ha l'Amministrazione di rifiutare queste offerte anomale? È in
corso una notevole evoluzione anche in questo campo. Anticipo, in
proposito, che per tutta la prossima settimana si terrà a Roma un
convegno di studio sull'argomento, al quale parteciperanno due
funzionari dell'Assessorato ai Lavori Pubblici, per aggiornarsi
sulle modalità e sulle prassi adottate da altre Amministrazioni e
che potrebbero anche essere adottate dalla nostra. Quindi c'è la
massima volontà di fare chiarezza e di non dare corpo ad ogni
minimo sospetto.
PRESIDENTE:
Ha chiesto la parola il Consigliere Mafrica;
ne ha facoltà.
MAFRICA (P.C.I.):
L'Assessore ha spiegato i criteri usati
dalla Giunta e che, se fossero effettivamente adottati, potrebbero
avere anche una certa logica. La realtà però mi dice che quei
criteri non vengono adottati sempre. Potrei citare vari esempi, ma
ne faccio uno solo per tutti. L'appalto di alcuni lavori nella
strada regionale n. 25 per la Valgrisenche previsto dalla delibera
di Giunta n. 6885 del 19 settembre scor so si è svolto così: 5
imprese partecipanti alla gara e tra queste non ve n'è alcuna non
valdostana. Eppure tu avevi detto che ne inviti sempre almeno una
non valdostana. Questa è quindi un'eccezione alla regola.
Con questa interpellanza noi abbiamo voluto mettere l'Assessore
sul "chi va là" rispetto a voci e lettere anonime. Neanche noi, del
resto, diamo troppo credito alle voci e alle lettere anonime, però,
siccome abbiamo avuto questi elementi, abbiamo preferito portare in
Consiglio la questione. Noi abbiamo detto d'aver iniziato una
verifica sugli atti concreti dell'Amministrazione ed invitiamo la
stessa a dare seguito agli impegni assunti con la sottoscrizione
del protocollo d'intesa, cercando di presentare al più presto in
Consiglio una legge che favorisca il raggruppamento e
l'industrializzazione delle imprese e la trasparenza delle
gare.
Invitiamo ancora l'Amministrazione ad essere più chiara
possibile in queste cose, proprio per evitare che le voci che
esistono possano trovare ulteriore alimento nel comportamento della
Giunta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK