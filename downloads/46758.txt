Consiglio Regionale della Valle d'Aosta - Oggetto del Consiglio n. 3137 del 10 gennaio 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ENTI LOCALI
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3137 del 10 gennaio 2024 - Resoconto
OGGETTO N. 3137/XVI - Interpellanza: "Riorganizzazione dei
servizi svolti dallo Sportello Unico degli Enti locali".
Sammaritani (Presidente) -
Passiamo a trattare il punto
n. 36 all'ordine del giorno. Per l'esposizione, la parola al
consigliere Aggravi.
Aggravi (RV) -
L'interpellanza prende iniziativa dalle
audizioni condotte nel corso della discussione di bilancio e direi
anche dal rapport annuel della Giunta regionale, in particolare in
un passaggio delle principali tematiche giuridiche approfondite dal
Dipartimento legislativo denominato "Riorganizzazione dei servizi
svolti dallo sportello unico degli Enti locali".
In realtà il tema non è nuovo, almeno per il sottoscritto, ed è
già stato oggetto anche di altre iniziative.
Ci sono in particolare due atti che citerò nella presentazione e
sono stati citati anche nelle premesse dell'interpellanza: la
delibera di Giunta regionale 34/22 e la delibera di Giunta
regionale 721/22.
Di fatto con la 34 si costituiva un gruppo tecnico di lavoro
composto da rappresentanti della Regione, degli Enti locali, dello
Sportello Unico, de La Chambre e quant'altro, che aveva
sostanzialmente l'obiettivo di formulare concrete proposte per la
modificazione della relativa normativa regionale.
All'interno del deliberato, oltre a identificare puntualmente i
membri del gruppo di lavoro, si stabiliva che il lavoro si sarebbe
dovuto terminare entro il 30 novembre del 2022.
Nella successiva delibera 721, che prende appunto spunto e corpo
dalla 34, si specificava ulteriormente che all'interno del gruppo
di lavoro si sarebbero definiti dei singoli dossier di lavoro,
suddivisi per le aree tematiche di riferimento, in particolare
l'area giuridico-amministrativa, quella del personale, quella
dell'area finanziaria, quella dei sistemi informativi e un'area
dedicata alla città di Aosta.
In particolare la prima area, quella giuridico-amministrativa -
diceva sempre la delibera 721 - aveva come necessità di verifica
anche quella di valutare le opzioni atte a meglio garantire la
corretta operatività de La Chambre, tenuto conto che la finalità è
la semplificazione delle procedure a beneficio delle imprese.
Il mood - potremmo dire - di quest'obiettivo è soprattutto
quello di semplificare ed efficientare le procedure che, in ultima
analisi, vanno ovviamente a beneficio dell'utenza dello Sportello
Unico e quindi, in particolare, delle imprese.
La deliberazione 721 andava quindi a integrare la deliberazione
34 dando mandato al gruppo tecnico di approfondire la
percorribilità giuridica del modello d'attribuzione delle funzioni
de La Chambre in via prioritaria rispetto al prospettato modello di
delega.
Di fatto c'era un'ulteriore evoluzione rispetto a un mandato più
esplorativo e più ampio che era quello della deliberazione 34.
A fronte di questo - e cercando di fare il punto e sintesi di
quelle che sono state le attività, e facendo soprattutto uno
screening di quelli che potrebbero essere stati altri atti che
però, almeno personalmente, non ho trovato - l'interpellanza è
finalizzata a conoscere i seguenti punti: "Se gli obiettivi
definiti all'interno della delibera di Giunta 34 siano stati
raggiunti e, in caso positivo, quale sia la proposta organizzativa
formulata" e "Quali siano i principali contenuti dello schema di
articolato normativo predisposto dal gruppo di lavoro" - si cita la
34 perché la si considera madre di quella successiva -2"e, in caso
negativo quale sia lo stato attuale delle attività e delle
valutazioni condotte ai fini della riorganizzazione dei servizi
svolti dallo Sportello Unico"; con riferimento appunto all'insieme
delle risposte, "Come si intenda procedere al fine di dar corso
alla riorganizzazione dei servizi svolti dallo Sportello
Unico".
È una tematica sicuramente tecnica e soprattutto forse legata
più a chi espleta le pratiche all'interno o all'utente tipico dello
sportello, però diciamo che in ultima analisi fa parte di quei
costi burocratici, che comunque pesano sia in termini di costo
effettivo sia, poi, in termini anche di tempo sulle imprese, e
sicuramente - come è anche avvenuto nel corso delle audizioni -
quello che è emerso è che la volontà è di non complicare la vita
nei confronti degli utenti e, nello stesso momento, anche di
facilitare le procedure interne e soprattutto, almeno per le parti
di competenze, i rapporti tra quest'entità e le singole realtà
degli Enti locali, perché se lo sportello dovesse funzionare
meglio, e soprattutto se dovesse rispondere al meglio alle imprese,
ne va a beneficio sicuramente di queste, ma anche sicuramente di
chi opera e lavora a livello di Sportello Unico e anche delle altre
istituzioni collegate.
L'obiettivo era comprendere qual è lo stato dell'arte e i
ragionamenti che sono stati fatti su questa riorganizzazione.
Presidente -
Per la risposta, la parola all'assessore
Bertschy.
Bertschy (AV-VdA Unie) -
Nel parlare di Sportello Unico e
degli atti che sono stati citati, è bene ricordare che l'origine
del confronto politico - che ha portato poi a deliberare in Giunta
la costituzione di un gruppo di lavoro - parte dal lontano 2019
quando un gruppo di lavoro, fatto allora, propose, attraverso un
documento, tre opzioni per cercare di dare un nuovo sviluppo
all'attività dello Sportello Unico.
Da quel documento era nato un confronto politico che aveva poi
determinato la scelta d'indirizzare una valutazione di tipo
politico tecnico-amministrativo verso la possibile nuova
organizzazione con l'impegno di un obiettivo da portare all'interno
dei lavori de La Chambre.
Da quel documento nasce questo confronto, nascono questi atti, e
nel frattempo - lo dico aprendo e chiudendo una parentesi - nei
vari confronti che abbiamo avuto, anche a livello nazionale con
altre Regioni, abbiamo sempre avuto modo di presentare un servizio
che è migliorabile, perfezionabile e sicuramente da innovare, ma di
notevole qualità rispetto a quello di tanti altri territori, sia
per la semplificazione che già questo metodo di lavoro ha prodotto
negli anni, sia per i tanti passi avanti che sono stati fatti con
il servizio associato.
Per quanto riguarda le domande, la prima chiede: "Se gli
obiettivi definiti all'interno della DGR 34/22 siano stati
raggiunti e, in caso positivo, quale sia stata la proposta
organizzativa formulata e quali siano i principali contenuti dello
schema di articolato normativo predisposto dal gruppo di
lavoro".
La Giunta regionale, con deliberazione n. 34, in data 17 gennaio
2022, ha costituito un gruppo tecnico di lavoro composto da
rappresentanti della Regione, degli Enti locali, dello Sportello
Unico degli Enti locali e de La Chambre valdôtaine, con il compito
di verificare le modalità con le quali effettuare la
riorganizzazione dei servizi svolti dallo Sportello Unico, nonché
di formulare concrete proposte per la modificazione della relativa
norma regionale.
Con successiva deliberazione 721 in data 23 giugno 2022, la
Giunta regionale ha altresì approvato gli orientamenti in merito
alla riorganizzazione di servizi svolti dallo Sportello Unico
emersi a seguito delle prime valutazioni del gruppo tecnico di
lavoro, dando mandato allo stesso di approfondire la percorribilità
giuridica del modello d'attribuzione delle funzioni a La Chambre
valdôtaine des entreprises et des activités libérales in via
prioritaria rispetto al prospettato modello di delega.
La sopracitata deliberazione, n. 34/2022, ha previsto inoltre
che il gruppo tecnico di lavoro terminasse il proprio incarico il
30 novembre 2022 con la predisposizione di una proposta
organizzativa e di uno schema di articolato normativo.
Coerentemente con quanto previsto, il CPEL in data primo
dicembre 2022 ha trasmesso due documenti che rappresentano le
risultanze del lavoro del gruppo tecnico.
Il primo documento, "Proposta organizzativa, macro indicazioni
per la riorganizzazione dello Sportello Unico degli Enti locali
della Valle d'Aosta", analizza i due modelli organizzativi
prospettati, privilegiando quello dell'attribuzione diretta delle
funzioni di Sportello Unico a La Chambre valdôtaine, in quanto
inedito anche a livello nazionale e dal forte impatto sul sistema
che darebbe piena attuazione e valorizzazione all'autonomia
regionale.
Il secondo documento, "Schema di articolato normativo, raffronto
tra il testo vigente della legge regionale n. 12 del 23 maggio
2011", corrisponde a una prima versione d'articolato che, seppure
ancora da affinare rispetto al dettaglio dei contenuti e alla
tecnica normativa, ha l'obiettivo d'evidenziare l'insieme degli
elementi che costituiscono il quadro della proposta
riorganizzativa.
In merito ai contenuti della bozza di articolato normativo, si
elencano qui di seguito i titoli principali, non sto a dilungarmi
ma non c'è problema poi a fornirle la risposta.
1) titolarità delle funzioni e organizzazione dello Sportello
Unico della Valle d'Aosta per le imprese;
2) funzione dello Sportello Unico della Valle d'Aosta per le
imprese e ambito d'applicazione;
3) strumenti per l'esercizio coordinato delle funzioni;
4) procedimenti amministrativi di Sportello Unico;
5) trasferimenti del personale, dotazione organica;
6) sede dello sportello, trasferimento di beni e dotazioni
tecniche e strumentali.
Nel corso del 2023 sono stati organizzati incontri di confronto
politico, tecnico-politico e di presentazione, si è poi atteso il
rinnovo degli organi politico-amministrativi de La Chambre e anche
quello tecnico, rinnovo che da un lato si è concluso (Quello
politico) mentre quello tecnico, come tutti sappiamo, non ha ancora
concluso il suo iter; rispetto a questo la domanda n. 2 è superata
con la risposta che le ho dato nella domanda n. 1.
Andando alla domanda n. 3, con riferimento alle risposte di cui
ai punti precedenti, "Come intenda procedere al fine di dare corso
alla riorganizzazione dei servizi svolti dal SUEL": i documenti di
confronto ci sono, si tratta ora di concludere una valutazione di
tipo politico con i soggetti principali, ovviamente il CPEL e La
Chambre.
Sotto questo profilo noi abbiamo indicato la necessità di un
confronto che entro la primavera si dovrà concludere in quanto
riteniamo che questa strada sia la strada giusta per dare alle
imprese la possibilità di migliorare ancora, attraverso l'attività
de La Chambre, l'organizzazione di un servizio che ha una ricaduta
direttamente sulle imprese, ma evidentemente riteniamo necessario
permettere a tutti e due i soggetti di poter completare l'analisi
tecnico-politica dei documenti a disposizione per poi assumere una
decisione della quale non potremo che fare una valutazione
complessiva tutti insieme.
Nel frattempo, nel bilancio di quest'anno, l'Amministrazione, il
Governo regionale e la maggioranza hanno messo a disposizione del
SUEL un aumento di finanziamento di 600 mila euro all'anno per il
triennio in modo da permettere una continuità e una giusta
disponibilità per mantenere alto il livello dei servizi, gli
investimenti da fare rispetto all'informatizzazione dei
sistemi.
Tra l'altro c'è un progetto importante che l'assessore Caveri
sta presentando a riguardo dell'attività appunto del SUEL, e
crediamo che sia giusto politicamente e quindi riteniamo molto
utile l'iniziativa presentata, anche per sollecitare tutti a
concludere un ragionamento che, ripeto, parte da un documento del
lontano 2019, in cui allora erano stati invitati tutti i soggetti
interessati a fare una valutazione per dare un futuro ancora più
importante in termini d'organizzazione e d'innovazione al SUEL.
Presidente -
Per la replica, la parola al consigliere
Aggravi.
Aggravi (RV) -
Prendiamo atto della risposta e speriamo
che la primavera sia portatrice di una versione definitiva, che si
possa poi analizzare più nel dettaglio e affrontare nelle sedi
deputate.
Sicuramente è vero, e ben vengano, per carità, gli adeguamenti e
soprattutto il finanziamento per mantenere la continuità del
servizio, però è anche vero, e lo sottolineavo precedentemente, che
il costo burocratico non sempre è efficiente, come neanche gli
aumenti di bilancio sono automaticamente una buona cosa; questo lo
dico perché poi ogni azione deve essere poi valutata a
consuntivo.
Quello che noi ci auguriamo è che nella nuova versione, nel
nuovo articolato o comunque nel nuovo modello organizzativo si
possano trovare delle procedure di semplificazione e di
facilitazione - ripeto - reciproche, sia da parte di chi deve
gestire l'infrastruttura burocratica, quindi in prospettiva La
Chambre, sia da chi si deve interfacciare all'infrastruttura.
Questo per beneficio e per liberare risorse e tempo, che sono a
loro volta risorse, reciprocamente, e dedicarle ad altre attività,
perché altrimenti la burocrazia sarebbe fine a se stessa.
Aspettiamo la prossima stagione - mettiamola così, visto che ci
siamo dati la primavera per poter valutare e vedere quello che è il
prodotto finale - sperando che possa essere utile a chiunque abbia
a che fare con quest'importante realtà della burocrazia
regionale.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK