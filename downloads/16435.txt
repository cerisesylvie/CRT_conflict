Consiglio Regionale della Valle d'Aosta - Oggetto del Consiglio n. 2818 del 10 novembre 1997 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.
Precedente
Successivo
Resoconto integrale del dibattito dell'aula
Oggetto del Consiglio n. 2818 del 10 novembre 1997 - Resoconto
SEDUTA ANTIMERIDIANA DEL 10 NOVEMBRE 1997
OGGETTO N. 2818/X Conto consuntivo dell'U.S.L. per l'anno 1996.
(Interrogazione)
Interrogazione Richiamata la delibera di Giunta n. 3435 del 29
settembre 1997 con la quale veniva annullata la delibera del
Direttore Generale dell'U.S.L. che approvava il conto consuntivo
dell'esercizio finanziario 1996;
Rilevato che tale delibera è stata annullata perché per la
determinazione del disavanzo di amministrazione sono stati
conteggiati dall'U.S.L. avanzi di fondi relativi a finanziamenti
vincolati ed in conto capitale e perché si sono confusi
finanziamenti in conto capitale rispetto a quelli di parte
corrente;
Sottolineato che l'articolo 1 della legge regionale 19/96
prevede che sia la Regione a determinare annualmente con legge
finanziaria le risorse disponibili per il finanziamento
dell'U.S.L.;
Richiamato altresì l'articolo 8 della legge regionale 24/94 che,
fra le competenze del Direttore Generale dell'U.S.L, inserisce la
verifica della corretta ed economica gestione delle risorse;
il sottoscritto Consigliere regionale
Interroga
l'Assessore competente per conoscere:
1) se, alla data odierna, il conto consuntivo dell'U.S.L. per
l'anno 1996 possa ritenersi approvato;
2) per quale motivo la relazione del collegio dei revisori dei
conti non é stata trasmessa dall'U.S.L. con la delibera di
approvazione del conto consuntivo;
3) quale parere esprimeva il Collegio sul conto consuntivo;
4) se ci si è confrontati col Direttore Generale dell'U.S.L. per
verificare quali correttivi apportare ad un sistema che, a seconda
di ciò che é riportato nella delibera della Giunta regionale,
sembrerebbe non essere molto competente nella redazione dei
bilanci
F.to: Marguerettaz
Presidente Ha chiesto la parola l'Assessore alla sanità, salute
e politiche sociali, Vicquéry.
Vicquéry (UV) Il Consigliere Marguerettaz si preoccupa,
giustamente, dell'annullamento da parte della Giunta regionale del
conto consuntivo dell'USL del 1996, preoccupazione che devo dire
anch'io in quanto Assessore alla sanità ho avuto, ma che in
quest'occasione mi sento di poter ridimensionare perché si tratta
di problemi di ordine tecnico-formale che hanno tratto in inganno
sia il Collegio dei revisori dei conti dell'USL, sia gli uffici
competenti.
In pratica, si tratta di due tesi in contrapposizione
riguardanti il fatto se gli avanzi di amministrazione devono andare
o meno a diminuire i disavanzi. La tesi ricorrente è che vanno a
diminuire i disavanzi. Nella normativa specifica per l'USL invece
non si calcolano così perché gli avanzi legati a finanziamenti
vincolati al conto capitale devono essere evidenziati a parte.
Tutta qui la motivazione di fondo.
Il Consigliere chiede se il conto consuntivo è stato approvato;
devo rispondere di no perché si sono verificati una serie di
incontri fra USL, revisori dei conti e Assessorato regionale della
sanità che porteranno giovedì prossimo ad una nuova delibera
dell'USL, che conferma il disavanzo accertato di circa 11 miliardi,
ma che rivede la relazione introduttiva e la mette a norma.
Per quanto riguarda il secondo punto dell'interrogazione, l'USL
ha risposto testualmente che non si è trattato di mancato invio
della relazione, bensì di ritardato invio, dovuto alla concomitanza
con il periodo feriale. Infatti, durante tutto il mese di agosto il
Collegio non si è riunito. La delibera di approvazione del conto
consuntivo dell'USL è del 3 luglio 1997, mentre la riunione del
Collegio dei revisori dei conti è dell'11 settembre e la
motivazione è quella del ritardato invio.
Per quanto riguarda il terzo punto, il Collegio sposava la tesi
che ho detto prima, cioè che gli avanzi di amministrazione
dovessero andare a diminuire i disavanzi. Ci sono delle
controdeduzioni, io ho la disponibilità del verbale del Collegio
dei revisori e la lettera di controdeduzioni dell'USL del 31
ottobre che posso fornire all'interrogante, se lo ritiene
opportuno...
(interruzione del Consigliere Marguerettaz, fuori microfono)
... la tesi del Collegio è che gli avanzi vanno a diminuire i
disavanzi, invece non è così perché sono avanzi di tipo vincolato
sia sul conto capitale che sul finanziamento. È un aspetto di tipo
formale, ma, nella delibera c'erano alcune contraddizioni tra le
premesse e il deliberato. La cosa è in fase di risoluzione.
Devo dire che l'USL ha fatto un grossissimo lavoro di
risistemazione dei conti perché eravamo fermi ai consuntivi del
1993-1994-1995 ed è riuscita a fare questa revisione in una fase
molto difficile perché, come ha citato il Consigliere Marguerettaz,
sta passando, in seguito all'applicazione della legge regionale n.
19 del 1996, da un sistema di contabilità pubblica a un sistema di
contabilità privata.
Il 1997 è l'anno del passaggio per cui si sta lavorando su due
contabilità perché dal 1° gennaio partirà il sistema di contabilità
privata con una forza lavoro assolutamente non preparata ad una
gestione di tipo privatistico. È un grosso salto di qualità che
comporta anche problemi di tipo applicativo di questo genere.
Per concludere, mi sento di ridimensionare le preoccupazioni che
penso abbiano spinto il Consigliere Marguerettaz a formulare
quest'interrogazione.
Presidente Ha chiesto la parola il Consigliere Marguerettaz.
Marguerettaz (Aut) Come ha ben detto l'Assessore, la lettura di
quella delibera di Giunta non poteva che sollevare preoccupazione
anche perché, come tutti i colleghi sanno, l'eventuale disavanzo
dell'USL a tutt'oggi viene ripianato dalla Regione quindi, un
eventuale errore nel conteggio del conto consuntivo dell'USL
significa un esborso di soldi pubblici eventualmente non
dovuti.
L'Assessore ha minimizzato il problema e probabilmente ha
ragione dal punto di vista di questo specifico problema, in realtà
la cosa che è accaduta non è di poco conto per tutta una serie di
motivazioni.
La prima si riferisce a ciò che si dice nella delibera della
Giunta regionale. Le motivazioni che hanno indotto la Giunta a
respingere il conto consuntivo dell'esercizio ?96 dell'USL dicono
che nella determinazione del disavanzo di amministrazione vengono
confusi i finanziamenti in conto capitale rispetto a quelli di
parte corrente.
Ora, questa più di ogni altra è stata la cosa che mi ha
preoccupato perché, se da alcuni anni l'intenzione è quella di
viaggiare verso un'azienda USL a stampo privatistico e dall'azienda
medesima vengono trasmessi bilanci in cui si confondono le spese in
conto corrente e le spese in conto capitale, è evidente che questa
cosa non poteva che preoccuparmi assai.
Devo dire che dalle risposte dell'Assessore alcune perplessità,
alcune preoccupazioni continuano a permanere. Se la questione stava
in termini tutto sommato non preoccupanti, così come ci ha detto
l'Assessore, mi attendevo che, visto che il conto consuntivo non è
stato approvato dalla Giunta il 29 settembre scorso, oggi
l'Assessore arrivasse in aula e ci dicesse che, visto che il
problema era minimo, il conto consuntivo era già stato approvato.
In realtà ci ha detto che il problema era minimo, ma il conto
consuntivo non è ancora stato approvato e questo mi lascia
perplesso o sulle motivazioni da lui stesso date o piuttosto sui
tempi che hanno non la Giunta in questo caso, ma piuttosto il
Consiglio di amministrazione dell'USL.
Tempi che, se andiamo a vedere la legge n. 75, quella con cui
viene disciplinato il controllo della Giunta sugli atti dell'USL,
credo non siano stati rispettati neppure questa volta. Se vogliamo
andare a cavillare sulla legge, possiamo dire che la legge non
prevede quello che adesso sto per dire, ma in realtà anche qui c'è
da preoccuparsi.
La legge dice che la Giunta deve esprimere un parere entro 40
giorni dai quali ha ricevuto gli atti soggetti al controllo; oggi
l'Assessore ci ha detto che l'USL approva il conto consuntivo il 3
luglio e la Giunta boccia il conto consuntivo il 29 settembre. Il
termine dei 40 giorni, è vero che c'è il mese di agosto di mezzo,
ma il mese di agosto...
(interruzione dell'Assessore Vicquéry, fuori microfono)
... appunto, deve aspettare la relazione del Collegio dei
revisori dei conti. Allora viene da chiedersi se non era il caso
che ad aspettare la relazione del Collegio dei revisori dei conti
fosse l'USL medesima. Cioè, è impensabile che l'USL trasmetta un
conto consuntivo senza avere avuto il parere del Collegio dei
revisori, non solo, ma senza nemmeno sapere quando questo parere
avverrà perché il fatto che il conto consuntivo l'USL lo approvi il
3 luglio e l'11 settembre il Collegio si pronunci lascia
perplessi.
È indubbio che la Giunta per controllare il conto consuntivo
dell'USL ha evidente necessità di avere il parere del Collegio,
altrimenti il Collegio cosa ci sta a fare?
Tutte queste considerazioni mi hanno portato a formulare anche
l'ultima domanda, alla quale l'Assessore, avendo minimizzato il
problema, non ha risposto e cioè se ci si è confrontati con il
Direttore generale dell'USL per verificare gli eventuali correttivi
da apportare a questo sistema.
Mi sembra che impostato così com'è, con i tempi quali quelli che
sono stati, con i problemi pur minimi - a seconda di quello che ci
ha detto l'Assessore - che ci sono stati è un meccanismo che non
funziona e che se oggi ha potuto avere qualche rimedio, devo dire
anche grazie all'attenzione della Giunta o piuttosto di qualche
dirigente dell'Amministrazione regionale perché anche qui andare a
confutare un parere positivo di un collegio dei revisori dei conti
sollecita una piccola riflessione.
I membri del Collegio dei revisori dei conti sono così esperti
se danno un giudizio positivo su un conto consuntivo e poi ridanno
un giudizio non più positivo sul medesimo atto? Sono tutta una
serie di riflessioni che credo dovrebbero impegnare un poco di più
quest'Amministrazione in un confronto, in un dialogo, in una
ricerca di soluzioni comune con la Dirigenza dell'USL.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK