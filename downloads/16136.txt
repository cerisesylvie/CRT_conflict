Consiglio Regionale della Valle d'Aosta - Oggetto del Consiglio n. 2486 del 2 aprile 1997 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
CONSIGLIO REGIONALE
Attività consiliare d'aula
Precedente
Successivo
Resoconto integrale del dibattito dell'aula
Oggetto del Consiglio n. 2486 del 2 aprile 1997 - Resoconto
SEDUTA POMERIDIANA DEL 2 APRILE 1997
OGGETTO N. 2486/X Ratifica di deliberazioni adottate dalla
Giunta regionale in via d'urgenza.
Oggetto n. 877 in data 17 marzo 1997: Approvazione di una nuova
bozza di convenzione da stipulare con la Casa di riposo "J. B.
Festaz" di Aosta, per l'anno 1997, ai sensi e per gli effetti della
legge regionale 12 luglio 1996, n. 18. Approvazione ed impegno di
spesa di L. 2.115.000.000.
Président L'Assesseur Vicquéry a demandé de procéder à
l'inversion de l'ordre du jour. Il a demandé s'il était possible
d'affronter tout de suite la ratification des délibérations qui ont
été inscrites ce matin à l'ordre du jour et passer à l'examen de
l'objet 19 bis. Si le Conseil est d'accord, nous pouvons procéder à
l'inversion.
On peut passer à l'examen de l'objet n° 877.
La parole au Conseiller Squarzino Secondina.
Squarzino (VA) Vorrei affrontare il discorso che si riferisce
alle due convenzioni, perché credo che entrambe vadano affrontate
insieme in quanto rispondono ad una stessa logica.
Vorrei sottolineare innanzitutto un elemento. Rispetto alla
prassi precedente si è verificato un miglioramento circa la
modalità con cui vengono erogati dei fondi a questi due enti
morali. Si è passati cioè da una logica che è di ripiano del
disavanzo all'individuazione di una retta giornaliera per ospite.
Si tratta di un'inversione di tendenza, si tratta di una decisione
che indica un atteggiamento positivo che va sottolineato e che
potremmo tradurre in questo modo: è come se la Regione a fronte di
strutture che erogano servizi pubblici - il Réfuge Père Laurent, la
Casa di riposo via Festaz erogano servizi pubblici, in quanto
rispondono ad un pubblico interesse e erogano questi servizi senza
scopo di lucro, sono enti morali che non hanno scopo di lucro - e a
fronte del fatto che ha bisogno di dare una risposta a degli
anziani non autosufficienti o con insufficienze tali da non
consentire più loro di vivere da soli, anziani che non possono più
essere accettati nelle microcomunità perché i posti disponibili
sono insufficienti, quantificati in 483 posti nella documentazione
allegata al PSS, è come se la Regione, dicevo, comperasse da queste
strutture i servizi di cui ha bisogno.
Ripeto, è un atteggiamento diverso rispetto al precedente, in
cui veniva soltanto pagato, al momento della presentazione dei
bilanci, quello che era un disavanzo. E viene fissata una retta
giornaliera che dovrebbe corrispondere al servizio che viene
richiesto e che viene definita in due modi: per la Casa di riposo
di via Festaz la retta giornaliera per ogni persona ospitata è
calcolata nella misura di lire 71.645, quindi poco più di 71.000
lire; nel Réfuge Père Laurent viene calcolata nella misura di lire
39.930, cioè circa 40.000 lire. Ma qui sono da rilevare alcuni
problemi che le due convenzioni pongono.
Sarebbe interessante capire innanzitutto come è stata definita
questa cifra: se è stata concordata, come si conviene fra due enti
di cui uno eroga un servizio e l'altro richiede questo servizio,
oppure se è stata decisa in modo unilaterale. Bisognerebbe sapere
se gli enti che si convenzionano hanno fatto delle richieste
diverse da quelle che appaiono in convenzione.
Ieri nella V Commissione l'Assessore ha fatto riferimento ad una
richiesta che il Réfuge Père Laurent ha avanzato: 52.000 lire al
giorno di retta; a fronte di questa richiesta invece si risponde
con una retta che è inferiore di 1/4. Quindi sarebbe utile sapere
come mai non è stata accolta questa richiesta. Non credo che sia
per il fatto che si reputi che il servizio dato in queste strutture
sia ad un livello qualitativo inferiore rispetto al servizio che
viene dato nelle microcomunità.
È ben vero che i costi sono diversi: se calcoliamo il costo
netto per utente nelle microcomunità, vediamo che questo costo
varia da un minimo di 85.000 lire al giorno ad un massimo di
157.000 lire al giorno. Ora, non credo che qui si consideri il
servizio reso per esempio a Père Laurent di una qualità inferiore
della metà addirittura del servizio reso nelle microcomunità. Tra
l'altro, se fosse così, se cioè il servizio reso non fosse
rispettoso degli standard di qualità chiesti dalla Regione, allora
si sarebbe dovuto intervenire aumentando la quota giornaliera in
modo da consentire all'ente di offrire quel servizio che chiediamo
che sia offerto agli anziani della nostra regione. Sembra invece
che questa cifra abbia un'altra origine, e che sia stato fatto un
ragionamento totalmente diverso. Si è partiti probabilmente da una
cifra fissata in bilancio di 4,3 miliardi, la si è divisa grosso
modo fra questi due enti, con la differenza che in una di queste
strutture ci sono 150 ospiti e nell'altra un'ottantina circa. Se
infatti facciamo anche solo un calcolo matematico: 2,185 miliardi
diviso 365 giorni, diviso 150 ospiti, abbiamo una cifra che si
aggira sulle 39.900 lire, che è quella riportata in
convenzione.
È una quota che, si noti bene, considera il costo annuo di un
ospite in queste strutture pari a 14 milioni per Père Laurant e 25
milioni per la Casa di riposo Festaz, quando invece i costi degli
ospiti nelle microcomunità della nostra regione si aggirano da un
minimo di 38 milioni ad un massimo di 80.
Nella convenzione vorrei sottolineare che c'è comunque la
consapevolezza che permangano delle difficoltà nel definire queste
quote giornaliere e nel definire anche la tipologia dei servizi che
vengono dati; fra l'altro sappiamo benissimo che il costo di un
servizio dato ad un utente non autosufficiente è certamente molto
più alto del costo di un servizio dato ad un utente che è ancora in
grado di muoversi, è ancora in grado di badare a sé stesso, seppure
bisognoso di assistenza e di un supporto logistico. Infatti vediamo
che nelle due convenzioni è stato inserito un articolo: si tratta
dell'articolo 8, nella convenzione con la Casa di riposo via
Festaz, e l'articolo 10, nella convenzione con Réfuge Père
Laurent.
In questi due articoli vengono dette due cose: primo, viene
indicata la durata della convenzione, un anno; poi si aggiunge che
proprio per verificare meglio la tipologia degli utenti, il
rapporto costi-ricavi, viene effettuata entro il 31 luglio 1997 una
verifica congiunta in merito a questi due elementi. Qui non viene
detto con chiarezza in questi due articoli qual è la finalità di
questa verifica, ma credo che sia facilmente desumibile dal
contesto.
Ora si è definito una retta, non si sa bene se questa retta
corrisponde o meno ai servizi effettivamente forniti dalle due
strutture; si precisa un termine, metà anno praticamente, in cui si
verifica la tipologia degli utenti e il costo reale di questi
ospiti ed è sulla base di questi elementi che dovrà essere rivista
la retta, che dovrà essere ricalcolata la quota giornaliera, non
più in termini di una cifra con cui dobbiamo fare i conti e che
viene divisa per il numero degli utenti che ci sono, ma sulla base
del costo reale del servizio reso.
Se questo avverrà - e su questo vorrei anche una chiarificazione
da parte dell'Assessore rispetto a questa interpretazione
dell'articolo 8 e dell'articolo 10 della convenzione - credo che
effettivamente quel passo positivo che queste convenzioni vogliono
indicare diventi una direzione che è da approvare e che è da
condividere. Fra l'altro vorrei sottolineare un aggettivo aggiunto
al termine "verifica": si parla di una verifica congiunta, questo
vuol dire allora che è una verifica che deve dare pari dignità ai
due interlocutori, alle due parti contraenti, perché entrambe le
parti rendono un servizio alla collettività, gli uni fornendo un
servizio, e gli altri riconoscendo di aver bisogno di quel servizio
per rispondere alle proprie finalità.
Se questa è l'interpretazione della volontà politica contenuta
in questi due articoli della convenzione, credo che effettivamente
rendiamo un servizio alla nostra collettività e intraprendiamo un
rapporto diverso di pari dignità fra l'ente pubblico e questi enti
morali. Diversamente credo che non riconosciamo nei fatti quella
dignità e quel servizio che questi enti morali rendono alla nostra
regione.
Président La parole au Conseiller Marguerettaz.
Marguerettaz (PpVA) Molto ha già detto la collega Squarzino,
quindi non sarò certamente lungo così, ma alcune osservazioni
vorrei farle anch'io.
Ci troviamo di fronte a queste due convenzioni con due case che,
pur avendo anche formule organizzative diverse, una è un IPAB,
l'altra è una struttura privata, svolgono in sostanza lo stesso
servizio pubblico, cioè quello di dare accoglienza e ospitalità a
tutta una serie di casi che per variegati motivi, siano essi di
carattere fisico, quindi di non autosufficienza fisica, o di
carattere sociale, rappresentano comunque un'entità della quale una
pubblica amministrazione non può non farsi carico o comunque tenere
in considerazione.
Dico subito che queste due convenzioni personalmente mi lasciano
tutta una serie di perplessità, che non sono fra l'altro state
superate dall'incontro che abbiamo avuto in commissione ieri con
l'Assessore.
La prima perplessità è che, se è vero l'enunciato che ho esposto
all'inizio dell'intervento, cioè che sostanzialmente sono due
strutture che svolgono un servizio simile, e se è vero, così come
ci è stato detto dall'Assessore ieri in commissione, che
praticamente la trattativa - anche se forse non sarebbe corretto
parlare di trattativa, diciamo l'incontro fra le parti - per
arrivare a queste convenzioni sia stata praticamente unica, se sono
vere queste due cose, non si capisce come mai queste due bozze di
convenzione siano per molti aspetti sostanzialmente diverse.
Certamente il dato più eclatante che salta agli occhi di tutti i
consiglieri è proprio la grossa differenza che c'è nel riconoscere
il costo di un ospite presso l'ospizio a fronte di quanto costa un
ospite nel Réfuge Père Laurent. C'è una grossa differenza: si parla
di 71.000 e rotte lire da una parte, a fronte di 40.000 lire scarse
dall'altra. Perché? Viene da chiedersi... A questa domanda, che non
poteva essere evitata a fronte di queste cifre, le risposte, almeno
quelle che ci sono venute ieri in commissione, probabilmente non
sono state esaustive forse anche per il fatto che il sottoscritto
non ha afferrato tutti i termini della questione.
Di fatto un dato è stato chiaro, cioè alla fine di tutti questi
ragionamenti per cui sembra che l'ospizio offra un servizio più -
userei il termine - "scientifico" e quindi con un'analisi dei vari
tipi di ospiti più appropriata rispetto a quella che magari viene
fatta al Réfuge, rimane un dato che mi è sembrato emergesse ieri
alla conclusione del dibattito della commissione: come mai, a
fronte di una richiesta di 50mila lire e oltre avanzata dalla
direzione del Réfuge, la Regione risponde invece con il riconoscere
nemmeno 40mila lire ad ospite? Gratta, gratta, il motivo è uno
solo, ed è la disponibilità di bilancio.
Evidentemente nel bilancio che è stato approvato vi erano dei
capitoli di spesa che prevedevano una certa somma e questa somma è
stata divisa più o meno equamente fra le due case di riposo. Se
questo è il motivo, viene da chiedersi come mai non si è
provveduto, o questa Giunta non ha voluto, se il problema era solo
il limite di bilancio, provvedere con le normali procedure che si
usano in questi casi, cioè quella di fare delle variazioni di
bilancio, onde permettere al Réfuge di ricevere pro-ospite un
riconoscimento maggiore rispetto a quello che viene indicato in
delibera.
Se è vero quello che ho detto, a questa domanda sarebbe
opportuno che ci venisse data risposta da parte della Giunta,
perché i casi sono due: o questa Giunta concordemente ha deciso che
questo intervento dovesse essere subordinato a tutti i vari
capitoli di bilancio che conosciamo e ai quali credo che non si
metterà almeno per tutti mano, e questa potrebbe essere una scelta
coerente, unanime della Giunta che preferisce, anziché dare 5mila o
10mila lire in più ad ospite presso il rifugio, fare tutta una
serie di altre iniziative già previste in bilancio; oppure - ed è
l'ipotesi che ritengo più probabile - questa Giunta non ha questa
coesione, ma essendo non lontani dal 1998 ogni singolo Assessore se
ne guarda bene dal mollare qualcosa dalle proprie competenze, per
cui più ci avviciniamo al ?98, più diventa difficoltoso mettere
mano a quelle variazioni di bilancio che portano via dei fondi a
determinati assessorati per stornarli verso altri.
Mi piacerebbe avere una risposta di tipo anche politico a questa
domanda, perché almeno personalmente non vedo altre
possibilità.
Un'altra questione che è già stata sollevata dalla collega
Squarzino è questa verifica alla quale si vuole procedere entro il
luglio 1997 sulla tipologia degli ospiti ricoverati presso queste
case di riposo. A fronte di questa giusta necessità viene da
chiedersi come è stata quantificata questa somma pro-capite, perché
se ad oggi non sappiamo quanti sono percentualmente i non
autosufficienti all'interno del rifugio, questa cifra con quali
criteri è stata determinata? Risulta davvero difficile
pensarlo!
Comunque, a fronte di questa giusta necessità, ci auguriamo che
entro i termini stabiliti in convenzione si rispetti questo impegno
delle parti, però ci auguriamo che immediatamente dopo, se non
all'interno di questo stesso anno almeno nella prossima
convenzione, i frutti di questa verifica vengano esplicitati nella
nuova convenzione. Oppure se sarete così bravi da rifare questa
stessa convenzione, tenendo in considerazione i costi differenziati
a livello di ospiti.
Approfitto della parola per fare la dichiarazione di voto, che
sarà favorevole, perché al di sopra di tutto rimane un dato
evidente, chiaro: che comunque questi soldi che l'Amministrazione
dà a queste case di riposo sono la vita per queste case. Speriamo
che siano davvero la vita, che non siano un lenire, un'agonia!
Quindi il principio lo salvaguardiamo con il voto favorevole;
senza dubbio però annuncio già oggi che non saremo più disponibili
d'ora in avanti a votare determinate convenzioni che non tengano in
considerazione quelle cose che facevo presente prima, e quindi una
differenziazione dei costi negli ospiti, e quindi un'eventuale
disponibilità nel mettere mano al bilancio regionale per rispondere
a delle necessità come quelle di cui stiamo discutendo e che mi
sembrano per la verità molto più significative ed importanti
rispetto a tutta una serie di interventi, pur leciti per carità,
che questa maggioranza può mettere in cantiere.
Président S'il n'y a pas d'autres conseillers qui demandent la
parole, je déclare close la discussion générale.
La parole à l'Assesseur à la santé et aide sociale,
Vicquéry.
Vicquéry (UV) Voglio essere breve rispondendo ai punti
principali che sono stati individuati dai Consiglieri Squarzino e
Marguerettaz, i quali ambedue hanno riconosciuto il grosso passo
culturale in avanti che è stato fatto nel discutere queste due
convenzioni. Grosso passo culturale che è evidente a tutti, perché
noi, con queste convenzioni, non solo passiamo da una logica di
puro ripiano di disavanzo, ma passiamo ad uno dei punti principali
del PSSR che il Presidente della V Commissione non ha votato, al
quale pertanto pregherei di non fare più riferimento per il
futuro.
Uno di questi punti era l'integrazione socio-sanitaria e
l'integrazione fra pubblico e privato. Quando il piano parla di
sinergie pubblico-privato si riferisce anche a questi settori,
perché il piano prevede esplicitamente l'utilizzo di strutture
residenziali per anziani facendo riferimento anche alle strutture
del privato sociale. Questa è già una prima risposta che non è una
risposta esaustiva, ne convengo, e non potrebbe esserlo, perché
abbiamo avuto pochissimi mesi di tempo per passare dalla teoria
alla pratica.
Inoltre non ci sono attualmente le condizioni di conoscenza
esatta dello stato dell'arte, del numero degli anziani non
autosufficienti all'interno del Réfuge; non abbiamo per il Réfuge
una definizione chiara del rapporto personale-utenti, che è uno dei
nodi delicatissimi della contrattazione di tutto il comparto del
settore del privato sociale perché è noto a tutti che il rapporto
personale-utenti è assolutamente più basso rispetto al settore
pubblico e in questo caso anche alla Casa di riposo Festaz, e
mancando questi due elementi nonché un preciso riferimento alle
entrate proprie da parte del Réfuge non potevamo individuare
parametri precisi per la definizione della retta.
Quello che il Consigliere Squarzino dimentica è che non è
paragonabile il costo effettivo fra microcomunità pubblica e case
di riposo convenzionate, perché il pubblico, com'è noto, dipende
esclusivamente da entrate dirette da parte dell'Amministrazione
regionale, mentre le due case di cura hanno entrate proprie, tant'è
che nel preconsuntivo del ?96 il Réfuge prevede un'entrata di 3.040
milioni.
Si tratta di entrate proprie che non sono solo entrate derivanti
dalle rette pagate dagli utenti e dai familiari, ma sono entrate
per donazioni, lasciti e quant'altro; cose che evidentemente le
microcomunità pubbliche non hanno.
E questo è un punto di partenza che non dobbiamo dimenticare,
perché l'articolo 2 delle convenzioni dice che si finanziano le due
case con un limite che è quello di non superare il disavanzo, cioè
di non superare eventuali avanzi di amministrazione. Avanzi di
amministrazione che si sono verificati per quanto riguarda la Casa
di riposo Festaz nel ?95, quantificati in 303 milioni.
Voglio ricordare che nel ?95 abbiamo finanziato una spesa di
1,25 miliardi per la Casa di riposo Festaz, nel ?96 presunto 1,822
miliardi, nel ?97 con questa convenzione andiamo a 2,115 miliardi.
Sfido chiunque a dimostrare che passando da 1,25 miliardi a 2,115
miliardi in due anni la Giunta regionale non abbia manifestato la
sua ampia disponibilità ad andare incontro alle richieste dei
responsabili della Casa di riposo Festaz. Per cui la risposta di
tipo politico è già qui, non andiamo a parlare di coesione o non
coesione; la coesione c'è stata perché a fronte di queste mie
richieste la Giunta regionale ha risposto nella sua interezza, a
fronte di richieste mie, ancora purtroppo molto generali, non
specifiche per la carenza di elementi che vi citavo prima.
Allora, quando facciamo dei riferimenti, non parliamo di
decisioni unilaterali, non parliamo di decisioni che non vengono
contrattate. C'è stata anche una lettera di risposta ufficiale da
parte del Vescovo Monsignor Anfossi, che invita ad andare avanti
nella logica della sperimentalità. Poi se neppure gli atti per il
Consigliere Squarzino valgono, ma questo ormai è un dato di fatto,
prendo atto che non servono neppure più le lettere. Non mi pare che
l'Assessore regionale alla sanità sia tenuto a convocare il
Presidente della V Commissione nella fase della contrattazione; non
mi pare che sia scritto nei verbali del Consiglio regionale, men
che meno nello Statuto regionale.
Detto questo, ringrazio il Consiglio regionale per la sua
disponibilità a votare a favore; prendo atto che il Consigliere
Squarzino già si è astenuto in commissione consiliare per cui non
gli chiedo il voto, anche perché se così fosse, significherebbe che
sono stato convincente, ma non mi illudo di esserlo stato. Ricordo
solo che quando si danno delle cifre, queste vanno date
correttamente.
La microcomunità di Challand-Saint-Victor, che è quella che
costa di meno, è costata 65mila lire pro-capite, e non confondiamo
per favore lordo con netto perché i costi lordi sono una cosa,
vanno detratte le entrate per le rette, i costi netti sono altra
cosa, non sono 85mila lire come dice il Consigliere Squarzino. Ma
questo, ripeto, è un metodo di operare più che conosciuto
ormai.
Presidente Pongo in votazione la ratifica della deliberazione in
oggetto con i seguenti emendamenti della V Commissione consiliare
permanente alla convenzione:
Emendamenti Il comma 2 dell'articolo 1 è sostituito dal
seguente:
"Per il periodo di validità della presente convenzione
l'erogazione del contributo è subordinata all'applicazione, per gli
inserimenti in struttura, delle direttive di cui alla deliberazione
della Giunta regionale n. 1320 in data 22 marzo 1996 e delle
successive disposizioni regionali. L'Unità di Valutazione
Geriatrica dovrà provvedere, entro un tempo massimo di 15 giorni
dalla comunicazione della disponibilità del posto, alla sua
sostituzione. In caso contrario la Regione provvederà al pagamento
della quota ridotta del 20 percento."
Il comma 3 dell'articolo 1 è sostituito dal seguente:
"Il contributo, il cui ammontare non può comunque eccedere il
disavanzo di gestione, è erogato a mensilità posticipate sulla base
di fatture corredate da una distinta mensile nominativa dei posti
letto convenzionati. La quota sarà ridotta del 20 percento in caso
di assenza dell'ospite, per ricovero ospedaliero, superiore ai 15
giorni."
Il secondo trattino dell'articolo 2 è sostituito dal
seguente:
"spese farmaci compresi nella fascia A, nonché ausili, protesi,
materiale sanitario e di medicazione;"
Presenti, votanti e favorevoli: 27
Il Consiglio approva all'unanimità
Oggetto n. 878 in data 17 marzo 1997: Approvazione di una nuova
bozza di convenzione da stipulare con la Casa di riposo "Opera Pia
delle Missioni - Réfuge Père Laurent" di Aosta, per l'anno 1997, ai
sensi e per gli effetti della legge regionale 19 agosto 1992, n.
41. Approvazione ed impegno della spesa di L. 2.185.000.000.
Presidente Pongo in votazione la ratifica della deliberazione in
oggetto:
Presenti, votanti e favorevoli: 28
Il Consiglio approva all'unanimità
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK