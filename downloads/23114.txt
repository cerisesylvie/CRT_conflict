Consiglio Regionale della Valle d'Aosta - Oggetto del Consiglio n. 2388 del 10 gennaio 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
OPERE PUBBLICHE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2388 del 10 gennaio 2007 - Resoconto
OGGETTO N. 2388/XII - Realizzazione di un parcheggio
autostradale nella zona della telecabina Aosta/Pila.
(Interrogazione)
Interrogazione
Premesso che:
-
a seguito di accordo intervenuto tra Regione, Comune di
Aosta e società Pila spa l'ampio parcheggio un tempo ad uso dello
stabilimento Cogne e ora di libero utilizzo è stato riservato
esclusivamente alla sosta delle autovetture degli sciatori diretti
a Pila;
-
ai cittadini è stato aperto quale spazio sostitutivo per la
sosta l'area sottostante la torre piezometrica;
-
tale area dovrebbe in tempi medio-brevi essere interessata
dai lavori per la realizzazione di una struttura
polivalente;
-
in passato la Giunta ha più volte prospettato la
realizzazione di un parcheggio autostradale al servizio sia della
telecabina per Pila sia della città di Aosta;
il sottoscritto Consigliere regionale
Interroga
Il Presidente della Regione e l'Assessore delegato per
conoscere:
1) se l'ipotesi più volte avanzata della realizzazione di un
parcheggio autostradale in zona telecabina ha avuto un seguito a
livello di accordi tra le parti interessate o di elaborazioni di
studio;
2) se l'ipotesi è ancora di attualità - e nel caso quali sono
i tempi previsti per la sua realizzazione - o se, invece, è stata
abbandonata.
F.to: Frassy
Presidente
- La parola all'Assessore al territorio,
ambiente e opere pubbliche, Cerise.
Cerise (UV)
- Premesso che la Regione riconosce il grande
interesse e l'attrattiva del comprensorio sciistico di Pila,
collegato direttamente al capoluogo regionale mediante un impianto
funiviario di importanza strategica per le sue finalità turistiche
che la Società "Pila" sta per adeguare e modernizzare ammodernare
al termine della stagione invernale, è in fase di progettazione un
parcheggio pluripiano interrato di circa 600 posti nell'area
"F8bis" del Comune di Aosta in base agli accordi intercorsi tra la
Regione, il Comune stesso, le società "Vallée d'Aoste Structure" e
"Pila S.p.a." e che saranno formalizzati con l'approvazione di un
accordo di programma, su questo parcheggio è già stata espletata
una gara di progettazione e sono già stati individuati i
progettisti.
Per quanto riguarda sempre questo parcheggio pluripiano c'è
anche un concorso del Ministero per 2 milioni di euro; stiamo
adesso definendo con "Vallée d'Aoste Structure" e con il Comune di
Aosta che tipo di forma dargli, perché c'era una questione di
posizionamento che si raccorda anche all'utilizzo di Via Paravera.
In sostanza l'urbanistica aveva fatto una riserva dicendo: "cercare
di fare in modo che il parcheggio pluripiano si raccordi
architettonicamente con le strutture che devono sorgere su
quest'area"...
(interruzione del Consigliere Frassy, fuori
microfono)
... questo è un parcheggio da 600 posti che con l'autostrada non
c'entra niente, sull'autostrada ci vengo dopo.
Per far fronte alle necessità di parcamento pubblico durante la
realizzazione del parcheggio - perché quando lo faremo, andremo ad
occupare questo spazio, quindi non sarà più possibile utilizzare
l'attuale parcheggio - è stata ipotizzata, ed esiste già un
progetto preliminare, la creazione di un parcheggio provvisorio in
sinistra orografica del fiume Dora Baltea, nei pressi della strada
regionale che adduce al Pont-Suaz, cioè sarebbe strada regionale
Pont-Suaz, l'autostrada, quest'area che adesso è un po'
abbandonata, che dovrebbe surrogare quegli spazi che verrebbero
tolti al parcheggio durante la realizzazione del parcheggio
pluripiano...
(nuova interruzione del Consigliere Frassy, fuori
microfono)
... a ridosso della Dora Baltea; fra l'altro, lì, c'è dentro
anche il Comune di Charvensod...
A seguito di accordo intervenuto tra Regione, Comune di Aosta,
"Vallée d'Aoste Structure" e società "Pila S.p.a." per far fronte
alle necessità di parcamento degli utenti della telecabina
Aosta/Pila, l'ampio parcheggio ex "Cogne" - un tempo utilizzato
esclusivamente dai dipendenti "Cogne" - è stato dato in locazione
da "Vallée d'Aoste Structure" alla società "Pila" al fine di
riservarlo, in modo esclusivo solamente fino alle ore 10 mattutine,
agli utenti della funivia; fino a tale ora gli altri automobilisti
sono indirizzati verso il parcheggio allestito in questo momento e
adiacente alla torre piezometrica. La distanza dal sottopasso è di
280 metri parcheggio ex "Cogne", quello vicino alla torre
piezometrica è 120 metri più distante, quindi sono circa 400
metri.
Il Comune di Aosta ha preso un impegno, reso pubblico, non solo
con noi, di istituire un servizio navetta che interessa, durante il
tragitto, anche questi parcheggi. Naturalmente tutto questo dà una
risposta solo per l'anno in corso. Nel frattempo è in fase di
predisposizione un progetto che prevede l'apertura al pubblico di
un parcheggio alternativo di circa 90 unità nell'area di proprietà
"Vallée d'Aoste Structure", è un parcheggio longitudinale su Via
Paravera nelle immediate vicinanze del passaggio a livello ad est
della stazione ferroviaria.
Per l'ipotizzata struttura polivalente, denominata "Palais", è
in corso di perfezionamento un'intesa con il Comune di Aosta ai
sensi della legge regionale urbanistica n. 11/1998. Questa
struttura occupa solo in parte il parcheggio della torre
piezometrica e, comunque, i tempi di attuazione del "Palais" sono
da considerarsi medio-lunghi e saranno compatibili con la creazione
di quel parcheggio provvisorio lungo la Dora Baltea, cioè quel
parcheggio fra la Dora Baltea, la strada del Pont-Suaz e l'area
esistente, che consentirà il parcamento delle autovetture ora
ubicate nelle aree che saranno interessate dalla costruzione del
"Palais" e del parcheggio interrato pluripiano "F8bis".
Per quanto riguarda - e qui veniamo all'altro "volet" - alla
questione relativa al parcheggio autostradale, ricordo che il
Consiglio regionale, con deliberazione n. 1718 del 10 gennaio 2006,
ha approvato un primo piano di interventi di cui alla legge
regionale n. 21/2004, legge sulle grandi opere, tra i quali è
prevista la realizzazione di un polo di attestamento del traffico
autostradale per l'accesso al comprensorio di Pila e alla città di
Aosta con conseguente riduzione del traffico sulla rete urbana.
Probabilmente questo è un parcheggio che verrebbe realizzato su una
specie di svincolo e che è inserito nelle grandi opere; per questo
parcheggio è in corso lo studio di fattibilità che dovrebbe essere
consegnato alla metà di febbraio o alla metà di marzo, comunque è
in corso di realizzazione.
Per riassumere, l'utilizzo del parcheggio ex "Cogne", con
utilizzo esclusivo fino alle ore 10 per gli utenti della
telecabina, risponde ad un'esigenza condivisa dall'Amministrazione
regionale e non crea, considerate le succitate azioni sostitutive
intraprese dalle Amministrazioni, un aggravio delle esigenze di
parcamento degli utenti pubblici e va quindi confermato. Si
conferma l'attualità dell'ipotesi di realizzazione di un polo di
attestamento del traffico autostradale per l'accesso al
comprensorio di Pila e alla città di Aosta, di cui è in fase di
elaborazione lo studio di fattibilità, con conseguente riduzione
del traffico sulla rete urbana, in esito al quale sarà possibile
definire le caratteristiche dell'intervento e la tempistica
relativa: sono queste delle decisioni che competeranno al Consiglio
regionale.
Presidente
- La parola al Consigliere Frassy.
Frassy (CdL)
- Brevemente per dire che il quadro è stato
illustrato in maniera chiara dall'Assessore, perché ha dato una
panoramica della problematica della viabilità e dei parcheggi, in
quanto abbiamo appreso che ci sono una serie di ipotesi, fra
ipotesi sostitutive e ipotesi temporanee di realizzazione di
parecchi parcheggi.
La raccomandazione che ci sentiamo di fare è che questo insieme
di disegni, di progetti e di realizzazione possa rientrare in una
visione che vada al di là degli accessi e delle uscite dei
parcheggi stessi. Mi riferisco in particolare ai problemi di
collegamento viabile che in quella zona dovrebbero rientrare in
quell'accordo di programma di cui si parlava prima con il collega
La Torre, nel senso che c'è una viabilità cosiddetta "di gronda",
che prevedeva un collegamento nella zona dello Tzamberlet alla
strada regionale delle rotonde che poi immettono al Pont-Suaz,
perciò sarebbe auspicabile che questa progettazione venisse
inserita in una visione più ampia, per evitare che un domani si
trovino difficoltà nel gestire la viabilità susseguente ai
parcheggi stessi.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK