Consiglio Regionale della Valle d'Aosta - Oggetto del Consiglio n. 496 del 15 aprile 2009 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
SPORT E TEMPO LIBERO
Manifestazioni sportive
TURISMO E INDUSTRIA ALBERGHIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 496 del 15 aprile 2009 - Resoconto
OGGETTO N. 496/XIII - Interpellanza: "Valutazioni circa
l'opportunità della partecipazione della Regione ad eventi di
rilevanza mondiale come i giochi olimpici invernali o le
esposizioni internazionali".
Interpellanza
Ricordato che grandi eventi come l'Esposizione internazionale
di Milano del 2015 o i Giochi olimpici invernali hanno una
risonanza mediatica mondiale e possono dare un grande impulso allo
sviluppo economico e turistico;
Tenuto conto che la Regione Valle d'Aosta non è mai stata
protagonista di eventi di questa portata e che la partecipazione ad
un progetto di tale livello potrebbe consentire, già dalla fase di
costruzione, ampi risultati positivi;
Considerato che l'obiettivo di uno sviluppo sostenibile e
della tutela ambientale suggeriscono di condividere un evento di
tale livello con realtà a noi vicine, per condividerne il gravoso
impegno organizzativo e per dare maggiore possibilità di effettiva
realizzazione della manifestazione;
Preso atto che il cantone Vallese sta valutando di presentare
nell'ottobre 2009 la propria candidatura per i giochi olimpici
invernali del 2018 e che una candidatura per lo stesso evento è
nelle intenzioni della città di Annecy, in Savoia;
Auspicato che la macroregione del Monte Bianco possa
rappresentare, per la sua storia e per l'unicità delle
caratteristiche specifiche, un elemento di straordinaria rilevanza
nell'attribuzione di un evento come quello delle Olimpiadi
invernali;
i sottoscritti consiglieri regionali
Interpellano
la Giunta regionale per conoscere se intenda:
1) valutare la fattibilità di un grande evento mondiale da
svolgere in tutto o in parte nella nostra regione nei prossimi 10
anni;
2) contattare i governi regionali del Vallese e della regione
Rodano-Alpi per presentare un'unica candidatura per i Giochi
olimpici invernali del 2018, come macro-regione del Monte
Bianco;
3) valutare eventualmente, nell'attesa di soluzioni di così
ampio respiro, la possibilità di svolgere un ruolo attivo in
occasione dell'Esposizione internazionale di Milano del 2015 o in
un altro grande evento che si possa realizzare prossimamente nelle
vicine regioni italiane.
F.to: Carmela Fontana - Donzel
Président
- La parole à la Conseillère Carmela
Fontana.
Fontana (PD)
- Grazie, Presidente. Ricordato che grandi
eventi come l'Esposizione internazionale di Milano del 2015 o i
giochi olimpici invernali hanno una risonanza mediatica mondiale e
possono dare un grande impulso allo sviluppo economico e turistico;
tenuto conto che la Regione Valle d'Aosta non è mai stata
protagonista di eventi di questa portata e che la partecipazione ad
un progetto di tale livello potrebbe consentire, già dalla fase di
costruzione, ampi risultati positivi; preso atto che il cantone
Vallese sta valutando di presentare nell'ottobre 2009 la propria
candidatura per i giochi olimpici invernali del 2018 e che una
candidatura per lo stesso evento è nelle intenzioni della città di
Annecy; auspicato che la macroregione del Monte Bianco possa
rappresentare, per la sua storia e per l'unicità delle
caratteristiche specifiche, un elemento di straordinaria rilevanza
nell'attribuzione di un evento come quello delle olimpiadi
invernali; volevamo conoscere se c'è la possibilità di valutare la
fattibilità di un grande evento mondiale da svolgere in tutto o in
parte nella nostra regione nei prossimi dieci anni. Grazie.
Président
- La parole à l'Assesseur au tourisme, aux
sports, au commerce et aux transports, Marguerettaz.
Marguerettaz (UV)
- Merci, M. le Président. Grazie per
aver posto all'attenzione del Consiglio un tema che ci permette di
dare contezza delle attività e delle iniziative che si stanno
svolgendo.
Partiamo ovviamente dall'interpellanza, quindi partiamo dalle
attività relative alle candidature olimpiche. Abbiamo fatto una
serie di approfondimenti e per quanto concerne i giochi olimpici
invernali del 2018 la candidatura di Annecy è già stata approvata,
quindi non è nelle intenzioni, ma ha già un progetto ed è stato
depositato. Quindi la situazione è cristallizzata. In realtà la
situazione francese era molto complessa: c'erano in lizza Nizza,
Grenoble e quindi nella riunione del 18 marzo 2009 questa è già
stata definita. Sicuramente la situazione del vallese è molto più
complessa e molto più negativa, probabilmente non la pensano come
la pensa lei, perché la Svizzera non ha ancora definito una propria
candidatura. Nel corso del 2007 si era costituito un comitato
promotore della candidatura di Ginevra, il cui progetto si
proponeva di coinvolgere anche i cantoni di Vaud e del Vallese,
oltre una località francese, verosimilmente La Plagne per uno
svolgimento delle competizioni di bob. Sembra peraltro che i
vertici dello sport elvetico si siano dichiarati contrari al
progetto, ritenendolo privo di alcuna prospettiva di successo.
Risulta addirittura che nel mese di novembre il presidente del
comitato olimpico svizzero abbia comunicato la rinuncia di
Swiss
Olympic
a sostenere "qualsiasi candidatura elvetica per il
2018. Il Conseil d'état - comunicato dell'8 dicembre 2008 - ha dal
canto suo affermato che non esistono allo stato attuale le
condizioni per una candidatura per il 2018, considerato in primo
luogo l'assenza di un sostegno chiaro da parte delle autorità
federali e di Swiss Olympic". La candidatura di Ginevra risulta sia
stata quindi ritirata, però la seguiamo in questi termini e può
darsi che ritorni per una candidatura per il 2022.
Quindi le candidature ad ospitare i XXIII giochi olimpici
invernali devono essere presentate ufficialmente al CIO (Comitato
Olimpico Internazionale) entro ottobre 2009. Considerato che la
Francia ha già definito la propria candidatura, che a quanto è dato
sapere non è affatto chiara la volontà di candidare una località
svizzera per l'organizzazione del 2018, e che sono ormai prossime
le scadenze per la presentazione della candidatura al CIO, appare
evidente la impraticabilità di una ipotesi di una candidatura
transfrontaliera, come è stato chiesto, per l'organizzazione dei
giochi del 2018 che vede il coinvolgimento della nostra
regione.
Condividendo tuttavia che l'idea di un evento della portata dei
giochi olimpici invernali possa coinvolgere la Valle d'Aosta non
come candidatura, ma nell'ambito di una collaborazione, quindi
senza attività non sostenibili ma attività di collaborazione,
riteniamo che questo dossier debba essere tenuto in evidenza e
seguiremo con attenzione tutte le evoluzioni e cercheremo di
cogliere tutte quelle opportunità che via via dovessero
presentarsi.
Però l'interpellanza non ha solo queste due domande, ne ha una
terza che ci lancia come orizzonte il 2015, quindi il ruolo che
possiamo svolgere in occasione della esposizione internazionale di
Milano del 2015. Rispetto a questo le do contezza delle attività
che sono state svolte. Si condivide la possibilità di svolgere un
ruolo attivo in occasione della esposizione internazionale. Nel
mese di ottobre 2008, su iniziativa del segretario generale della
regione - quindi un dossier che è stato seguito dalla Presidenza
della regione - si è svolto un incontro con il dr. Roberto Daneo,
direttore del comitato di candidatura del capoluogo lombardo, e la
dott.ssa Federica Busa, valdostana di Courmayeur, responsabile
delle comunicazioni presso il
Bureau international des
expositions
(acronimo: BIE), al quale hanno partecipato i
coordinatori dei dipartimenti regionali agricoltura, turismo,
affari europei, dell'ambiente e dei trasporti. Quindi quello che
lei dice nell'ottobre è stato promosso.
L'incontro era finalizzato alla presentazione dell'Expo di
Milano, alla luce dei possibili profili di promozione della offerta
turistica, culturale e logistica della regione e
dell'individuazione delle eventuali prospettive di partecipazione
attiva della Valle d'Aosta all'evento di Milano, ad esempio: per
quanto riguarda la presenza di un padiglione espositivo dedicato
alla Valle d'Aosta; la partecipazione dell'Expo Montagna; ma anche
per quanto riguarda la ricettività, ospitalità dei visitatori, con
potenziamento dei collegamenti di superficie per raggiungere la
sede dell'Expo; offerta di pacchetti turistici in Valle d'Aosta,
comprendenti la visita all'Expo e la promozione di eventi
collaterali da organizzare in concomitanza con l'evento
lombardo.
Si è trattato di un primo incontro, per avviare
l'approfondimento su queste tematiche, che sarà approfondito in
futuro con la società di gestione dell'Expo Milano 2015, che è
stata istituita con un decreto del Presidente del Consiglio dei
ministri del 22 ottobre 2008. Appare logico che questo evento non
vuole essere neanche da parte del governo un evento circoscritto a
Milano, ma deve coinvolgere un'area molto più importante; avendo
anche noi una posizione strategica interessante, vogliamo coglierla
appieno.
In collaborazione con l'Università della Valle d'Aosta, è in via
di definizione la visita nella nostra regione di Vicente Gonzales
Loscertales, segretario generale del
Bureau international des
expositions
di Parigi, cioè l'organizzazione intergovernativa
responsabile per l'assegnazione e la supervisione delle esposizioni
internazionali. La visita è prevista nel prossimo mese di maggio e
si inserisce nel quadro delle strategie di internazionalizzazione
dell'università valdostana, ma ha anche l'obiettivo di approfondire
la possibilità di collaborazione con il BIE della nostra regione,
anche in vista dell'Expo 2015.
Infine, sempre in merito agli avvenimenti e alle manifestazioni
di natura sportiva, avrà avuto modo di vedere negli scorsi mesi una
delibera che è stata adottata dal governo regionale, dove si
manifesta un apprezzamento per la candidatura per i giochi olimpici
militari, cioè una rappresentanza molto interessante con tanti
paesi rappresentati, che potrebbero condividere la proposta di
svolgere la prima edizione. Chiaramente lì le discipline non
sarebbero tutte quelle dei giochi olimpici, ma soprattutto le
discipline che più ci stanno a cuore, come lo sci alpino, lo sci
nordico, il biathlon, tutta una serie di discipline che sono
interessanti per la nostra proposta turistica. É stata trasmessa
dal Presidente Rollandin al ministro La Russa una richiesta per
capire se anche le istituzioni italiane condividono questa nostra
candidatura.
In questi giorni ci sono delle riunioni per capire se riusciamo
a mettere assieme tutti i pezzi dal punto di vista logistico per
presentarci al meglio, quindi cerchiamo di cogliere queste
iniziative per internazionalizzare la nostra attività.
Président
- La parole à la Conseillère Carmela
Fontana.
Fontana (PD)
- Ringrazio l'Assessore per tutte le
risposte che mi ha fornito. La mia interpellanza voleva essere di
pungolo, nel senso che lo so che è molto difficile, come ha detto
lei, fare dei giochi olimpici nella nostra regione. Forse non mi
sono espressa bene, ma quello che volevo dire era se era fattibile
farlo nella nostra regione; lo so che a Milano facciamo questa
esposizione, che siamo presenti. Mi rendo conto che quando c'è la
Fiera di S. Orso, ci sono migliaia e migliaia di persone e la
nostra regione gode di benessere, nel senso che queste persone
vengono nella nostra città. Era questa la mia intenzione: vedere se
si poteva programmare qualcosa, visto che abbiamo una regione
meravigliosa, con delle montagne bellissime, se si poteva
organizzare nella nostra regione. Se è fattibile, questo è un
pensiero che si potrebbe valutare e mi farebbe piacere, è un
auspicio per tutti noi. Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK