Consiglio Regionale della Valle d'Aosta - Oggetto del Consiglio n. 3753 del 25 settembre 1992 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 3753 del 25 settembre 1992 - Resoconto
OGGETTO N. 3753/IX Modifica della convenzione Regione-SDS.
(Rinvio di mozione)
Presidente
Dichiaro aperta la discussione sulla mozione
indicata in oggetto, presentata dai consiglieri Pascale, Aloisi,
Milanesio e Limonet e allegata al punto 74.3 dell'ordine del giorno
dell'adunanza. Ha chiesto di illustrare la mozione il Consigliere
Pascale, ne ha facoltà.
Pascale (PSI)
Anche questa mozione in parte è superata
dalla discussione che si è svolta ieri in risposta
all'interpellanza che ho presentato e dalle risposte che mi ha dato
il Presidente della Giunta; in parte mantiene la sua validità
perché nel mese di luglio noi chiedevamo alla Giunta regionale di
rivedere la convenzione con la SDS alla luce delle osservazioni
fatte dalla CEE e abbiamo sentito ieri che le posizioni del Governo
regionale sono esattamente quelle di luglio, nel senso che c'è
questa volontà però di fatto la trattativa non è ancora iniziata,
per cui sotto questo aspetto la mozione manterrebbe la sua
validità. Tuttavia noi siamo pronti a ritirarla se viene votata una
risoluzione, che andiamo a presentare, che affronta non soltanto il
problema della SDS, ma direi il problema complessivo dell'autoporto
di Pollein e di quello che può avvenire il 1° gennaio 1993.
Il fine di questa risoluzione. Noi siamo all'opposizione e
potremmo limitarci alla nostra azione di stimolo nei confronti
dell'esecutivo regionale ad adottare determinate misure, salvo poi
magari criticare se queste non sono adeguate. Riteniamo però che
questo sia un problema importantissimo per il futuro della Valle
d'Aosta e per tutte le conseguenze che può apportare e quindi
vorremmo dare un nostro contributo all'esecutivo regionale
nell'azione che l'esecutivo andrà a fare per cercare di raggiungere
questo scopo, che concerne sì l'aspetto occupazionale che è
importante, ma anche quegli aspetti finanziari che sono vitali
proprio per il futuro della Valle d'Aosta.
Quindi se questa risoluzione che presento adesso alla Presidenza
del Consiglio viene accettata dalla Giunta regionale, dalla
maggioranza, ritireremo la mozione, altrimenti mi riservo di
presentare degli emendamenti alla mozione di luglio per adattarla
ai tempi attuali e mantenere la mozione.
Risoluzione Considerata la complessità dei problemi che
comporta l'attuazione della caduta delle barriere doganali
all'interno del Mercato Comune, prevista per il 1° gennaio
1993;
Preoccupato per le conseguenze che tale avvenimento comporta per
la Valle d'Aosta, sia sotto il profilo occupazionale che sotto
l'aspetto delle entrate finanziarie;
Ravvisata la necessità di procedere ad una puntuale verifica di
tutte le possibilità esistenti nel nuovo regime di scambi per una
continuazione dell'attuale attività di sdoganamento merci presso la
struttura autoportuale di Pollein e delle misure da adottare,
d'intesa con le Case di spedizione ivi operanti, per raggiungere
tale obiettivo;
Valutata l'opportunità di esaminare, d'intesa con le categorie
interessate e con le organizzazioni sindacali, tutte le misure che
l'Amministrazione regionale può assumere per assicurare una nuova
occupazione ai dipendenti delle Case di spedizione che risultassero
in esubero e licenziati al 1° gennaio 1993;
Il Consiglio regionale della Valle d'Aosta
Delibera
di costituire una Commissione consiliare speciale, composta di
sette membri, con il compito di esperire tutte le indagini
necessarie e di coadiuvare l'Esecutivo regionale per il
raggiungimento degli scopi indicati in premessa.
F.to Liborio Pascale.
PresidenteHa chiesto la parola il Consigliere Chiofalo.
Chiofalo (DC)
Colgo l'occasione di questa mozione
presentata dal collega Pascale per dire che condivido le sue
richieste e quanto proposto nella risoluzione.
Vorrei intervenire però per dire alcune cose. Nella scorsa
adunanza del Consiglio regionale abbiamo approvato l'aumento in
percentuale della quota che si deve dare come importazione alla
società autoporto, dall'1 al 2 percento. Circa l'andamento dello
sdoganamento della Mercedes all'autoporto, mi risulta che nei primi
tre mesi di questo semestre sono stati incassati circa 8-9 miliardi
a fronte dei 40 miliardi che sono stati incassati nei primi sei
mesi di quest'anno. Quindi se dividiamo per due dovrebbero essere
18-20 miliardi, invece ci troviamo con 8-9 miliardi.
Credo che quell'aumento sia stato fatto proprio per dare un
incentivo alla società autoporto perché intervenisse presso la
società Ambrosetti per sdoganare le autovetture Mercedes
all'autoporto. Se così vanno le cose, secondo me non è che abbiamo
fatto un grande affare.
Chiedo cortesemente al Presidente di darmi qualche ragguaglio:
se ciò corrisponde a vero, per quale motivo non viene effettuato lo
sdoganamento con più frequenza, con più intensità.
Si dà atto che dalle ore 10.45 assume la Presidenza il
Vicepresidente Trione.
Presidente
Ha chiesto di parlare il Presidente della
Giunta, Lanivi.
Lanivi (GM)
Noi non siamo d'accordo su questa
risoluzione, non sullo spirito, che comprendo, ma perché esiste una
Commissione specifica, mi pare sia la II, quindi se la richiesta
del Consigliere Liborio Pascale è di avere una Commissione
Consiliare nella quale poter discutere la questione, mi pare che
dal punto di vista della linearità amministrativa dei rapporti
all'interno di questo Consiglio ci sia la Commissione adatta e
idonea per fare questo. Tra l'altro questa Commissione può
consentire la presenza di altri consiglieri interessati a questo
problema, può consultare, può richiedere audizioni e quindi a
nostro parere questa Commissione può benissimo adempiere a questo
scopo.
Se il Consigliere proponente intende chiedere al Presidente di
questa Commissione di fare delle riunioni
ad hoc
facendo
intervenire chi ritiene opportuno per avere non solo chiarezza e
chiarimenti sull'atteggiamento della Giunta, ma anche organizzare
incontri o audizioni con chi ritiene utile possa portare
contributi, credo che anche questo sia dal punto di vista della
funzionalità la cosa migliore.
Sulla risoluzione questo sarebbe l'atteggiamento della Giunta,
atteggiamento che non vuol suonare come dato né di polemica né di
contrapposizione.
Non credo che la questione sia da mettere sul piano del "se si
accetta questa risoluzione allora ritiriamo la mozione altrimenti
no". Io credo di aver rendicontato tutto quello che stiamo facendo
e anche gli indirizzi che intendiamo seguire, la posizione su
questa risoluzione credo che sia corretta.
Presidente
Ha chiesto la parola il Consigliere
Pascale.
Pascale (PSI)
Senza dubbio la II Commissione ha una
competenza generale e quindi potrebbe occuparsi di questa
questione, ma noi volevamo sottolineare l'importanza dei problemi
che abbiamo di fronte e quindi costituire una Commissione
"ad
hoc"
che nel giro dei due tre mesi ormai che mancano al 1°
gennaio 1993, lavorasse esclusivamente per la soluzione di questi
problemi, mentre le Commissioni Consiliari normali hanno altri
compiti e probabilmente non avrebbero il tempo di effettuare
questo.
Tra l'altro nella risoluzione c'era anche scritto che voleva
essere di apporto, di aiuto all'esecutivo regionale, non per
sfiducia nell'Esecutivo regionale, ma perché lo stesso è impegnato
nella soluzione di tanti problemi, di tante emergenze e
probabilmente non può seguire in modo continuativo questi problemi
che, ripeto, non sono soltanto limitati alla SDS Mercedes. Per
affrontare la questione è necessario andare nel concreto, nello
specifico, fare numerosi incontri con gli interessati per cercare
di capire cosa si può fare dopo il 1° gennaio 1993 e io credo che
la II Commissione non abbia non la capacità, ma il tempo di fare
nei cento giorni che abbiamo a disposizione tutte le indagini
necessarie, tutti gli incontri necessari e quindi di dare
quell'aiuto che penso potrebbe dare una Commissione speciale.
Ringrazio il Presidente per la risposta, mantengo la mozione con
degli emendamenti per adattarla ai tempi odierni, presenterò cioè
l'emendamento che sopprime comma 5 e 6 della premessa che sono
superati e nella parte deliberativa al punto 1 aggiungo le parole
"entro trenta giorni", cioè "a concordare con la SDS entro 30
giorni una modifica della convenzione che permetta di superare...",
mentre viene soppresso il punto 2 del deliberato, quello della
convocazione della seduta straordinaria, che era stato posto in
quanto ci trovavamo in presenza di una lunga pausa estiva.
Essendoci adesso dei Consigli ordinari già convocati, non c'è più
questa necessità.
Manteniamo questo primo punto perché pensiamo che questa
trattativa con la SDS o con la Mercedes che il Presidente della
Giunta ha detto di voler riaprire, almeno questo era il senso che
ho capito ieri, siano un fattore veramente decisivo per la
continuazione di un'attività di sdoganamento presso l'autoporto di
Pollein, con tutti i benefici che questo potrà dare sotto l'aspetto
occupazionale e sotto l'aspetto finanziario delle entrate
regionali. Quindi presento questi emendamenti.
Presidente
Ha chiesto di parlare il Presidente della
Giunta, Lanivi.
Lanivi (GM)
Vorrei rispondere intanto alla richiesta
che ha fatto il Consigliere Chiofalo: lo sdoganamento dei mezzi
Mercedes all'autoporto di Aosta ha dato certi benefici finanziari
alla regione in certi mesi e il 16 luglio è stato adottato qualche
cosa che avrebbe dovuto mantenere questa rivalità.
Risposta: il 16 luglio è stato approvato l'aumento della
percentuale, la Commissione di Coordinamento ha restituito il
provvedimento vistato alla fine di agosto e le prime settimane di
settembre sono state utilizzate per adeguare il nuovo passaggio. È
evidente che i benefici derivanti da quei provvedimenti di cui
parzialmente è beneficiaria la società che effettua gli
autotrasporti delle vetture Mercedes si dovrebbero risentire fra
poco. Questa è la risposta.
Per quanto riguarda il discorso della mozione, sono a chiedere
al Consigliere Pascale di ritirarla anche così emendata, sempre che
accetti la mia proposta, con questo tipo di impegno. La proposta di
ritiro è motivata da quanto segue. Ci sono dei motivi di
opportunità che vorrei illustrare in una riunione della II
Commissione, se vorrà trattare in modo specifico il problema della
Convenzione Regione SDS, con tutti i risvolti che ci sono e anche
la linea che stiamo portando avanti.
Chiederei dunque al Consigliere Liborio Pascale solo di
ritirarla temporaneamente, di partecipare ad una riunione della II
Commissione in cui verrei a illustrare le motivazioni che mi
spingono a chiedere in questo momento il ritiro di questa mozione,
se riterrà insufficiente quanto io dirò, potrà ripresentare questa
mozione.
Tenendo conto che la prossima adunanza è prevista per l'8
ottobre, chiederei di convocare una riunione della II Commissione
prima di questa data, dove verrei ad illustrare l'intera
questione.
Presidente
Ha chiesto di parlare il Consigliere
Trione.
Trione (DC)
Io non vorrei interferire nelle proposte
fatte, credo però che sia la IV Commissione competente a discutere
su questa questione; la IV Commissione è infatti quella competente
nello sviluppo economico. Il problema SDS è stato discusso finora
in IV Commissione, questo non vuol dire che la II non ne debba
discutere, però finora è stato discusso in IV.
Presidente
Ha chiesto di parlare il Consigliere
Pascale.
Pascale (PSI)
Mi è parso di capire che prima di
entrare nel merito della mozione il Presidente della Giunta vuole
riferire in Commissione alcune cose, quindi io chiederei il rinvio
della mozione al prossimo Consiglio dopo la convocazione della
Commissione o delle Commissioni competenti, dopodiché al prossimo
Consiglio potrò anche valutare se è il caso di ritirare la mozione
o meno.
Presidente
Su richiesta del Presidente della Giunta e
con l'assenso del Consigliere Pascale, a nome dei proponenti, la
trattazione della mozione è rinviata alla prossima adunanza. Rimane
da stabilire se debba essere convocata una soltanto delle due
Commissioni o allora tutte e due le Commissioni, in quanto mi pare
che si possa vedere anche nelle materie di competenza della II una
parte sicuramente che la riguarda. Credo però che la IV Commissione
sia quella specifica. Quindi rimaniamo d'accordo che prima dell'8
ottobre la questione venga portata in Commissione e per il
Consiglio dell'8 ovviamente venga riportata all'ordine del giorno.
Questa mi pareva che fosse stata la proposta fatta dal Presidente e
concordata con il Consigliere Pascale.
Il Consiglio prende atto concordando
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK