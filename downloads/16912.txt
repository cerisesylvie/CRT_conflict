Consiglio Regionale della Valle d'Aosta - Oggetto del Consiglio n. 224 del 11 novembre 1998 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
SPORT E TEMPO LIBERO
Infrastrutture ricreativo-sportive
Precedente
Successivo
Resoconto integrale del dibattito dell'aula
Oggetto del Consiglio n. 224 del 11 novembre 1998 - Resoconto
SÉANCE DU 12 NOVEMBRE 1998 (APRÈS-MIDI)
OGGETTO N. 224/XI Iniziative per l'edificazione in Aosta della
struttura "Palazzetto dello sport". (Approvazione di
risoluzione)
Risoluzione Tenuta presente l'importanza che riveste l'attività
sportiva, quale elemento di coesione sociale e quale fattore
essenziale per la formazione dei giovani;
Considerato che lo sport, oltre ad essere un importante elemento
della vita di una comunità, è un componente di rilievo dell'offerta
turistica, intesa come disponibilità di strutture per praticarlo e
come utile veicolo pubblicitario nel caso di appuntamenti
agonistici di rilievo;
Evidenziata la notevole carenza di impianti sportivi nel Comune
di Aosta, in modo particolare per quanto concerne le strutture
idonee ad ospitare delle manifestazioni aperte al pubblico;
Ricordato che in Valle d'Aosta esistono squadre come quelle di
pallavolo, pallamano, calcio a cinque, basket, ginnastica artistica
che partecipano a campionati di alto livello;
Richiamato l'accordo di programma con il Comune di Aosta, di cui
al decreto del Presidente della Giunta del 18 giugno 1993, n. 833,
che prevedeva, tra l'altro, la realizzazione di un palazzetto dello
sport,
Ritenuta pertanto indiscutibile la necessità di realizzare con
solerzia un impianto sportivo che soddisfi a pieno le necessità dei
cittadini, delle federazioni e società sportive, che già 5 mesi fa
hanno espresso tale richiesta con la raccolta di circa 13.500
firme;
Preso atto che la Giunta regionale si è attivata per
l'edificazione di una struttura polivalente nella città di Aosta
che, pur rispondendo alle necessità di chi pratica delle attività
sportive, non presenta le caratteristiche di un palazzetto dello
sport;
Impegna
La Giunta regionale a dare corso agli impegni previsti
dall'accordo di programma con il Comune di Aosta di cui al decreto
del Presidente della Giunta del 18 giugno 1993, n. 833, avviando,
nel più breve tempo possibile, l'iter procedurale per giungere
all'edificazione di un palazzetto dello sport, rispondendo in tal
modo alle attese delle società e degli appassionati sportivi.
F.to: Marguerettaz - Lanièce - Collé - Comé - Viérin M.
Président Il s'agit d'une résolution présentée par les
Conseillers du groupe Autonomiste, ayant pour objet l'application
de l'accord de programme avec la Commune d'Aoste de 1993 en matière
d'infrastructures sportives.
Il y a un nouveau texte qui a été préparé et qui porte également
la signature de l'Assesseur Lavoyer.
La parole à l'Assesseur au tourisme, aux sports, au commerce et
aux transports, Lavoyer.
Lavoyer (FA) Insieme ai colleghi del gruppo Autonomista abbiamo
rimodulato il testo concordato dalla precedente risoluzione con
un'integrazione nelle premesse, dove si fa riferimento non solo
all'accordo di programma del 1993, ma ci si aggancia anche al
successivo accordo di programma del 1995 che, salvaguardando per
quanto attiene la problematica del Palazzetto dello sport i
contenuti dell'accordo di programma del 1993, è specificatamente
finalizzato alla realizzazione di tutta una serie di infrastrutture
nel Comune di Aosta.
Nella parte impegnativa, che nella sostanza non modifica
l'obiettivo dei proponenti la precedente risoluzione, è precisata
la tempistica dell'impegno, nel senso che la Giunta regionale
inizialmente approverà entro il mese di novembre il progetto, che è
in fase di ultimazione di redazione, relativo alla struttura
polivalente sportiva in regione Tzambarlet.
Questo al fine di evitare che il successivo progetto del
Palazzetto dello sport contenga al suo interno delle strutture
analoghe a quelle che già andiamo ad approvare con il progetto che
è in fase di definizione.
In sostanza, si impegna la Giunta ad avviare immediatamente,
dopo il mese di novembre, le procedure per arrivare alla
realizzazione del Palazzetto dello sport, partendo da una base
concreta che è quella dei contenuti definiti nella struttura in
fase di definizione.
Président La parole au Conseiller Marguerettaz.
Marguerettaz (Aut) Sono soddisfatto di questo accordo trovato
con l'Assessore Lavoyer, con le forze di maggioranza, perché credo
importante che proprio all'inizio di questa nuova legislatura il
Consiglio esprima un suo indirizzo, che a me sembra
sufficientemente chiaro, attraverso una risoluzione in merito a un
tema quale quello del Palazzetto dello sport per la città di Aosta,
che in questa stessa aula e anche talvolta negli uffici stessi
dell'Amministrazione ha creato qualche confusione in un passato
lontano e anche recentissimo. Tanto che ieri i colleghi più attenti
ricorderanno che il sottoscritto era rimasto molto soddisfatto
delle risposte date dall'Assessore Lavoyer a una mia interpellanza,
in realtà per un refuso ancora una volta, gli uffici evidentemente,
e non l'Assessore, avevano confuso il Palazzetto dello sport con
quella struttura polivalente, che devo ammettere sta procedendo
molto celermente, tanto che come ha ricordato lo stesso Assessore
alla fine di questo mese probabilmente la Giunta ne approverà il
progetto definitivo.
C'è bisogno, come dicevo, di dire in maniera chiara una volta
per tutte che la città di Aosta ha bisogno di due strutture: l'una,
che viene a sostituire il ruolo che aveva la vecchia palestra CONI,
ora abbattuta, per la pratica dello sport, è la struttura già
avanti nella fase della progettazione che dovrebbe concludersi di
qui a poco; l'altra, che è una grossa esigenza sentita nella città
di Aosta da parte delle società sportive, dei praticanti, ma anche
degli appassionati dello sport come abbiamo scritto nella
risoluzione, è una struttura per le manifestazioni sportive, vale a
dire una struttura che possa accogliere il pubblico per ogni sorta
di gara o di manifestazione di diversi sport.
Va da sé che l'indirizzo da seguire per quale tipo di palazzetto
dello sport dotare la città di Aosta andrà fatto sulle cose che
diceva l'Assessore, cioè su un'attenzione particolare alla
struttura il cui inizio di realizzazione sarà fra non molto per
evitare questi doppioni, ma al tempo stesso sarà necessario
approfondire bene la veste che dovrà avere il Palazzetto dello
sport per evitare problemi che abbiamo già visto presenti in altri
comuni, dico quello di Courmayeur per citarne uno, e al tempo
stesso perché non sia un palazzetto che non risponda poi - anche
perché credo ci sarà bisogno di notevoli investimenti - appieno a
quelle che sono le esigenze delle società sportive e degli
appassionati dello sport.
Quindi sono soddisfatto di questa risoluzione e annuncio voto
favorevole.
Président Si personne n'entend intervenir, je soumets au vote la
résolution présentée par le groupe Autonomiste et souscrite
également par l'Assesseur au tourisme, dans le nouveau texte qui a
été préparé, dont je donne la lecture:
Risoluzione Tenuta presente l'importanza che riveste l'attività
sportiva, quale elemento di coesione sociale e quale fattore
essenziale per la formazione dei giovani;
Considerato che lo sport, oltre ad essere un importante elemento
della vita di una comunità, è un componente di rilievo dell'offerta
turistica, intesa come disponibilità di strutture per praticarlo e
come utile veicolo pubblicitario nel caso di appuntamenti
agonistici di rilievo;
Evidenziata la notevole carenza di impianti sportivi nel Comune
di Aosta, in modo particolare per quanto concerne le strutture
idonee ad ospitare delle manifestazioni aperte al pubblico;
Ricordato che in Valle d'Aosta esistono squadre come quelle di
pallavolo, pallamano, calcio a cinque, basket, ginnastica artistica
che partecipano a campionati di alto livello;
Richiamato l'accordo di programma con il Comune di Aosta, di cui
al decreto del Presidente della Giunta del 18 giugno 1993 n. 833,
che prevedeva, tra l'altro, la realizzazione di un palazzetto dello
sport;
Richiamato l'accordo di programma in data 8 marzo 1995 tra
Regione Valle d'Aosta, Comune di Aosta, Comitato olimpico nazionale
Italiano, per la realizzazione di opere sportive diverse nella
città di Aosta;
Ritenuta pertanto indiscutibile la necessità di realizzare con
solerzia un impianto sportivo che soddisfi a pieno le necessità dei
cittadini, delle federazioni e società sportive, che già 5 mesi fa
hanno espresso tale richiesta con la raccolta di circa 13.500
firme;
Preso atto che la Giunta regionale si è attivata per
l'edificazione di una struttura polivalente nella città di Aosta
che, pur rispondendo alle necessità di chi pratica delle attività
sportive, non presenta le caratteristiche di un palazzetto dello
sport;
Impegna
la Giunta regionale, dopo aver approvato la struttura sportiva
polivalente in regione Tzamberlet, anche al fine di evitare
doppioni progettuali nelle attività sportive praticabili
all'interno delle singole strutture, ad avviare nel più breve tempo
possibile l'iter procedurale per giungere all'edificazione della
struttura "Palazzetto dello Sport", come previsto negli accordi di
programma in premessa citati, rispondendo il tal modo alle attese
delle società e degli appassionati sportivi.
F.to: Agnesod - Marguerettaz - Cottino - Fiou
Conseillers présents et votants: 27
Pour: 27
Le Conseil approuve à l'unanimité.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK