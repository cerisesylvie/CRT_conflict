Consiglio Regionale della Valle d'Aosta - Oggetto del Consiglio n. 2110 del 25 giugno 1986 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2110 del 25 giugno 1986 - Resoconto
OGGETTO N. 2110/VIII - INIZIATIVA PER LA RIUNIFICAZIONE IN
UNA UNICA SEDE REGIONALE DELLE STRUTTURE DELL'INPS DELLA VALLE
D'AOSTA.
PRESIDENTE:
Do lettura dell'ordine del giorno presentato
dai Consiglieri Stévenin, Beneforti, Mafrica, Maquignaz, Pedrini e
Viberti:
ORDINE DEL GIORNO
Il Consiglio regionale della Valle d'Aosta
Premesso:
-
che in Valle d'Aosta l'I. N. P. S. ha due strutture (una
Sede regionale ed una Sede provinciale, o Sede Autonoma di
produzione) nonostante che la circoscrizione territoriale sulla
quale esse debbano operare coincida per entrambe con il territorio
della Regione;
-
che per gli altri uffici, pure facenti capo al Ministero
del Lavoro e della Previdenza Sociale, quali l'Ufficio regionale
del Lavoro, da molti anni si è addivenuti a strutture che assommano
in sé anche le competenze dei rispettivi uffici provinciali, qui
ormai inesistenti;
-
che già dal 1982 i Comitati regionale
e provinciale
dell'I.N.P.S. hanno proposto agli Organi centrali dell'Istituto
l'adozione di una delibera che abolisca la Sede provinciale
affidandone i compiti a quella regionale e garantendo che la
proposta Sede regionale unificata di Aosta sia in rapporto di
dipendenza solo rispetto agli Organi centrali stessi ed in rapporto
di assoluta parità con tutte le altre Sedi regionali;
- che il disegno di legge sulla ristrutturazione dell'I.N.P.S.
prevedendo l'abolizione del secondo grado di ricorso, consente
l'abolizione del Comitato provinciale, con l'attribuzione dei suoi
compiti al Comitato regionale;
- che condivide la proposta dei Comitati regionale e provinciale
dell'I.N.P.S. perchè rispondente a criteri di economicità di
gestione e all'assetto politico-istituzionale della Regione Valle
d'Aosta in cui è abolita la provincia;
- che la delibera n. 164 del 31.7.1985 del Consiglio di
amministrazione dell'I.N.P.S. non sembra idonea a produrre la
richiesta abolizione della Sede provinciale né dal punto di vista
giuridico né dal punto di vista politico, in quanto non sussistono
le garanzie politiche richieste di assoluta indipendenza della Sede
regionale di Aosta da altre sedi regionali, nonché della sua
perfetta parità con queste;
Tutto ciò premesso
Invita
il Consiglio di Amministrazione dell'I.N.P.S. ad adottare una
deliberazione che abolisca la Sede provinciale (o di produzione) di
Aosta e ne devolva i compiti alla Sede regionale, fissando le
competenze di quest'ultima con chiarezza e con precisione tali da
non consentire dubbi sulla spettanza alla Sede regionale di Aosta
di tutti i compiti propri delle altre Sedi regionali (con la sola
eccezione di quelli di controllo, che devono essere avocati ai
servizi centrali dell'Ente e non devoluti neppure per singole
deleghe, ad altre Sedi regionali). La delibera dovrà anche
individuare la dotazione organica, proporzionata per numero e
ricchezza di professionalità, alla duplicità di compiti che la sede
regionale unificata della Valle d'Aosta sarà chiamata a
svolgere;
Invita altresì
il Governo ed il Parlamento a prevedere per la Valle d'Aosta
l'istituzione di un unico Comitato I. N. P. S. che rifletta la
duplicità dei compiti ad esso assegnati e che i componenti del
Comitato stesso siano espressione delle Organizzazioni dei
lavoratori, degli imprenditori e dei lavoratori autonomi più
rappresentative a livello regionale.
Delibera
di inviare copia del presente ordine del giorno al Presidente e
al Direttore Generale dell'I.N.P.S. nonché al Presidente del
Consiglio, al Ministero del Lavoro e della Previdenza Sociale, al
Ministro della funzione pubblica, al Ministro del Tesoro, al
Presidente della speciale Commissione parlamentare per la riforma
del sistema pensionistico ed ai Presidenti dei Gruppi parlamentari
della Camera e del Senato.
PRESIDENTE:
Ha chiesto di illustrare l'ordine del giorno
il Consigliere Stévenin, ne ha facoltà.
STEVENIN (U.V.):
Sin dal 1972, vale a dire dal momento
della riforma dell'Istituto Nazionale della Previdenza Sociale, il
problema delle due sedi e dei due comitati in Valle d'Aosta era
stato posto dal primo comitato eletto proprio a causa della
atipicità di questa Regione. Cioè mentre in tutte le altre Regioni
c'era una sede regionale ed una sede provinciale detta anche sede
di produzione, e in tutte le Regioni c'era un comitato provinciale
e un comitato regionale, qui in Valle d'Aosta, essendo una Regione
senza provincia, c'era l'esigenza di porre il problema in maniera
diversa, per cui se l'Istituto I..N.P.S. si chiamava in Valle
d'Aosta sede e comitato provinciale, questo evidentemente era
inteso in maniera specifica, vale a dire il comitato provinciale
aveva dei compiti che erano quelli di esame dei ricorsi in prima
istanza, mentre al comitato regionale venivano dati dei compiti di
esame dei ricorsi di pensione in seconda istanza.
Questo problema aveva fin da allora fatto sì che le
organizzazioni sindacali interne e i comitati provinciali e
regionali ponessero il problema di modificare la situazione nella
nostra Regione perchè questo fatto creava delle indubbie difficoltà
per quanto concerne le responsabilità di alcuni compiti, che erano
precisi in altre Regioni, delle sedi e dei comitati regionali, ma
che per quanto riguarda la nostra Regione, al contrario nella
nostra sede dell'Istituto, diciamo sede provinciale e comitato
regionale, sovente ci si trovava di fronte a delle difficoltà nel
sapere a chi dovevano essere assegnati eventuali compiti.
Uno dei problemi fondamentali che si era posto, era quello dei
rapporti fra la sede e gli organismi istituzionali; un altro
problema più grosso che si era verificato a quel tempo era quello
relativo a una decisione dell'Istituto Nazionale nell'affidare dei
compiti per la ricerca socio-economica nella nostra Regione.
Entrambi i comitati rivendicavano a quel momento questo tipo di
compito, che poi per un accordo a livello interno venne assegnato
al comitato provinciale.
Tutto questo ha fatto sì che sin da allora il Comitato
provinciale della Valle d'Aosta e il Comitato regionale,
avvertissero l'esigenza di far chiarezza e di andare ad unificare
le due strutture, nonché il problema dei comitati, se non altro
modificando il loro nome in quanto vennero poi chiamati: Comitato
per l'esame dei ricorsi in prima istanza e Comitato regionale, per
l'esame dei ricorsi in seconda istanza. Questo anche perchè, per
quanto riguarda altri istituti presenti nella nostra Regione quali
l'Inail, l'Ispettorato del Lavoro, l'Ufficio del Lavoro, si era
trovata la soluzione di far una sola sede, cosiddetta
regionale.
Un disegno di legge di ristrutturazione dell'Istituto prevede
fra l'altro l'abolizione del 2° grado di ricorso, e questo potrebbe
consentire, a fronte di questa eventuale decisione che verrebbe
presa a livello nazionale, l'unificazione delle due sedi e quindi
anche l'eventuale unificazione dei due comitati.
Con una delibera, la n. 164 dello scorso anno, il Consiglio di
Amministrazione dell'I.N.P.S. ha preso una decisione che ci lascia
perplessi: attraverso questa decisione si rischia che la sede
regionale dell'I.N.P.S. della Valle d'Aosta possa in qualche modo
vedere lesi quelli che sono i propri diritti di essere considerata
una sede regionale come tutte le altre all'interno dello Stato
italiano, ed è per questo che a fronte di questa delibera, anche se
non è stata a tutt'oggi approvata dagli organismi preposti e dai
Ministeri competenti, riteniamo che sia indispensabile andare a
precisare quella che è la nostra posizione rispetto a questo
problema.
Per questo, dopo aver discusso e affrontato la questione in
riunioni anche con le Organizzazioni sindacali, avevamo presentato
insieme ad altri colleghi un ordine del giorno, del quale è stato
richiesto il rinvio alla discussione per l'esigenza di andare ad un
incontro con le Organizzazioni sindacali in modo da poter
verificare fino in fondo questo problema.
Gli incontri ci sono stati, era stato richiesto un nuovo rinvio
per una ulteriore verifica, questo c'è stato, ed oggi siamo qui a
proporre questa delibera che vada finalmente a chiarire quella che
può essere una situazione per quanto riguarda sia il problema della
sede I.N.P.S. della Valle d'Aosta, che il problema dei
comitati.
La richiesta di delibera che facciamo al comitato con questo
ordine del giorno dice testualmente:
"invita il comitato di
amministrazione dell'I.N.P.S. ad adottare una delibera che abolisca
la sede provinciale (o sede di produzione) di Aosta e ne devolva i
compiti alla sede regionale, fissando le competenze di quest'ultima
con chiarezza e con precisione, tali da non consentire dubbi sulla
spettanza alla sede regionale di Aosta di tutti i compiti propri
delle altre sedi regionali".
Questo è il problema fondamentale: vogliamo che la sede
regionale sia una sede messa sullo stesso piano di tutte le altre
sedi regionali, che non diventi una sede di tipo provinciale, come
si diceva in molte delle riunioni che abbiamo fatto, una delle sedi
provinciali della Regione Piemonte. I compiti di controllo, come
avviene nelle altre sedi regionali, sono devoluti al centro.
In questa delibera richiediamo che venga individuata la
dotazione organica proporzionata al numero e alla ricchezza di
professionalità, alla duplicità dei compiti che dovrà avere questa
nostra sede, unica ed unificata, con i compiti che venivano
previsti per le sedi di produzione e in esso, tenuto conto dei
compiti nuovi che dovrà svolgere come sede regionale, e quindi
tenga conto in questa nuova delibera di questa nuova situazione che
andrà a prodursi.
C'era infine un ultimo problema che era quello relativo a chi
doveva designare i rappresentanti in questo nuovo ed unico comitato
che verrà costituito. Poiché i comitati cosiddetti provinciali
vengono eletti o designati sulla base delle indicazioni delle
organizzazioni sindacali e delle organizzazioni di categoria,
presenti a livello locale, mentre i rappresentanti nei comitati
regionali vengono eletti in base alla rappresentanza dei lavoratori
e ai rappresentanti degli imprenditori e dei lavoratori autonomi
più rappresentativi a livello nazionale, con questa delibera diamo
una indicazione secondo cui i rappresentanti dovranno essere eletti
tenendo conto della loro presenza a livello locale, e della
presenza dei lavoratori e dei lavoratori autonomi e degli
imprenditori.
Questo è quanto avevo da dire per illustrare questo ordine del
giorno che ha visto, dicevo prima, la firma di altri colleghi che
fanno parte di questo Consiglio regionale.
PRESIDENTE:
Ha chiesto di parlare il Consigliere
Torrione, ne ha facoltà.
TORRIONE (P.S.I.):
Mi riallaccio all'ultima parte
dell'intervento del Consigliere Stévenin, il quale ha detto che
l'ordine del giorno aveva avuto la firma di alcuni colleghi
Consiglieri. Non abbiamo firmato questo ordine del giorno e non
condividiamo assolutamente l'impostazione che si è voluto dare a
questo problema dell'unificazione delle sedi regionali e
provinciali dell'I.N.P.S. in Valle d'Aosta, anche perchè, se in
questo momento la sede regionale e la sede provinciale hanno delle
competenze ben definite, è altrettanto vero che ipotizzare quale
sarà il futuro dell'I.N.P.S. regionale è una scommessa che noi non
ci sentiamo di fare.
Abbiamo infatti il legittimo timore che con l'eliminazione di
uno di questi due livelli, la sede regionale I.N.P.S. si trasformi
in una semplice sede di produzione che è pari a qualsiasi altra
sede provinciale, e quindi anziché avere a disposizione una sede
con tutte le caratteristiche di una sede di tipo regionale, c'è il
legittimo pericolo che questa operazione porti ad un appiattimento
delle competenze della sede regionale e ad ottenere il risultato
esattamente contrario a quello che si auspica in questo ordine del
giorno.
D'altronde, questa preoccupazione non è solo nostra, ma si
ritrova inserita nello stesso ordine del giorno, quando si dice
che: "....
la
delibera n. 164 del 31.7.1985 del Consiglio
di Amministrazione dell'I.N.P.S. non sembra idonea a produrre la
richiesta abolizione della sede provinciale, né dal punto di vista
giuridico né dal punto di vista politico, in quanto
(
e
lo
sottolineo
)
non sussistono le garanzie politiche
richieste di assoluta indipendenza della sede regionale di Aosta da
altre sedi regionali, nonché dalla sua perfetta parità con
questa".
Questo è un rischio che esiste e non ho capito perchè di fronte
a tanta aleatorietà, si debba andare ad approvare un ordine del
giorno che al buio, senza alcuna garanzia, riduce la Valle d'Aosta
con tutte le sue peculiarità, allo stesso livello di una qualsiasi
Regione, non solo a statuto speciale, ma di una Regione che sia la
sede regionale e la sede provinciale.
Questo è un dato di fatto che non siamo riusciti a farci
chiarire da coloro che hanno proposto questo ordine del giorno,
abbiamo richiesto una pausa di meditazione sull'argomento, anche
perchè la riforma dell'ente previdenziale è in discussione al
Parlamento e quindi con questo ordine del giorno non si fa altro
che mettere il carro avanti ai buoi, è un'operazione che va contro
gli interessi della Valle d'Aosta, non solo ma va contro gli
interessi (se si appiattiscono le competenze della sede regionale
dell'I.N.P.S.) dei lavoratori e di tutti coloro che usufruiscono
delle prestazioni di questo ente. Se l'appiattimento avviene verso
il basso, a sede regionale perde la funzione di propulsione e di
coordinamento che ora invece le è riconosciuta. Questa è una
scommessa che noi socialisti non ci sentiamo di fare; non siamo
d'accordo su questa operazione che il Consiglio regionale invece
ritiene opportuno di fare, operazione che a noi sembra oltretutto
intempestiva perchè la legge di riforma è in discussione al
Parlamento e quindi non sappiamo ancora quali saranno le modifiche
sostanziali che verranno apportate.
Il rischio è che da una riaffermazione di considerazione delle
esigenze particolari della nostra Regione, con l'opportunità anche
di decentrare sul territorio dei servizi dell'I.N.P.S., si ottenga
in sede I.N.P.S. regionale esattamente il contrario;
l'appiattimento rischia di avvenire verso il basso come sede
provinciale e questo è un discorso che non ci sentiamo di avallare
con un nostro voto. Ma qui ci sono personaggi che hanno gestito
l'I.N.P.S. provinciale, regionale per lunghi anni e che hanno ben
altra competenza rispetto alla nostra, per cui lasciamo fare a loro
che sanno. Noi che non sappiamo, voteremo contro questo ordine del
giorno.
PRESIDENTE:
Ha chiesto di parlare il Consigliere
Beneforti, ne ha facoltà.
BENEFORTI (D.C.):
Soltanto per dire alcune cose, perchè
credo che il collega Stévenin abbia ampiamente chiarito le
motivazioni per le quali siamo giunti a presentare in questo
Consiglio regionale questo ordine del giorno che riflette le
aspettative anche del mondo del lavoro, in quanto credo che le
maggiori organizzazioni sindacali siano favorevoli a che questo
ordine del giorno venga approvato in questa sede.
È vero, anch'io posso essere, come ha detto il Consigliere
Torrione, fra quelli che hanno gestito per un certo periodo
l'Istituto dell'I.N.P.S. in veste sindacale, e appunto perchè ci ho
vissuto dentro, sostengo che questo ordine del giorno debba essere
approvato oggi, proprio per evitare dei rischi alla nostra Regione
e alla sede I.N.P.S. di Aosta.
Siamo sempre stati chiari quando abbiamo detto di sostenere e
portare avanti l'unificazione della sede della Previdenza Sociale
in Valle d'Aosta, e ricordo nei documenti che furono approvati dai
comitati, provinciale e regionale, all'unanimità, erano ben chiari
i presupposti sui quali doveva avvenire l'unificazione della sede
I.N.P.S. di Aosta. Infatti si diceva che doveva avvenire la
soppressione della sede provinciale e doveva essere fatta la sede
regionale, che dovevano essere date alla sede regionale tutte le
attribuzioni delle altre sedi regionali, che tutte le pratiche
dovevano essere svolte nella sede regionale di Aosta, e questi
aspetti che dovevano essere alla base della costituzione della sede
regionale, erano stati riconosciuti anche dalla Commissione
nazionale costituita all'interno del Consiglio di Amministrazione,
dell'I.N.P.S. la quale si pronunciava favorevolmente sulle
richieste che avevano formulato il Comitato provinciale e regionale
dell'I.N.P.S. della sede di Aosta. La Commissione nazionale non
aveva fatto osservazioni alle richieste che da Aosta erano partite
per riportare avanti il discorso della sede regionale.
Quello che ci ha fatto impressione, è che, siccome si sta
riportando avanti una ristrutturazione della sede dell'I.N.P.S.,
quindi un discorso nuovo sull'I.N.P.S. che è in discussione anche
in sede di Parlamento italiano, l'I.N.P.S. ha deliberato, nel dare
le attribuzioni alle sedi regionali, per quanto riguarda la Valle
d'Aosta (leggo testualmente):
"La sede regionale della Valle
d'Aosta, quale unica struttura dell'Istituto nella Regione a
statuto speciale, assolve, compatibilmente con tale caratteristica,
ai compiti attribuiti alle sedi regionali e a quelli demandati alle
sedi autonome di produzione".
Questa affermazione dell'I.N.P.S. sulla ristrutturazione della
sede regionale di Aosta, ci ha portato a dire sì a questo ordine
del giorno che oggi discutiamo in questo Consiglio, perché non
possiamo accettare compatibilmente con tale caratteristica, essendo
questo il discorso che sta andando avanti a livello di I.N.P.S. e
di Commissioni parlamentari al Parlamento italiano.
Da parte nostra, non abbiamo mai voluto divenire la settima
provincia del Piemonte, perchè questo era ed è l'obiettivo della
sede centrale dell'I.N.P.S., ed è appunto per controbattere questo
che abbiamo elaborato questo ordine del giorno, dove sta scritto
come intendiamo realizzare questa sede regionale, cosa chiediamo
perchè la sede regionale abbia gli attributi di una effettiva sede
regionale.
Se non portiamo avanti questo discorso, e non sto a ripetere
quello che ha detto il Consigliere Stévenin, è chiaro che andiamo
pari pari, qualora venga eliminato il ricorso di seconda istanza
per le pensioni di invalidità, a diventare la settima provincia del
Piemonte. Invece il contenuto di questo ordine del giorno ci mette
a nostro avviso al sicuro da certi obiettivi che hanno in altre
sedi dell'I.N.P.S. e che non coincidono con i nostri.
Siamo anche convinti che non è che abbiamo risolto tutti i
problemi approvando questo ordine del giorno perchè la battaglia
comincia adesso, ci vorranno incontri e confronti con la sede
centrale dell'I.N.P.S., e a livello di Ministero del Lavoro se si
renderà necessario, però siamo anche tutti convinti che questo
ordine del giorno dimostra la volontà politica della Valle d'Aosta
che ritiene di avere una sede I.N.P.S. regionale autonoma, e non si
va contro l'autonomia valdostana affermando queste cose. Siamo
certi che approvando l'ordine del giorno si riafferma anche la
nostra volontà autonomistica a livello regionale.
Si dà atto che alle ore 17,13 assume la Presidenza il Vice
Presidente DOLCHI.
PRESIDENTE:
Ha chiesto di parlare il Consigliere Mafrica,
ne ha facoltà.
MAFRICA (P.C.I.):
Il nostro Gruppo è favorevole a questo
ordine del giorno, anzi diciamo che questo testo è stato poi
sottoscritto da altri Consiglieri in variazione ad un testo che
avevamo predisposto noi in una prima fase e che è stato modificato
per tener conto di osservazioni che sono venute da altri
Gruppi.
Votiamo a favore per queste due ragioni: innanzitutto perchè un
appello in questo senso ci è venuto ripetutamente ed esplicitamente
da parte delle principali organizzazioni sindacali della Valle
d'Aosta, in secondo luogo perchè non abbiamo capito le ragioni di
chi è contrario. Ragionando secondo certi schemi, verrebbe quasi la
voglia di proporre che accanto all'Amministrazione regionale con il
suo Presidente, la sua Giunta, il suo Consiglio e la sua struttura,
si ripristini l'Amministrazione provinciale con un'altra Giunta
provinciale e un'altra struttura di personale.
L'ordine del giorno mira a fare quello che si fa in Valle
d'Aosta, una Regione in cui la provincia non esiste.
Allora avere due strutture che hanno compiti pressoché identici
che complicano le cose può essere al massimo un discorso di
organico, di posti di lavoro, però non è una questione che faciliti
gli utenti di questo servizio che sono i pensionati. Riteniamo più
logico che ci sia un'unica struttura che assommi compiti
provinciali e regionali.
Ci si dice poi che con questo ordine del giorno si rischia
l'appiattimento: qui si rovesciano proprio le cose. Esiste oggi una
delibera dell'I.N.P.S. che lascia intravedere quel rischio;
l'ordine del giorno precisa molto bene che qui devono essere
unificati i compiti regionali e provinciali senza nulla di meno che
in altre Regioni. La situazione di oggi, con quella delibera
approvata ma non applicata, è più rischiosa.
Ci si dice ancora che si dovrebbe aspettare che il Parlamento
legiferi; in quel caso l'ordine del giorno del Consiglio regionale
non servirebbe a nulla. L'ordine del giorno che è stato presentato
ha una funzione soltanto se viene approvato e giunge alla
Commissione speciale per la riforma del sistema pensionistico prima
che questa prepari il testo definitivo. Dopo che questa ha
preparato il testo, dopo che il Parlamento lo ha approvato,
modificare una legge già approvata sarà ben più difficile che non
influire su una Commissione che deve ancora preparare tale
testo.
Quindi le argomentazioni contrarie all'approvazione di questo
ordine del giorno ci sembrano incomprensibili, per cui noi votiamo
invece questo ordine del giorno (che ci sembra chiaro) con assoluta
convinzione.
PRESIDENTE:
Ha chiesto di parlare il Consigliere De
Grandis, ne ha facoltà.
DE GRANDIS (P.R.I.):
Su questo Istituto Nazionale della
Previdenza Sociale mi domando se da parte del Consiglio e da parte
dei lavoratori che dovrebbero trarne le opportune tutele, ci sia
soddisfazione o insoddisfazione e mi domando anche se questa
soddisfazione (o insoddisfazione) derivi dal fatto che una sede si
chiama di produzione, si chiama regionale o provinciale.
Qui le parole nascondono un inganno che è abbastanza profondo;
con battaglie di altri tempi si è ottenuto che alla sede
provinciale dell'I.N.P.S. di Aosta si aggiungesse la sede
regionale. Di questa sede regionale nessuno si è preso la briga di
valutare costi e ricavi, né se a quei costi hanno corrisposto reali
ed effettivi vantaggi per i lavoratori. Affermo e sostengo che
vantaggi ai lavoratori non ne sono derivati, sono invece derivati
degli oneri, dei maggiori costi, che sono andati ad alimentare quel
deficit spaventoso che travaglia l'I.N.P.S.
È stata richiamata qui una deliberazione del Consiglio di
Amministrazione dell'I.N.P.S., che va nella direzione della riforma
dell'Istituto nell'ambito della riforma del sistema pensionistico.
Bene, credo che sia un po' troppo audace chi sostiene che il
Consiglio di Amministrazione dell'Istituto con queste azioni voglia
togliere qualche prerogativa autonomistica alla Regione Valle
d'Aosta, o non si preoccupi invece di dare una maggiore
funzionalità all'Istituto, un servizio migliore dal momento che
l'attuale è del tutto insoddisfacente.
Qui il problema è di verificare se questa riforma è necessaria,
efficace e va nell'interesse dei lavoratori; che poi la sede di
Aosta si chiami regionale, di produzione, non cambia niente, e io
non sono disposto a farmi prendere in giro da nessuno: né
localmente né a Roma, perchè un altro ente previdenziale e
assicurativo della Valle d'Aosta oggi si chiama regionale dopo
grandi battaglie, e non è cambiato assolutamente niente, perchè non
poteva cambiare assolutamente niente.
Se ragionassimo in questi termini, vi dico subito che sedi di
qualche istituto che hanno la loro ubicazione a Sesto S. Giovanni o
a Monza o a Lodi, che in quanto a numero di lavoratori presenti, a
popolazione, sono di gran lunga superiori alla Valle d'Aosta, non
si chiamano neanche sedi provinciali: si chiamano sedi locali. Ma
perchè? Non si vuole certamente sminuire l'importanza di un Comune,
si vogliono solo dare delle strutture che siano efficaci, ed è lì
che bisogna puntare il dito, sulla possibilità di una
organizzazione efficace e non sul fatto che si chiami in un modo o
nell'altro, che non ha importanza.
D'altra parte, se le sedi provinciali dell'I.N.P.S. si chiamano
sedi di produzione, abbiamo già risolto questo grave problema che
ci tormenta, per cui se si chiamano sede provinciale ci sentiamo
tutti offesi, senza andare a vedere la sostanza delle cose, che è
poi quella che conta.
Non capisco gli appelli perchè vogliono farci diventare la
settima provincia di Torino; guai a noi se diventiamo una parte del
Piemonte. Però rinunciando ad avere una sede di organizzazione a
Torino, ci costruiamo la sede di organizzazione dove? A Roma. Che
ci piaccia più Roma che Torino, questo non lo avevo mai saputo.
Dico che questo ordine del giorno è inconsistente, non ha
valore; dobbiamo piuttosto preoccuparci di rendere efficienti
queste strutture anziché pensare al nome che portano.
D'altra parte mettiamoci chiaro in testa che le sedi regionali
dell'I.N.P.S., per come oggi sono strutturate in Italia, hanno
funzioni di controllo e di coordinamento, che sono le funzioni
fondamentali. Mi chiedo quale norma del diritto consente alla
stessa persona di essere controllore e controllato. Basta questo
fatto per dimostrare quanto è insulso questo tipo di battaglia.
D'altra parte per superare questo problema si è creata la sede
strutturale dell'I.N.P.S. ad Aosta, signori miei, la sede regionale
dell'I.N.P.S. ad Aosta è solo un costo, non porta un vantaggio a
nessuno, se non a qualcuno che ha bisogno di una sedia in più su
cui sedersi.
Sono queste le motivazioni per cui ritengo che questo ordine del
giorno non debba essere votato.
PRESIDENTE:
Ha chiesto di parlare il Consigliere
Stévenin, ne ha facoltà.
STEVENIN (U.V.):
Mi duole contestare con forza le
affermazioni del Consigliere De Grandis, il quale non è a
conoscenza di quelli che sono i compiti delle sedi regionali e
delle sedi di produzione, altrimenti non avrebbe fatto quelle
affermazioni, qualche istante fa.
Insistiamo e siamo convinti della validità di questo ordine del
giorno per le motivazioni che ho già detto prima, e che un attimo
fa ha illustrato il Consigliere Beneforti, vale a dire il fatto che
l'attuale deliberazione n. 164 non garantisce gli stessi compiti
che hanno le altre sedi regionali, mentre vogliamo essere trattati
come sede regionale dell'I.N.P.S. della Valle d'Aosta come tutte le
altre sedi regionali.
Tra i compiti delle sedi regionali ce ne sono almeno due di
importanza fondamentale: il primo è quello delle pensioni estere,
che solo le sedi regionali possono trattare. Se noi siamo una sede
di produzione o una cosiddetta sede provinciale, non abbiamo la
possibilità di trattare.
C'è tutta una serie di altri compiti che sono previsti in una
delibera dell'Istituto, tra cui il coordinamento delle attività
produttive della sede per l'attuazione dei piani di attività, la
gestione tecnica degli impianti, la manutenzione ordinaria e
straordinaria, la pianificazione, l'organizzazione e gestione dei
corsi di formazione per esigenze specifiche in una o più sedi di
produzione, l'assistenza delle sedi di produzione nell'attuazione
degli interventi formativi loro affidati, l'indirizzo e assistenza
alle sedi della Regione nella contrattazione decentrata per
l'attuazione degli accordi, cioè tutti quei compiti che vengono
gestiti a livello regionale.
Ciò che vogliamo dire con questo ordine del giorno è il fatto
che viene precisato in maniera chiara e netta quelli che sono i
nostri compiti, ed è in pratica il sine qua non
deve essere
adottata questa delibera che abolisce la sede provinciale e
costituisce una sede regionale, con un'esatta descrizione di quelli
che saranno i compiti.
Se a livello nazionale dell'I.N.P.S. ci dicono che ne accettano
solo una parte, su questo si può aprire anche una vertenza, si può
andare a trattare, ma con questo ordine del giorno sono chiariti in
maniera precisa quelli che sono i nostri compiti.
PRESIDENTE:
Ha chiesto di parlare il Consigliere
Baldassarre per dichiarazione di voto, ne ha facoltà.
BALDASSARRE (P.S.D.I.):
Voterò contro questo ordine del
giorno in parte perchè condivido quanto precedentemente hanno detto
i Consiglieri Torrione e De Grandis, e poi quello che mi ha
sorpreso è che si è parlato qui delle maggiori organizzazioni
sindacali, facendo capire che la UIL sarebbe la ruota di scorta.
Diciamo che la UIL non è d'accordo su questo provvedimento, e non
riusciamo a capire la mania di procedere a dei cambiamenti delle
denominazioni quando sarebbe necessario rendere più efficienti le
strutture.
Per queste ragioni l'ordine del giorno non merita un voto
favorevole.
PRESIDENTE:
Metto in approvazione l'ordine del giorno in
oggetto:
ESITO DELLA VOTAZIONE
Presenti 26
Votanti 25
Favorevoli 21
Contrari 4
Astenuti 1 (Aloisi)
Il Consiglio approva
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK