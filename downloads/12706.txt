Consiglio Regionale della Valle d'Aosta - Oggetto del Consiglio n. 3642 del 17 luglio 1992 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 3642 del 17 luglio 1992 - Resoconto
OGGETTO N. 3642/IX Proroga della concessione alla Sitav
S.p.A. dei giochi tradizionali e alla Sitav S.p.A. e per essa alla
Siser S.p.A. dei giochi americani fino al 31 dicembre 1992.
Presidente
Do lettura della proposta di deliberazione
indicata in oggetto:
Deliberazione Il Consiglio
Richiamata la deliberazione del Consiglio regionale n. 2995/IX
del 10 gennaio 1992, che delegava la Giunta regionale ad avviare
trattativa privata con la Società SITAV S.p.a. per il rinnovo della
concessione.
Considerato che il punto 4 di tale deliberazione determinava "di
prorogare fino al 31 luglio 1992 le concessioni in atto, per
consentire il corretto espletamento della trattativa e di tutti gli
adempimenti necessari per l'approvazione del nuovo contratto di
concessione".
Preso atto che la trattativa tra la Giunta regionale e la SITAV
S.p.a. non è ancora pervenuta al punto che consenta di prevedere
conclusioni in termine breve.
Considerati i tempi necessari per la trattativa, anche in
relazione alla mutata situazione politica che ha prodotto una nuova
maggioranza ed una nuova Giunta regionale, eletta nell'adunanza del
Consiglio regionale del 10 giugno 1992.
Tenuta presente in questo contesto, l'opportunità di una
preventiva apposita verifica da parte della nuova Giunta regionale
- anche alla luce dei vari elementi medio tempore emersi - sugli
obiettivi della Regione nel negoziato in atto e sulle modalità del
suo ulteriore espletamento.
Dato atto che un'ulteriore proroga della convenzione in essere
lascia libera ed impregiudicata ogni più ampia facoltà della
Regione, né potrà essere richiamata in alcun modo dalla
concessionaria nelle trattative in corso a presupposto o suffragio
di proprie aspettative ed istanze.
Considerata l'impraticabilità, allo stato degli atti, di una
diretta gestione regionale della Casa da gioco all'imminente
scadenza della proroga disposta dalla citata deliberazione del
Consiglio regionale n. 2295/IX del 10 gennaio 1992.
Preso atto che, a seguito di richiesta avanzata dal Presidente
della Giunta, dell'8 luglio 1992 prot. n. 3472/Gab. la SITAV S.p.a.
con lettera in stessa data ha rilasciata espressa assicurazione che
"tutti i contenuti economici conseguenti all'applicazione della
nuova convenzione saranno assunti retroattivamente a partire dal 1°
agosto 1992", si che una nuova proroga non sacrifichi, all'esito
positivo della trattativa, gli interessi della Regione.
Considerata inoltre l'urgenza della presente delibera, tenuto
conto della prossimità della scadenza del rapporto concessorio in
atto:
delibera
1) di autorizzare la Giunta regionale a continuare la trattativa
privata con la SITAV S.p.a. per la concessione della gestione della
Casa da Gioco di Saint-Vincent;
2) di prorogare per le ragioni sopra indicate fino alla data del
31 dicembre 1992:
a) la concessione alla Società SITAV S.p.a. dei giochi
tradizionali:
Rep. n. 5099 in data 16 febbraio 1978
Rep. n. 5405 in data 7 agosto 1979
Rep. n. 7612 in data 15 maggio 1986
b) la gestione dei giochi americani affidati alla SITAV S.p.a. e
per essa, di comune accordo, alla SISER S.p.a.: Rep. n. 7882 in
data 12 dicembre 1986;
3) di richiedere alla SITAV S.p.a., a garanzia della posizione
regionale, qualora il risultato della trattativa dovesse avere
esito positivo, tutti i benefici economici derivanti alla Regione
dalla nuova concessione siano assunti retroattivamente a partire
dall'8 febbraio 1992;
4) di dichiarare la presente deliberazione immediatamente
eseguibile per specifiche ragioni di urgenza, come sopra motivata,
ai sensi dell'articolo 63 della legge 16 maggio 1978, n. 196.
Presidente
Ha chiesto la parola il Presidente della
Giunta Lanivi, ne ha facoltà.
Lanivi (GM)Questa proposta di deliberazione che viene presentata
in Consiglio per essere approvata contiene la proroga della
concessione alla SITAV S.p.a. e per essa alla SISER S.p.a. dei
giochi americani fino al 31 dicembre 1992.
La proposta contiene sinteticamente i dati obiettivi per cui si
propone che il rinnovo della convenzione per la gestione della Casa
da Gioco sia spostato dal 31 luglio 1992 al 31 dicembre 1992.
Questa proposta di proroga era già contenuta nelle dichiarazioni
programmatiche della nuova maggioranza e del nuovo Governo
regionale.
I dati obiettivi di riferimento sono i seguenti:
- la prima è che la maggioranza e la Giunta ritengono che non
fosse possibile nel breve lasso di tempo,prevedere la chiusura
della trattativa entro la data del 31 luglio;
- la seconda è che il nuovo Governo regionale intende
riesaminare il lavoro compiuto e definire entro la data del 31
dicembre definire la convenzione per la gestione della Casa da
gioco.
E' da valutare con attenzione l'inserimento contenuto nel comma
8 della deliberazione di cui però prevedo un emendamento
sostitutivo affinché i benefici economici derivanti alla Regione
decorreranno retroattivamente a partire dall'8 febbraio 1992.
La dichiarazione di urgenza di questa deliberazione è motivata
dal fatto di non lasciare dei vuoti gestionali.
Do inoltre lettura dell'emendato sopra citato:
Preso atto che, a seguito di richiesta del Presidente della
Giunta del 19 luglio 1992 prot. n. 3472/Gab., la SITAV S.p.a. con
lettera del 13 luglio 1992 prot. n. 2822 ha comunicato che, il
Consiglio di amministrazione, ad hoc convocato, in ordine alle
richieste formulate, ha deliberato che
"tutti i contenuti
economici gestionali conseguenti all'applicazione della nuova
convenzione saranno assunti retroattivamente a partire dall'8
febbraio"
si che una nuova proroga non sacrifichi, all'esito
positivo della trattativa, gli interessi della Regione.
Si dà atto che dalle ore 9,42 presiede il Vicepresidente
Trione.
Presidente
Ha chiesto la parola il Consigliere
Pascale, ne ha facoltà.
Pascale (PSI)
Non voglio disquisire sulla necessità o
sulla durata di questa proroga, perché capisco le esigenze della
nuova Giunta.
Probabilmente se ci fosse, nell'ambito del Consiglio regionale,
un rapporto diverso, ogni volta che c'è un cambio di Governo, tra
la vecchia e la nuova amministrazione, non ci sarebbe bisogno ogni
volta di ricominciare tutto daccapo.
Nel caso in esame noi avevamo portato avanti questa trattativa
sulla base di indrizzi che il Consiglio regionale ci aveva
dato.
Ho sentito da qualche parte che c'erano state delle
strumentalizzazioni sul fatto che la trattativa fosse in alto mare,
questo non è assolutamente vero. Se andiamo a rileggere gli
indirizzi che il Consiglio regionale, con la delibera 2995 del 10
gennaio aveva posto alla Giunta, posso già dire che per gran parte
dei punti indicati era già stata raggiunta un'intesa.
Per quanto riguarda il controllo dell'azionariato, la
trasparenza e l'affidabilità, era già stato deciso in che modo
questo doveva essere recepito nella convenzione ed era già stato
accettato dalla SITAV il principio del controllo effettivo su tutte
le mance.
Si era inoltre raggiunta un'intesa per dare all'Amministrazione
regionale la possibilità di acquisire tutti i beni, così come si
era raggiunta un'intesa sulla revisione dell'articolo 13 che
riguarda gli oneri per il personale e la diminuzione di tale
impatto rispetto a quanto previsto dalla convenzione. Si stava
inoltre, discutendo, sul tipo di ampliamento da dare all'area
destinata ai giochi e sulla quantità e l'entità dei finanziamenti
che la SITAV doveva mettere a disposizione.
Si era infine raggiunta anche un'intesa sul fatto che dovesse
esserci una percentuale unica per tutti i giochi.
L'unico punto sul quale la SITAV faceva resistenza era quello
della nomina dei rappresentanti dell'Amministrazione regionale in
seno al Consiglio di amministrazione, cosa che però non negava in
linea di principio ma che sconsigliava, chiedendo come controparte
la certificazione dei bilanci.
Quindi, io sono convinto che se non ci fosse stato il cambio di
maggioranza oggi noi avremmo discusso, non la proroga di una
convenzione, ma il rinnovo della convenzione nella misura in cui
sarebbe stata poi determinata.
Quello che volevo chiedere al Presidente della Giunta e che ho
già chiesto in commissione è se la trattativa che la Giunta porterà
avanti sarà fatta sulla base di quegli indirizzi che erano stati
approvati prima nella commissione consiliare e poi nel consiglio
regionale.
Riterrei utile a questo punto, per una maggiore chiarezza, di
citare nel deliberato al punto 1°, la seguente dichiarazione:
"sulla base degli obiettivi indicati nella delibera n. 2995 del
10 gennaio 1992"
e a tale scopo presenterei il seguente
emendamento:
Al punto 1) del deliberato aggiungere:
"sulla base degli obiettivi indicati nella delibera del
Consiglio regionale n. 2995 del 10 gennaio 1992".
Presidente
Ha chiesto la parola il Consigliere Bondaz, ne
ha facoltà.
Bondaz (DC)
Non voglio ripetere quanto già detto dal
Consigliere Pascale. Posso capire la richiesta di una proroga, con
la scusa di un cambio di amministrazione, che comunque avrebbe
dovuto ugualmente prendere in considerazione questo punto per
arrivare alla definizione della trattativa con la SITAV.
Ritengo che l'emendamento presentato dal Consigliere Pascale,
sia a nostro giudizio accettabile proprio per le stesse ragioni che
lui ha già illustrato e cioè quella della impossibilità da parte
nostra di dare una delega in bianco.
Se questa Amministrazione intende proseguire nella trattativa
con la SITAV queste trattative devono avere un vincolo che il
Consiglio gli dà.
Al di là dell'emendamento di Pascale (che noi voteremo) vorremmo
sapere se, l'attuale maggioranza intende proseguire nelle
trattative con la SITAV o se vuole utilizzare questi mesi per una
modifica di quelli che erano stati gli orientamenti di quel
Consiglio regionale.
Si dà atto che dalle ore 9,42 presiede il Vicepresidente
Trione.
Presidente
Ha chiesto la parola il Consigliere Riccarand,
ne ha facoltà.
Riccarand (VA)
Con questa bozza di deliberazione la
Giunta regionale propone al Consiglio che ci sia una seconda
proroga alla scadenza della convenzione in vigore tra la Regione,
la SITAV e la SISER. Noi siamo già in una situazione di prorogatio
perché i contratti tra la Regione e le due società sono scaduti da
tempo. Con la SISER sono scaduti dopo vari rinnovi e proroghe alla
fine del 1991, con la SITAV sono scaduti l'8 febbraio 1992. Ci
trovavamo in un regime di prolungamento al termine di un rapporto
contrattuale che è durato un'enormità. Sono 14 anni che è in vigore
questo contratto e ne abbiamo viste di tutti i colori.
La richiesta di una proroga di sei mesi lascia anche il nostro
gruppo molto perplesso. Noi avremmo potuto capire e giustificare
una proroga breve di 3 mesi, per sistemare alcune proposte che
probabilmente la nuova maggioranza voleva verificare, ma il fatto
di voler continuare la trattativa privata e chiedere nel contempo
una proroga fino al 31 dicembre 1992, significa che si vuol
continuare in una trattativa priva di chiarezza sugli obiettivi che
si vogliono raggiungere.
Della richiesta del Consigliere Pascale credo sia importante
capirne la risposta. Noi eravamo contrari a questa deliberazione,
così come altri gruppi, e lo eravamo per motivi di fondo. Con
quella deliberazione si fece la scelta di evitare la gara e di
andare per l'ennesima volta ad una trattativa con una unica
società, la SITAV, a conferma di un monopolio determinato già dal
1946.
Per questo motivo abbiamo votato contro, però nello stesso tempo
la deliberazione non rilasciava una delega in bianco alla Giunta,
ma definiva alcuni criteri che precisi incanalava la trattativa
privata all'interno di alcuni binari. Ora però non si capisce se da
questa deliberazione l'unica cosa che si vuole salvare è la
trattativa privata o se rimangono fermi tutti questi punti.
I criteri definiti nel mese di gennaio erano il frutto di una
discussione in commissione con un aspro confronto di posizione,
dove alcuni criteri erano stati però definiti. Vorremmo sapere
quali di quei criteri rimangono ora validi o meno.
Sulla trattativa privata con la SITAV, vorrei ricordare che
allora, non solo il nostro gruppo, ma anche il gruppo dell'Union
Valdôtaine si era espresso contro questa impostazione perché
esistevano dei dubbi sulla composizione azionaria della SITAV;
dubbi mai chiariti. Anche sotto questo aspetto vorrei capire le
intenzione e quale tipo di impostazione si vuole dare.
Presidente
Ha chiesto la parola il Presidente del
Consiglio Bich, ne ha facoltà.
Bich (GM)
Il mio intervento su questo argomento è ben
inteso legato alla posizione del mio gruppo politico. Io condivido
appieno l'oggetto di questa deliberazione e la proroga richiesta
dalla Giunta per la trattativa con la Società SITAV, nei contenuti
e nei modi che è estesa ed espressa all'interno della deliberazione
stessa.
Il fatto che non sia stato colto l'emendamento proposto dal
Consigliere Pascale e che non siano stati sottolineati gli
obiettivi indicati nella deliberazione n. 2995 del 10 gennaio 1992,
mi sembra un dato positivo perché lascia la Giunta con le mani
libere in un momento molto delicato della trattativa, riportando
quindi nelle mani stesse dell'Amministrazione regionale, il potere
contrattuale per concludere questa trattativa nella maniera più
favorevole possibile.
Gravava però un dubbio sulla trattativa stessa ed era
l'interlocutore. Dubbio che si è rafforzato, non solo in me, ma
anche in altri, dopo aver letto i verbali dell'Assemblea dei soci
della SITAV. Non si capisce bene chi comanda all'interno della
società stessa, ben sapendo che i poteri conferiti dal Consiglio di
amministrazione sono limitati e prevedono deliberazioni con il
requisito del 51 per cento come supporto azionario.
Il sindacato di blocco è evanescente, l'abbiamo visto e
l'abbiamo sottolineato più volte e da un articolo comparso su "La
Stampa", il Presidente Piantini tende a sottostimare la portata di
una delibera che è eclatante ed è quella del Consiglio di
Amministrazione della SITAV che elargisce un dividendo i ben 9
miliardi ai suoi soci. Viene quindi da chiederci perché in questo
momento, in cui la trattativa con la Regione langue e il personale
è in subbuglio, viene elargito un consistente dividendo agli
azionisti, mentre all'interno questi azionisti sono in lite
furibonda con sequestri incrociati delle azioni e senza dare un
quadro di riferimento preciso per la continuità delle azioni di
sviluppo e di sostegno dell'azienda stessa.
Secondo me, c'è la necessità che la Giunta prenda atto e
approfondisca questa situazione, nei termini precisi e non si
vincoli troppo perché non è detto che l'Amministrazione regionale
debba concludere e possa concludere una trattativa che impegna per
i prossimi dieci-dodici anni l'intero sviluppo di una particolare
zona.
Voto decisamente a favore considerando anche l'aspetto
migliorativo della ripresa e di eventuali benefici di una
ipotizzabile nuova convenzione.
Presidente
Ha chiesto la parola il Presidente della
Giunta Lanivi, ne ha facoltà.
Lanivi (GM)
Mi scuso con il Consigliere Maquignaz
ma è solo per fare una prima valutazione e per indirizzare il
prosieguo del dibattito a chiarimento del primo comma della
deliberazione.
Anche per non alimentare inutili sospetti, dirò subito che la
propensione del Governo regionale e della maggioranza è di
accettare i riferimenti di base sugli obiettivi indicati nella
delibera n. 2995 del 10 gennaio 1992.
Questo per dire che vogliamo agire e dare una risposta
improntata soprattutto al buon senso. Penso che sarebbe stato
politicamente non corretto che una Giunta eletta il 19 giugno
riuscisse a portare entro il 31 luglio una convenzione conclusa e
mirata esclusivamente verso gli interessi regionali.
Questo perché ci vuole un lavoro di approfondimento e di
verifica che in tempi così brevi non sarebbe stato possibile.
Inoltre in riferimento ai dati del Consigliere Riccarand: il 31
dicembre è indicato come termine ultimo, il nostro obiettivo è di
arrivare prima alla conclusione.
Preciso ulteriormente che noi continuiamo la trattativa e non è
detto che questa debba avere un esito positivo: non partiamo con
l'idea che ci sia un unico interlocutore.
Si dà atto che dalle ore 9,57 presiede il Presidente
Bich.
Presidente
Ha chiesto la parola il Consigliere
Beneforti, ne ha facoltà.
Beneforti (DC)
Vorrei dire che in questa trattativa
con la SITAV, la precedente Giunta ed il Consiglio avevano
determinato gli obiettivi che si dovevano seguire.
Noi in commissione avevamo chiesto che nella deliberazione si
richiamasse la delibera del Consiglio e ci era stato risposto
negativamente. Ora sento da parte del Presidente della Giunta che
si accetta quell'emendamento.
Gli obiettivi per avere un confronto e raggiungere un accordo
con la società ci sono. Una sgrossatura generale su tutti gli
argomenti c'è stata, quindi oggi anche se la Giunta è nuova, trova
certamente un terreno abbastanza coltivato nei confronti di questa
trattativa. Esiste una situazione di conflittualità all'interno
dell'azienda, per cui stabilire il 31 dicembre, mi pare sia un
tempo molto lungo. Propongo quindi il seguente emendamento:
Sostituire il punto 2) del deliberato come segue:
2) di prorogare per le ragioni sopra indicate fino alla data del
31/10/19922.
Presidente
Ha chiesto la parola il Consigliere Maquignaz,
ne ha facoltà.
Maquignaz (GM)
Brevemente per dire che sul piano
politico considero errata la scelta della Giunta perché ha voluto
ancora una volta privilegiare come unica interlocutrice, la società
SITAV S.p.a. negando, tra l'altro, tutto quanto detto da chi,
quando era all'opposizione, ora si trova in maggioranza.
Sul piano formale considero inoltre illegittimo l'atto
amministrativo perché il rinnovo della convenzione non è avvenuto
entro il termine stabilito dalla legge. Io mi auguro che questo
fatto costituisca soltanto un fatto di illegittimità e non
un'omissione più grave come si potrebbe interpretare.
Detto questo voglio aggiungere che non ho capito per quale
motivo non si è voluto coinvolgere altre società per la trattativa
del rinnovo della concessione.
Colgo l'occasione anche per chiedere al Presidente della Giunta
se può assicurare che non ci saranno ulteriori proroghe dopo il 31
dicembre 1992 e questo perché corre voce che il rinnovo avverrà
soltanto dopo le elezioni regionali del 1993.
Presidente
Ha chiesto la parola il Consigliere
Milanesio, ne ha facoltà.
Milanesio (PSI)
Mi auguro che su questo problema il
Consiglio regionale non si comporti come si è comportato con il
caso Faverge.
La cosa comunque per capire determinate situazioni è quello di
far scoprire le carte ed era quello che stava facendo la vecchia
Giunta regionale nel procedere ad una trattativa avviata dopo
lunghe discussioni in questo Consiglio e lunghi confronti in
commissione. Naturalmente tutto perfettibile, tutto migliorabile e
tutto da verificare, per cui oggi ci troviamo di fronte alla
richiesta del Governo regionale di prendere ancora del tempo per
esaminare le carte che si sono evolute in questo Consiglio e
successivamente in Giunta. Ci rendiamo conto dell'importanza di
stipulare un contratto con la Sitav e ci auguriamo che si raggiunga
un esito positivo. Se poi non ci sarà si potranno sempre esperire
altre strade, anche se noi allo stato attuale non vediamo altre
soluzioni.
Riteniamo che la richiesta di proroga avanzata dalla Giunta, sia
corretta, apprezziamo le correzioni fatte dal Presidente della
Giunta, ma riteniamo però che la richiesta dei sei mesi sia un po'
lunga.
Inoltre, noi riteniamo che, la lettera della SITAV, con la quale
dichiara che tutti i contenuti economici e gestionali, conseguenti
all'applicazione della nuova convenzione, saranno assunti
retroattivante dal 8 febbraio 1992, sia una lettera importante e
utile, ma più passa il tempo e più questo peserà nei confronti
delle decisioni della Regione.
Se si vuole che il contratto sia migliorativo ed abbia una certa
retroattività, credo che vada definito in tempi brevi.
Ripeto, secondo me la richiesta di proroga è troppo lunga. Non
vogliamo pregiudicare il tipo di decisione che assumerà la Giunta e
che porterà a questo Consiglio. Noi riteniamo che la via maestra
sia quella tracciata dalla vecchia delibera consiliare che è stata
richiamata. Non richiede pertanto dei tempi lunghissimi ed è una di
quelle decisioni che prima si prende meglio è.
Quello che mi preoccupa è un altro discorso che oggi non ho
sentito fare ma che ho sentito in passato in termini contraddittori
e si riferisce agli investimenti.
Vorrei sottolineare questo aspetto che, a mio avviso, è
fondamentale. Ci sono nuove iniziative per aprire nuove case da
Gioco nel resto d'Italia. E' vero che tutte le volte che inizia una
nuova legislatura, c'è il partito della Casa da gioco che presenta
delle nuove proposte e più o meno si affaccia alla ribalta per
ottenere che in altre regioni si aprano delle case da gioco.
Noi abbiamo l'impressione che con i tempi "delle vacche magre",
che si stanno delineando, questa volta le spinte, le pressioni e
gli interessi delle regioni a far si che ci siano entrate che
provengono da un vizio e che quindi il prelievo viene fatto con il
consenso dei contribuenti, sia un modo per acquisire del denaro
facile che certamente gli enti locali non vorranno lasciarsi
sfuggire. Visto che sono in atto iniziative legislative che tendono
a responsabilizzare gli enti locali come percettori di imposta,
abbiamo l'impressione che questa volta il discorso delle case da
gioco, nel resto d'Italia, abbia più possibilità di successo che
nel passato.
Noi riteniamo che se lo stabilimento speciale di Saint-Vincent
do-vrà mantenere una posizione leader nel settore delle case da
gioco, occorrono robusti investimenti. So benissimo che questo
discorso apre una serie di interrogativi, una serie di dibattiti e
di confronti sulla filosofia della Casa da gioco di Saint-Vincent e
sul rischio che si trasformi Saint-Vincent in Las Vegas; ed io
dico: magari!
Invito il Governo regionale a fare attenzione ai fatti economici
ed occupazionali che diventeranno lo scenario di quest'anno ed
anche dei prossimi, uno scenario inquietante e pericoloso per la
possibilità di dare occupazioni interessanti ai giovani che non
frequentano in modo massiccio i livelli universitari. Ebbene, se
non diamo occupazione articolata, diversificata e se non ci
preoccupiamo di garantire in tutti i settori un'aumento
dell'occupazione, noi avremo un brutto fine secolo ed un inizio non
migliore del prossimo millennio.
Sotto questo profilo, rivolgo un invito alla Giunta, che sia
particolarmente attenta agli investimenti; occorre investire molto
per rimanere leader nel settore e fronteggiare la concorrenza che
sarà temibile e cambierà le regole in cui si sono gestite le case
da gioco fino ad oggi.
Quindi il vantaggio non deriverà da un regime protezionistico
qual'è quello attuale, ma potrà derivare solo dalla professionalità
e dalla capacità di attrazione verso il mercato.
Presidente
Ha chiesto la parola il consigliere Aloisi,
ne ha facoltà.
Aloisi (PSI)
Oggi ci accingiamo a rinnovare la proroga
per la firma della convenzione con la Società SITAV per il Casinò
di Saint-Vincent. Io sono convinto che la precedente Giunta
regionale aveva iniziato ad operare in modo molto intelligente e
direi anche molto valido perché aveva cercato di capire e
soprattutto di sciogliere tutti quei nodi che erano alla base del
rinnovo della convenzione.
Ricordo che in occasione di un dibattito all'interno della
maggioranza si era parlato dei vari aspetti tra cui uno era il
discorso della Società SITAV. Un discorso che ha già accennato
prima il Presidente del Consiglio. Noi oggi dobbiamo rinnovare
questa convenzione con una società che io ritengo debba avere da
parte nostra la più ampia fiducia. Invece, mi risulta, che nei
confronti del Consiglio regionale non si sia comportata in modo
corretto facendoci pervenire un documento, il famoso documento che
già il Presidente ha citato in aula - quello dell'azionariato - che
non corrispondeva al vero.
Già allora nelle riunioni di maggioranza, avevo sollevato questo
problema ed è lo stesso che voglio ricordare alla nuova Giunta. Nel
momento in cui noi concediamo la proroga alla Società SITAV
dobbiamo pretendere dalla stessa, la massima serietà. I documenti
che ci devono pervenire, le iniziative e qualsiasi informazione
devono essere corrette e rispondenti al vero.
Ritengo che, per giungere al rinnovo della convenzione, dobbiamo
pretendere la massima trasparenza e che questo documento
sottoscritto da tutti gli azionisti della Società sia soprattutto
veritiero e che rispecchi la reale situazione, altrimenti noi
tratteremo con una società priva di una maggioranza all'interno e
quindi non sarà in grado di rispettare gli accordi.
Ci tenevo ricordare questo aspetto che ritengo molto importante;
e poi vorrei anche dire che secondo me il fatto di prorogare fino
al 31 dicembre mi sembra eccessivo anche perché la situazione
interna al Casinò di Saint-Vincent è drammatica e quindi prima si
riesce a trovare una soluzione e prima si risolvono i problemi del
Casinò di Saint-Vincent.
Presidente
Ha chiesto la parola il Presidente della
Giunta Lanivi, ne ha facoltà.
Lanivi (GM)
Qualcuno mi ha rimproverato di non essere
stato molto chiaro rispetto alle cose che volevano essere invece un
chiarimento.
Per essere sintetico dichiaro: 1) accettazione dell'emendamento
presentato dal Consigliere Pascale e sottolineato da altri; 2) in
riferimento all'emendamento presentato dal Consigliere Beneforti
relativo alla proroga al 31 dicembre 1992. La proroga a tale data
non vuol dire la volontà di arrivare al giorno 31 dicembre ma
stabilire un termine credibile entro il quale realizzare la
convenzione per la gestione della Casa da gioco.
La proposta quindi della proroga al 31 ottobre ci pare meno
credibile, sapendo che oggi è l'ultima giornata di Consiglio prima
dell'interruzione estiva e che questo Consiglio riprenderà i suoi
lavori alla fine del mese di settembre. Indicare la data al 31
ottobre ci pare non accettabile, per cui su questo emendamento noi
ci asterremo. Sulle altre considerazioni, il Consigliere Maquignaz
teme altri arrivi, io mi auguro di no.
In riferimento alle considerazioni molto importanti che ha
riferito il Consigliere Milanesio, effettivamente non si tratta
solo di una proroga tecnica ma si tratta anche di una verifica di
tipo politico, nel senso che obiettivamente vogliamo indicare degli
indirizzi generali da dare a questa trattativa.
Mi permetterei di rovesciare però i termini del problema così
come li ha posti Milanesio perché molto probabilmente in maniera
provocatoria vuol farci dire quali sono le intenzioni di questa
Giunta. Io non sono in grado di fissare degli obiettivi politici,
però sono in grado di definire un comportamento.
A me pare, che anche se è vero che da un lato c'è il rischio
dell'apertura di altre case da gioco che, le prime misure adottate
dal nuovo Governo, sono quelle di creare condizioni perché il
nostro Paese possa entrare in Europa e, quindi, ha messo in
cantiere, delle misure che indicano un diverso modo di gestione
dell'economia e della finanza nazionale.
Questi sono dati che indicano una tendenza generale del Paese e
che hanno un riscontro, devono quindi esserlo anche per noi.
Il secondo dato di riferimento è il comportamento che dobbiamo
avere con la Casa da gioco. Mi pare che il discorso vada posto in
questi termini: stabiliti, da parte del Consiglio regionale degli
obiettivi a lungo termine, all'interno di questi si pone il
problema del Casinò e non viceversa. Noi non vi possiamo inserire
decisioni politiche perché il
dominus
a Saint-Vincent deve
essere la Regione.
Presidente
Ha chiesto la parola il Consigliere
Beneforti, ne ha facoltà.
Beneforti (DC)
Ho sentito che da parte della Giunta
non è stato accettato l'emendamento che avevamo proposto. A nome
del gruppo DC comunico che noi sul provvedimento ci
asterremo.
Presidente
Ha chiesto la parola il Consigliere
Milanesio, ne ha facoltà.
Milanesio (PSI)
Alcune dichiarazioni del Presidente della
Giunta ci trovano consenzienti, altre un po' meno. E' ovvio che
"dominus"
della situazione non può essere che la Regione. Ci
sono stati altri momenti in cui la Regione ha abdicato questo ruolo
ma certamente noi non siamo tra quelli che hanno consentito e
voluto situazioni di questo tipo, né vogliamo che si presentino in
avvenire.
In dominus ci sono anche delle responsabilità. Le responsabilità
sono quelle di comportarsi secondo la diligenza del buon padre di
famiglia e in questa vicenda, a mio avviso, la Regione per molti
anni ha evitato di occuparsene. Se ne stava occupando la
Magistratura, d'accordo, ma non era una buona ragione per non farlo
in termini propositivi.
Io insisto nel dire che qualunque sia l'esito della trattativa e
chiunque potrà o dovrà occuparsi della Casa da gioco di
Saint-Vincent, ci sono investimenti che vanno fatti.
Se non si esce da quella visione "moralistica-cauteristica" che
ogni tanto salta fuori in questo Consiglio regionale, se non si
vede la Casa da gioco come un'importante fonte di reddito e di
occupazione da sviluppare, questo Consiglio non prenderà delle
decisioni intelligenti, e la Valle d'Aosta che ha delle opportunità
insostituibili nella Casa da gioco, finirà per perdere anche questa
opportunità che è una prerogativa dell'autonomia speciale.
Noi voteremo a favore del provvedimento perché il Presidente
della Giunta ha accettato l'emendamento proposto dal Consigliere
Pascale, anche se siamo d'accordo con la proposta del Consigliere
Beneforti. Se venisse messo in votazione il suo emendamento noi
voteremo a favore.
Presidente
Pongo in votazione l'emendamento del
Presidente della Giunta Lanivi.
Esito della votazione:
Presenti: 30
Votanti: 29
Favorevoli: 29
Astenuti: 1 (Riccarand)
Il Consiglio approva.
Presidente
Pongo in votazione l'emendamento presentato
dal Consigliere Pascale.
Esito della votazione:
Presenti: 31
Votanti: 29
Favorevoli: 29
Astenuti: 2 (Bich, Riccarand)
Il Consiglio approva.
Presidente
Pongo in votazione l'emendamento presentato
dal Consigliere Beneforti.
Ha chiesto la parola il Presidente della Giunta Lanivi, ne ha
facoltà.
Lanivi (GM)
Per dichiarare l'astensione su questo
emendamento con le considerazioni che ho fatto prima e cioè la
impossibilità di realizzare entro il 31 ottobre una convenzione
utile per la Valle d'Aosta.
Presidente
Si può votare. Esito della
votazione.
Presenti: 32
Votanti: 13
Favorevoli: 11
Contrari: 2
Astenuti: 19 (Agnesod, Bajocco, Bich, Chenuil, Cout, Faval,
Lanivi, Lavoyer, Mafrica, Marcoz, Martin, Mostacchi, Perrin,
Rollandin, Rusci, Stévenin, Vallet, Viérin e Voyat)
Il Consiglio non approva
Presidente
Do lettura della nuova proposta di
deliberazione relativa all'oggetto tenuto conto dei vari
emendamenti approvati.
Deliberazione Il Consiglio regionale
Richiamata la deliberazione del Consiglio regionale n. 2995/IX
del 10 gennaio 1992, che delegava la Giunta regionale ad avviare
trattativa privata con la Società SITAV S.p.a. per il rinnovo della
concessione.
Considerato che il punto 4 di tale deliberazione determinava "di
prorogare fino al 31 luglio 1992 le concessioni in atto, per
consentire il corretto espletamento della trattativa e di tutti gli
adempimenti necessari per l'approvazione del nuovo contratto di
concessione".
Preso atto che la trattativa tra la Giunta regionale e la SITAV
S.p.a. non è ancora pervenuta al punto che consenta di prevedere
conclusioni in termine breve.
Considerati i tempi necessari per la trattativa, anche in
relazione alla mutata situazione politica che ha prodotto una nuova
maggioranza ed una nuova Giunta regionale, eletta nell'adunanza del
Consiglio regionale del 10 giugno 1992.
Tenuta presente in questo contesto, l'opportunità di una
preventiva apposita verifica da parte della nuova Giunta regionale
- anche alla luce dei vari elementi medio tempore emersi - sugli
obiettivi della Regione nel negoziato in atto e sulle modalità del
suo ulteriore espletamento.
Dato atto che un'ulteriore proroga della convenzione in essere
lascia libera ed impregiudicata ogni più ampia facoltà della
Regione, né potrà essere richiamata in alcun modo dalla
concessionaria nelle trattative in corso a presupposto o suffragio
di proprie aspettative ed istanze.
Considerata l'impraticabilità, allo stato degli atti, di una
diretta gestione regionale della Casa da gioco all'imminente
scadenza della proroga disposta dalla citata deliberazione del
Consiglio regionale n. 2295/IX del 10 gennaio 1992.
Preso atto che, a seguito di richiesta avanzata dal Presidente
della Giunta, del 10 luglio 1992 prot. n. 3472/Gab. la SITAV S.p.a.
con lettera del 13 luglio 1992 prot. n. 2822 ha comunicato che, il
Consiglio di Amministrazione, ad hoc convocato, in ordine alle
richieste formulate, ha deliberato che "tutti i contenuti economici
gestionali conseguenti all'applicazione della nuova convenzione
saranno assunti retroattivamente a partire dall'8 febbraio 1992" si
che una nuova proroga non sacrifichi, all'esito positivo della
trattativa, gli interessi della Regione;
Considerata inoltre l'urgenza della presente delibera, tenuto
conto della prossimità della scadenza del rapporto concesso in
atto;
Approvati gli emendamenti presentati dal Presidente della Giunta
regionale Lanivi e dal Consigliere Pascale;
Respinti gli emendamenti del Consigliere Beneforti;
Visto il parere della IV Commissione consiliare permanente;
delibera
1) di autorizzare la Giunta regionale a continuare la trattativa
privata con la SITAV S.p.a. per la concessione della gestione della
Casa da Gioco di Saint- Vincent, sulla base degli obiettivi
indicati nella delibera del Consiglio regionale n. 2995 del 10
gennaio 1992;
2) di prorogare per le ragioni sopra indicate fino alla data del
31 dicembre 1992:
a) la concessione alla Società SITAV S.p.a. dei giochi
tradizionali:
Rep. n. 5099 in data 16 febbraio 1978
Rep. n. 5405 in data 7 agosto 1979
Rep. n. 7612 in data 15 maggio 1986
b) la gestione dei giochi americani affidati alla SITAV S.p.a. e
per essa, di comune accordo, alla SISER S.p.a.: Rep. n. 7882 in
data 12 dicembre 1986;
3) di richiedere alla SITAV S.p.a., a garanzia della posizione
regionale, qualora il risultato della trattativa dovesse avere
esito positivo, tutti i benefici economici derivanti alla Regione
dalla nuova concessione siano assunti retroattivamente a partire
dall'8 febbraio 1992.
Presidente
Pongo in votazione la proposta testé
letta.
Esito della votazione:
Presenti: 33
Votanti: 26
Favorevoli: 25
Contrari: 1
Astenuti: 7 (Beneforti, Bondaz, Chiofalo, Lanièce, Limonet,
Maquignaz, Trione)
Il Consiglio approva.
Presidente
Ai sensi dell'articolo 63 della legge 16
maggio 1978, n. 196, pongo in votazione l'immediata eseguibilità,
per specifiche ragioni di urgenza, della deliberazione in
oggetto:
Esito della votazione:
Presenti: 33
Votanti: 26
Favorevoli: 25
Contrari: 1
Astenuti: 7 (Beneforti, Bondaz, Chiofalo, Lanièce, Limonet,
Ma-quignaz e Trione)
Il Consiglio approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK