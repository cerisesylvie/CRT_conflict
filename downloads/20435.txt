Consiglio Regionale della Valle d'Aosta - Oggetto del Consiglio n. 445 del 25 febbraio 2004 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CONSIGLIO REGIONALE
Anagrafe patrimoniale - Indennità e previdenza
Attività consiliare d'aula
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 445 del 25 febbraio 2004 - Resoconto
OGGETTO N. 445/XII - Impegno a studiare le modalità dei
meccanismi di finanziamento, da parte dei Consiglieri regionali,
dei gruppi e delle forze politiche di appartenenza. (Reiezione di
mozione)
Mozione
Osservato che i Consiglieri regionali contribuiscono in modo
significativo al finanziamento delle proprie Forze politiche,
versando loro parte della propria indennità di carica;
Tenuto conto che, in conseguenza di tali versamenti, gli
emolumenti reali ricevuti dai consiglieri sono inferiori a quelli
dichiarati;
Ritenuto opportuno che, su tale tema, vi sia la massima
trasparenza, cui va associata una corretta informazione
dell'opinione pubblica;
Creduto idoneo allo scopo lo strumento
dell'autodichiarazione, da rendere pubblica con cui ciascun Membro
del Consiglio dichiari l'importo che annualmente versa al proprio
Partito o Movimento e/o al Gruppo consiliare di
appartenenza;
Il Consiglio regionale
Ritiene
opportuno istituire l'autodichiarazione (o quell'altro
strumento utile a raggiungere gli obbiettivi evidenziati) per
l'indicazione delle somme che ciascun Consigliere versa alla
propria Forza politica e/o al proprio Gruppo consiliare di
appartenenza;
Chiede
all'Ufficio di Presidenza, allargato alla Conferenza dei
Capigruppo, di studiare le modalità più idonee all'attuazione del
citato meccanismo di autodichiarazione annuale, da rendere
pubblica;
Impegna
la Presidenza del Consiglio a relazionare in merito al
Consiglio entro sessanta giorni dall'approvazione della presente
mozione.
F.to: Curtaz - Riccarand - Squarzino Secondina
Presidente - La parola al Consigliere Curtaz.
Curtaz (Arc-VA) - Il tema delle indennità che vengono percepite
dai politici, in generale, e dai politici valdostani, in
particolare, è in questo periodo un tema piuttosto discusso. È
dello scorso Consiglio la bocciatura della legge del nostro gruppo,
che avrebbe previsto una riduzione delle indennità di carica, è
all'esame della I Commissione un testo di legge che prevederebbe
una indennità per i Consiglieri comunali di Aosta.
Noi avvertiamo su questo tema un "andazzo" - non è la parola più
appropriata! -, comunque un modo di pensare generalizzato nel mondo
politico, che forse va nel senso contrario rispetto a quello da noi
auspicato, perché noi auspicheremmo un maggior rigore, una maggiore
sobrietà, immagineremmo, per coloro che ricoprono cariche
pubbliche, delle indennità più modeste e meno esagerate rispetto a
quelle corrisposte a tutti i livelli.
Abbiamo già discusso l'altra volta - non voglio rifare la
discussione - come questo sia un elemento che caratterizza una
certa professionalità della politica. In genere, quando si discute
di tali temi, un'argomentazione sicuramente forte e veritiera che
viene mossa è la seguente: "sì, è vero, i Consiglieri regionali,
nel nostro caso, ottengono un'indennità assai consistente, però
contribuiscono in misura significativa all'attività dei propri
gruppi; cosa vera, ma che non deve costituire un alibi per non
affrontare il problema e cosa che necessita di chiarezza, anche nei
confronti dell'opinione pubblica e dei cittadini. Se questo è vero,
crediamo che i cittadini, in primo luogo, abbiano diritto di sapere
intanto chi contribuisce al mantenimento delle proprie forze
politiche, in che modo e in che quantità lo fa; mi sembra una cosa
di una trasparenza auspicabile, almeno io lo spero!
Da qui la nostra iniziativa, sulla quale voglio richiamare la
vostra attenzione in merito ad un punto: se siamo fermi sull'idea
di rendere più trasparente questo meccanismo, nella nostra mozione
siamo del tutto aperti alle contribuzioni da parte di chiunque, ad
un contributo di idee su come arrivare a questo risultato, tant'è
vero che giustamente l'Ufficio di Presidenza titola la nostra
mozione: "Impegno a studiare le modalità dei meccanismi di
finanziamento, da parte dei Consiglieri regionali, dei gruppi e
delle forze politiche di appartenenza".
Noi, con la nostra mozione, ci assumiamo la responsabilità di
fare una proposta: proponiamo un meccanismo di autodichiarazione.
Può darsi che tale meccanismo sia ritenuto inopportuno, può darsi
che vi siano idee migliori, può darsi che sia sufficiente
un'integrazione alla dichiarazione patrimoniale da noi fatta ogni
anno in sede di consuntivo dell'anno
solare… forse basterebbe persino
questo! L'importante è che si dia contezza all'opinione pubblica di
quanto succede e la stessa sappia realmente quanto guadagna un
Consigliere, eventualmente al lordo e al netto; anche questa
sarebbe una cosa da evidenziare, perché poi vengono sempre
riportate voci lorde, spesso in maniera scandalistica, da cui però
non è mai dedotto - questo l'ho anche avvertito personalmente, con
qualche fastidio, quando sono stato indicato fra i "Paperoni"
dell'Assemblea - il denaro spesso assai consistente che ciascuno di
noi versa ai propri movimenti di appartenenza.
In maniera del tutto aperta, proponiamo che l'Ufficio di
Presidenza - allargato alla Presidenza dei Capigruppo - studi le
modalità più idonee all'attuazione di questo meccanismo di
autocertificazione oppure di altro meccanismo che persegua le
finalità da noi indicate. Chiediamo inoltre l'impegno alla
Presidenza del Consiglio a relazionare in merito al Consiglio entro
60 giorni dall'approvazione della presente mozione. In sostanza,
chiediamo che il Consiglio, per affrontare adeguatamente questo
tema, rinvii la questione all'Ufficio di Presidenza opportunamente
allargata alla Conferenza dei Capigruppo, affinché si studi la
modalità più idonea per rendere trasparente tale meccanismo: questo
è il senso aperto della nostra proposta.
Presidente - È aperta la discussione generale.
La parola al Consigliere Cesal.
Cesal (UV) - L'argomento relativo all'indennità di funzione dei
Consiglieri regionali, del sostegno alla comunicazione politica o,
come meglio si voglia definire, torna periodicamente in discussione
in questo Consiglio; credo che sia la terza o quarta volta che se
ne parla.
Dopo l'argomento "Casinò", argomento principe di questi primi
mesi di legislatura, credo che questo sia, in ordine di importanza,
almeno il secondo argomento. Sempre sollevato dal gruppo
"Arcobaleno", prima con un'interpellanza, poi con una mozione,
quindi con una proposta di legge, e così via! Un argomento che ha
sempre e solo ottenuto il voto favorevole in quest'aula da parte
del gruppo proponente. La "forza dei numeri" evidentemente, ma
credo che in democrazia siano i numeri che contano. Quindi bisogna
considerarlo questo fatto, piaccia o non piaccia! Fra l'altro, il
discorso dei numeri lo ha sostenuto in altra occasione il collega
Curtaz in maniera che non condivido, ma che ha pur sempre la sua
importanza! Adesso si ritenta con un'altra mozione, che ha un altro
tenore, ma ha sempre e solo lo stesso scopo. Tutto questo, a mio
avviso, ha una funzione di tipo mediatico: è un argomento che ha
una certa presa sull'opinione pubblica, quindi periodicamente deve
essere riproposto in maniera tale che i giornali continuino a
parlarne.
È vero, ho sentito più volte in quest'aula dichiarare il
riconoscimento da parte della Costituzione ai partiti politici;
l'articolo 49 della Costituzione dice testualmente che:
"Tutti i
cittadini hanno diritto di associarsi liberamente in partiti per
concorrere con metodo democratico a determinare la politica
nazionale".
Occorre anche dire che i partiti sono libere
associazioni, nessuno è obbligato ad aderire, se uno non vuole può
anche non farlo! Ogni partito, ogni movimento è retto da
regolamenti e statuti diversi e diversificati; quando ciascuno di
noi aderisce ad un movimento per libera scelta, aderisce a quello
statuto che regola quel movimento e adatta la propria azione di
conseguenza!
La mozione parla di
"massima trasparenza, cui va associata
una corretta informazione dell'opinione pubblica"
: devo dire
che, sotto questo profilo, vi sia già la massima trasparenza e
soprattutto una corretta informazione all'opinione pubblica. I
bilanci delle associazioni politiche sono pubblici, oltre che
certificati con tutto quello che ne consegue, vengono pubblicati,
sono depositati. Io parlo del mio movimento, parlo in questo caso
come Vicecapogruppo del gruppo "Union Valdôtaine". Dai bilanci è
quindi ricavabile quanto ogni singolo Consigliere o quanto il
complesso dei Consiglieri - poi arrivare al singolo credo che sia
facile - versa a favore del partito; gli aderenti, al di là della
pubblicità dei documenti contabili dei bilanci e degli statuti,
possono prenderne visione. Sono in grado di andare a verificare
quanto è il compenso, quanto è l'indennità o la contribuzione che
ogni singolo Consigliere ha versato a favore del movimento a cui
aderisce.
Tutto questo, senza contare poi che quanto ognuno di noi versa
al proprio partito viene inserito nella dichiarazione dei redditi
come oneri deducibili. Può darsi che in tal caso vi possa essere un
poco di confusione perché gli oneri deducibili possono essere i
contributi a favore dei partiti, ma possono essere anche altri. La
dichiarazione dei redditi però va depositata annualmente presso la
Presidenza del Consiglio regionale, per cui, anche in questo caso,
volendo, c'è la possibilità di effettuare dei controlli.
Mi sembra un po' inutile, non voglio usare dei
termini… data la giornata che tutto
sommato è stata una giornata leggera che questo fatto di andare ad
istituire un altro obbligo… comunque,
per concludere, volevo dire - poiché non credo che l'argomento di
per sé, visto che è già stato ampiamente dibattuto in più
occasioni, meriti più tempo per quello che effettivamente vale -, a
me sembra inutile andare ad istituire altri strumenti che
appesantiscono in primo luogo l'attività nostra, l'impegno nostro
nei confronti della Presidenza del Consiglio, con tutti gli oneri
conseguenti.
Personalmente ho delle grosse perplessità sulla dichiarazione
patrimoniale da noi depositata tutti gli anni; l'ho dovuta fare
quest'anno e mi sembra estremamente complicata, magari per andare
poi a dare delle indicazioni prive di significato, perché proprietà
di 150 metri quadrati, a 3.500 metri di altezza, che devono essere
inserite dettagliatamente all'interno di questa dichiarazione, non
credo servano molto ai fini di una corretta trasmissione
all'opinione pubblica di elementi atti a determinare la correttezza
di ogni singolo Consigliere.
Mi sembra che tale mozione tenda ad istituire uno strumento
inutile, che assolutamente non aggiunge alcunché alla comunicazione
riguardo alla massima trasparenza o alla corretta informazione;
ragion per cui, annuncio l'astensione del mio gruppo su questa
mozione.
Presidente - La parola al Consigliere Lattanzi.
Lattanzi (CdL) - Interveniamo su questa mozione; non lo abbiamo
fatto per le iniziative precedenti, perché le avevamo giudicate
assolutamente demagogiche e strumentali e avevamo, anche già in
commissione, espresso il giudizio che se si voleva affrontare
questa materia, certo non la si doveva affrontare, prima, sui
giornali e, poi, con delle iniziative, perché se è vero che ci può
essere l'apertura al dialogo, questa va fatta nelle sedi opportune!
Avendo giudicato le iniziative precedenti una serie di
"telenovele", atte solo a far diventare belli quelli del gruppo
"Arcobaleno" e ladri tutti gli altri, non ci sembrava corretto dare
a questo Consiglio tale emblema.
Certo è che questa mozione…
(protesta del Consigliere Curtaz, fuori microfono)
… posso parlare, Consigliere Curtaz?
Sì, se quelli della vostra parte giustificano come hanno le barche
da 1 miliardo e 1/2, forse qualcuno smetterà di pensare che i
politici sono tutti ladri! Finché ci sono ancora i politici che si
comprano con 15 milioni al mese le barche da 2 miliardi, la gente
sospetta giustamente che non tutti facciano cose serene!
Stavo dicendo che la mozione è condivisibile, perché dice:
"Osservato che i Consiglieri regionali contribuiscono in modo
significativo al finanziamento delle proprie Forze politiche,
versando loro parte della propria indennità di carica"
- ahimè
quanto è vero, direi anche mensilmente! -
"Tenuto conto che, in
conseguenza di tali versamenti, gli emolumenti reali ricevuti dai
Consiglieri sono inferiori a quelli dichiarati"
- ahimè
purtroppo è vero! -
"Ritenuto opportuno che, su tale tema, vi
sia la massima trasparenza, cui va associata una corretta
informazione dell'opinione pubblica"
- ahimè se è vero perché,
da quando sono qui dentro, il mio modello 740 ogni anno è su "La
Vallée" insieme al tuo, il mio è più basso e con un pizzico di
invidia perché spero di poterti raggiungere al più presto! -
"Creduto idoneo allo scopo lo strumento dell'autodichiarazione,
da rendere pubblica con cui ciascun Membro del Consiglio dichiari
l'importo che annualmente versa al proprio Partito o Movimento e/o
al Gruppo consiliare di appartenenza"
- anche questa mi sembra
una cosa di trasparenza! - mi sembra assolutamente pleonastica
l'impegnativa perché c'è un passaggio, oltre a tutto quello che ha
detto il Consigliere Cesal, vale a dire questo è già pubblico! Non
solo nel bilancio del partito, in cui vi deve essere la
dichiarazione, non solo nella possibilità di ogni cittadino di
andare a prendere il bilancio di un partito, cosa che fa solo
qualche aderente, ma per quanto ci riguarda - non so come funziona
il partito dei "Verdi", ma il nostro è così - quando versiamo ci
viene rilasciata una ricevuta, che noi mettiamo nel nostro modello
740, ed è ufficiale! Se qualcuno vuol sapere quanto ho versato in
"Forza Italia", non fa altro che chiedere la copia dei versamenti
fatti al partito: è un documento contabile ufficiale, fiscale.
Credo che gli strumenti che voi vi state inventando sono di una
inutilità… se non per poter andare sui
giornali a dire che state lottando per costringere i Consiglieri a
ridursi lo stipendio! Lo stipendio che percepiamo è già ridotto,
poi che qualcuno se lo meriti e qualcun altro non se lo meriti,
questo è tutto un altro ragionamento, e qui noi abbiamo invitato la
Consigliera Squarzino in commissione ad affrontare seriamente la
questione, perché ci può essere qualcuno che, come me, ha
un'attività esterna che non può mollare, perché se la molla si
ritrova fra 4 anni in mezzo a una strada (nel mio caso con 3
figli!). È un problema che riguarda anche altri Consiglieri,
compreso il collega Curtaz, il quale, vedo, continua la sua
attività.
C'è quindi un problema reale, che va affrontato in maniera
chiara e non in maniera demagogica. Siamo disponibili ad affrontare
la problematica in maniera trasparente e chiara, uscendo dalle
conferenze stampe, dai comunicati stampa che hanno solo l'obiettivo
di fare belli voi e ladri tutti gli altri, perché se c'è qualcuno
che ruba, qui, perlomeno nel nostro campo, non c'è!
Se mi fate quindi la cortesia di presentare documenti che aprono
un dibattito serio, ci stiamo, ma su questo non ci possiamo stare!
È pleonastico: chiedere l'autocertificazione - che già facciamo! -,
chiedere la comunicazione dei dati ufficiali - che facciamo con
documenti fiscali - è un documento di pura demagogia; per cui, ci
asterremo.
Presidente - La parola al Consigliere Riccarand.
Riccarand (Arc-VA) - Qualcuno ci ha accusato di affrontare
questo problema solo per esigenze medianiche. Io voglio far
presente che la mozione che discutiamo non è stata data agli organi
di informazione, non è stato fatto alcun comunicato stampa, non
abbiamo sollecitato in alcun modo una particolare attenzione su
tale tema. Devo anche dire che, sul dibattito svoltosi nello scorso
Consiglio relativamente alla nostra proposta di legge sulla
riduzione delle indennità, l'attenzione degli organi di
informazione è stata molto bassa, perché è un argomento scomodo in
realtà, quindi vi sono parecchi organi di informazione che hanno
"messo la sordina".
Nel mondo dell'informazione valdostana non è affatto vero che
c'è attenzione su queste tematiche e che c'è un'informazione
adeguata; a volte, magari, si fanno degli articoli di tipo
scandalistico, ma poi manca l'informazione accurata e adeguata:
questa è solo una puntualizzazione.
A noi sembra di aver posto dei problemi diversi nel corso delle
varie iniziative, con le mozioni, con la proposta di legge, con le
interpellanze e con questa mozione, cercando via via di trovare dei
punti anche minimi, come quelli di detta mozione, su cui vi possa
essere un consenso vasto e maggioritario all'interno di questo
Consiglio. Ci dispiace dover constatare, tutte le volte, un
atteggiamento che è di completa chiusura, è una sorta di tabù, per
cui sulla questione degli stipendi dei Consiglieri regionali e
della gestione di queste risorse si deve parlare il meno possibile
e soprattutto non si deve toccare nulla!
Abbiamo posto due problemi essenziali: uno, con le mozioni e la
proposta di legge, che riguardava soprattutto il livello delle
indennità consiliari, da noi ritenuto eccessivo, in quanto siamo
dell'avviso che una indennità che va dai 6.000 ai 10.000 euro
mensili netti è eccessiva per la carica di Consigliere regionale.
Riteniamo sia negativo rispetto al ruolo della funzione politica
che abbiamo, rispetto al rapporto fra cittadinanza e mondo
politico, quindi abbiamo proposto una riduzione che, però, non è
stata accolta.
Con le altre iniziative e, in particolare, con questa mozione,
abbiamo poi posto un altro problema: quello del rapporto fra
Consiglieri regionali e finanziamento della politica, e della
trasparenza, una cosa molto semplice. Con tale atto chiediamo solo
di rendere chiara ed esplicita una cosa che avviene, che non è
chiaro rispetto alla cittadinanza. Il cittadino deve andare a fare
una ricerca, non ha il dato, ma deve
indirettamente… tramite la
dichiarazione dei redditi…
(interruzione del Consigliere Lattanzi, fuori
microfono)
… non c'è un'informazione corretta
su questo punto, anche perché le posizioni sono molto
diversificate. Non so, ad esempio, come si comportano i Consiglieri
dei vari gruppi di tale Consiglio rispetto a questa problematica,
so come ci comportiamo noi, ma non so come si comportano gli altri
Consiglieri, e non mi interessa l'aspetto personale; mi interessa,
invece, il dato politico: che ci sia una trasparenza e una
comunicazione; è questo il problema che poniamo.
Dal momento che questa trasparenza non c'è, chiediamo una cosa
semplicissima: siccome tutti quanti versano una quota, chiediamo
che la stessa venga alla fine dell'anno ufficializzata e trasmessa
all'esterno con un comunicato ufficiale, fatto dagli organi
competenti del Consiglio. Non ci sembra una cosa lesiva nei
confronti di nessuno, ci sembra un elemento di chiarezza, e ci
stupiamo di trovare un atteggiamento di chiusura rispetto a una
proposta che è minimale, che non cambia niente nei comportamenti,
ma introduce un minimo di chiarezza e di trasparenza in un rapporto
attualmente non chiaro, oppure lo è solo nella misura in cui il
singolo vuole renderlo chiaro! Noi, qui, chiediamo che vi sia un
atteggiamento di trasparenza complessivo rispetto a tutto il
Consiglio, rispetto a tutte le forze politiche, rispetto a tutte le
situazioni, non ci sembra vi sia niente di scandaloso!
È una proposta minima, perché riteniamo, in realtà, che qui si
continui a non voler affrontare un nodo decisivo: il rapporto fra
la politica e il finanziamento della politica e il finanziamento
della comunicazione politica. Dovremo avere il coraggio di
affrontare questo problema e affrontarlo in modo chiaro, con norme
precise e con regole di comportamento che possiamo fare come
Consiglio regionale. Abbiamo notato che vi era una resistenza ad
andare in questa direzione. Abbiamo presentato una proposta che è
minimalista; ci rammarichiamo che vi sia anche in questo caso un
atteggiamento di chiusura!
Presidente - Se non vi sono altri interventi, dichiaro chiusa la
discussione generale.
La parola al Consigliere Curtaz.
Curtaz (Arc-VA) - Ne approfitto per fare anche dichiarazione di
voto.
Ho ascoltato gli interventi dei Consiglieri che si sono
espressi; intanto voglio ringraziarli, perché almeno ci sono state
due persone che, in riferimento a questa tematica, si sono alzate e
hanno detto la loro!
Devo dire che ho sentito degli argomenti che, dal mio punto di
vista, mi sono sembrati assai inconsistenti, perché l'intervento
del Consigliere Cesal sulle difficoltà che comporterebbe
un'autodichiarazione… lo capirei
provenisse da qualche altro, ma non da un professionista come lui
che si occupa di queste cose! Sarebbe un lavoro dai due ai tre
minuti, quattro minuti, se si è un po' lenti a scrivere su un pezzo
di carta quanto, in un anno, una persona ha dato al proprio
movimento. Anche questa confusione che si fa, sostenendo di aver
discusso tante volte su questo
problema… è totalmente sbagliato! Non
ne abbiamo mai discusso direttamente, ne abbiamo discusso
indirettamente: sui problemi della dichiarazione, di quanto noi
versiamo ai nostri movimenti politici, non c'è mai stato alcun
atto! Questo è il primo atto - non solo di questa legislatura, ma
credo da quando c'è il Consiglio - che affronta tale
problematica.
Voglio rivolgermi al Consigliere Lattanzi - con cui ogni tanto
mi arrabbio perché ha il difetto, dovuto anche ad una sua
"generosità oratoria" - chiamiamola così - di attribuire agli altri
parole pesanti che mai sono state dette. Lattanzi, tu non puoi dire
che abbiamo predisposto queste iniziative al fine di apparire, noi,
dei virtuosi e, gli altri politici, dei ladri! Chi ha parlato di
"politici ladri" è stato solo il capo del tuo partito e della tua
azienda! Noi non abbiamo mai apostrofato gli altri Consiglieri
presenti in quest'aula con parole di questo tipo: primo, perché non
è vero; secondo, perché non lo pensiamo!
Utilizziamo le parole per quello che dicono, perché non è
irrilevante dire certe cose!
Osservo che il Consigliere Lattanzi dice anche una cosa vera, ma
la dice con una finta ingenuità; dice: "guardate, se voi volete,
andando con la lente d'ingrandimento sulla dichiarazione dei
redditi che è depositata ogni anno, già riuscite a percepire
qualcosa e io sono d'accordo". È però strano, che quanto a vostro
giudizio sembra così percettibile e chiaro, nei cinque anni che
sono stato qui presente - ma credo valga per tutti - non l'ho mai
visto una volta su un giornale! Ho sempre visto le nostre
dichiarazioni al lordo, la voce dei contributi alla forza politica
non l'ho mai vista, e invece riteniamo che vada evidenziata per una
questione di correttezza e trasparenza. Non è un problema che
risponda ai giornalisti, ma di come vengono presentate le cose,
perché vi sono dei moduli riassuntivi dove questa voce non c'è; poi
è vero che si allega la dichiarazione dei redditi e se si va a
spulciare… sta di fatto che questo
lavoro non viene mai fatto!
Non va bene l'autodichiarazione? L'ho proposto io durante la
discussione: almeno nello schema riassuntivo, evidenziamo la voce,
ma diamo chiarezza sul punto. In realtà, al di là delle
argomentazioni più o meno consistenti che vengono date, è che su
questo punto - e misuro le parole - c'è "un velo di omertà" nel
senso che non c'è la volontà di far conoscere fino in fondo qual è
la situazione.
Annunciando il mio voto favorevole, sono contento di questa
discussione e dell'esito del dibattito, perché quanto meno rimarrà
agli atti che c'è un gruppo che si è battuto per la riduzione degli
stipendi e perché queste dichiarazioni vengano rese pubbliche nella
maniera più chiara, sintetica e trasparente possibile.
Ci saranno tre Consiglieri, come la volta scorsa, che ritengono
importante questo, lo diranno, rimarrà agli atti; ci saranno gli
altri Consiglieri che si asterranno (qui nessuno ha mai il coraggio
di votare contro su tali argomenti, mi dispiace perché forse
sarebbe un atteggiamento più onesto!); ci saranno gli altri
Consiglieri che non ritengono opportuno, per tutte le ragioni del
mondo, che queste cose si sappiano!
Presidente - La parola al Consigliere Sandri, per dichiarazione
di voto.
Sandri (GV-DS-PSE) - Sarò brevissimo annunciando il voto di
astensione del nostro gruppo sulla mozione.
Mi consentirete solo di argomentare questo voto di astensione
con la volontà di non votare per noia. Sarebbe bello poter dire che
abbiamo il gruppo consiliare regionale "Arcobaleno" che, come
Catone il Censore, ogni 15 giorni ci dice
"delenda est
Carthago"
, bisogna ridurre lo stipendio ai Consiglieri
regionali; sarebbe di buon livello una cosa di questo genere! In
effetti, questo ritornello assomiglia molto di più a quello della
comicità, una delle tecniche della comicità è quella della
ripetitività; non so se vi ricordate qualche antico comico che
iniziava sempre la scenetta con
"vieni avanti, cretino!",
ed
era questo
"vieni avanti, cretino!"
continuamente ripetuto
che suscitava l'ilarità del pubblico. Credo che qui siamo arrivati
più o meno agli stessi livelli…
(interruzione del Consigliere Curtaz, fuori
microfono)
… tormentone, chiamalo come
vuoi!
Mi sembra quasi di vedere i componenti del gruppo
"Arcobaleno"… il giovedì della scadenza
termini si dicono: "i TIR li abbiamo già fatti, c'è lo stipendio
dei Consiglieri, il parco del Gran Paradiso, un paio di
"OGM"… e sono sempre quei 4 temi lì!
Sicuramente si faranno riconoscere con i loro tormentoni, però è
una noia pazzesca!
Credo sia soprattutto un tentativo di coprire con del fumo un
atteggiamento omertoso da parte del gruppo "Verde", "Arcobaleno",
come si chiamino… non sanno neanche
loro che identità hanno, perché hanno tutti i colori e nessuno! Per
esempio, qui qualcuno parlava a buon diritto di avere un bilancio
certificato; sarebbe una prova di democrazia conoscere lo statuto
di questi signori, come selezionano le classi dirigenti. Ad
esempio, so che all'interno del gruppo "Union Valdôtaine", per
poter essere candidato bisogna passare nelle sezioni con un voto
degli iscritti, 30 su 35 mi sembra; all'interno del nostro partito,
18 su 35 sono eletti dalle sezioni, quindi c'è la votazione; come
vengono da altre parti scelti i candidati, quelli simpatici ad Elio
o quelli simpatici a Carlo Curtaz, non lo so, non si capisce!
In termini di democrazia credo che tutti ne abbiamo da chiarire,
ma soprattutto l'ossessione dei soldi è quella che mi stupisce. Non
vorrei entrare in un trattato di psichiatria, ma è sempre dove si
vede il danno negli altri, che forse c'è qualche problema al
proprio interno.
A me piacerebbe capire quando si formano le coalizioni a livello
elettorale - noi ci siamo presentati con il nostro simbolo, la
"Stella Alpina" con il suo simbolo, "La Casa delle Libertà" è una
coalizione nazionale - ma quando vi sono le coalizioni in Valle
d'Aosta, ad esempio, i rapporti economici fra le varie forze
politiche che partecipano con il gruppo "Arcobaleno" da cosa sono
regolati? Da accordi pre-elettorali, da soldi che girano? Quali
sono i sistemi con cui regolano i propri rapporti all'interno delle
coalizioni? Sarebbe interessante conoscere questi aspetti!
Per quanto riguarda…
(nuova interruzione del Consigliere Curtaz, fuori
microfono)
… guardate che qualche foglio
circola e poi sarebbe interessante mettere delle regole con cui
queste cose vengono dettate!
Credo sia giunto il momento di sfatare questo mito, che ci siano
quelli di serie "A" che sanno sempre tutto e quelli di serie "B", e
che quelli di serie "B" possano cominciare a mettere il naso in
certe cose, perché credo che sarà bene fare un po' di chiarezza da
questo punto di vista! Ritengo che vi sia la volontà da parte di
tutti di avere la massima trasparenza, i soldi sono un fatto
importante, ma credo che non vi siano solo quelli, gli statuti, i
bilanci certificati… Ad esempio, questi
partiti: "Arcobaleno", "Rifondazione", hanno i bilanci certificati?
Sarebbe interessante studiare queste cose, visto che, tutto
sommato, partecipano a una coalizione rappresentata in questo
consesso!
Un invito a tutti a riflettere sui contenuti della democrazia,
sui contenuti del buon rapporto rispetto ai cittadini, ma anche un
richiamo al buon senso: credo che per sapere quanto contribuiscono
i colleghi ai vari partiti, basterebbe, se uno è capace, prendere
il telefono, chiamare la Camera dei Deputati, perché entro il 31
gennaio tutti abbiamo dovuto mandare giù una certificazione per
poter avere la detrazione del 19%, quelli sono dati assolutamente
pubblici e veloci da ottenere! C'è un metodo ancora più semplice,
quello di chiederlo: siamo qui tutti i giorni, non credo vi sia
qualcuno che abbia difficoltà a dirlo! Io l'ho personalmente
chiesto e mi sono fatto l'idea che tutti contribuiamo in
questo.
Sarebbe interessante capire come sono andate queste cose in
passato; per esempio, sarebbe interessante capire come si sono
regolati i rapporti fra i partiti all'interno delle varie
coalizioni nelle campagne elettorali che ci sono state! Invito
pertanto i colleghi del gruppo "Arcobaleno" a regalarci, come
informazione, quali sono i rapporti che ci sono stati all'interno
della loro coalizione, anche dal punto di vista economico!
Si dà atto che dalle ore 18,20 presiede il Presidente
Perron.
Président - La parole au Conseiller Riccarand.
Riccarand (Arc-VA) - Nel dichiarare il voto favorevole a questa
mozione, a noi dispiace rilevare da parte del Capogruppo dei "DS"
un'animosità sulle nostre iniziative e una divagazione sul tema;
questo atteggiamento, venendo dal rappresentante di un gruppo di
Sinistra, che a nostro avviso dovrebbe essere sensibile rispetto ai
temi che poniamo, ci lascia esterrefatti! Tradizionalmente a
Sinistra su queste tematiche c'è più attenzione, ma forse ci
sbagliamo.
Non siamo disposti a metterci su questo terreno delle polemiche,
non ci piace questo tipo di polemica, questo scendere ai bassissimi
livelli! Siccome crediamo a certi temi, li abbiamo posti - è vero,
magari in modo ripetuto, ma questo è il nostro modo di far politica
- e li riproponiamo. Mi dispiace per chi vorrebbe che li
abbandonassimo, ma, dato che crediamo alla questione della
riduzione del traffico dei TIR, nel prossimo Consiglio vi saranno 2
interpellanze su questo tema. Dal momento che vi sono temi di
carattere ambientale e sociale a cui è legato il nostro impegno
politico, li riproporremo tutte le volte che ci sembra opportuno; a
noi non sembra questo un modo sbagliato di fare politica e di usare
il nostro ruolo all'interno del Consiglio!
Ci dispiace però che vi siano atteggiamenti pregiudizialmente
ostili rispetto a delle proposte che vengono fatte; invitiamo a
valutare più nel merito le proposte, invece di lasciarsi andare a
"filippiche" che hanno poco senso!
Président - Je soumets au vote la motion dont à l'objet:
Conseillers présents: 27
Votants: 3
Pour: 3
Abstentions: 24 (Borre, Cesal, Charles Teresa, Comé, Ferraris,
Fey, Fiou, Fosson, Frassy, Isabellon, Lanièce, Lattanzi, Maquignaz,
Nicco, Pastoret, Perrin, Perron, Praduroux, Salzone, Stacchetti,
Vicquéry, Viérin Adriana, Viérin Laurent, Viérin Marco)
Le Conseil n'approuve pas.
Président - Nous terminons nos travaux.
La séance est levée.
---
La réunion se termine à 18 heures 28.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK