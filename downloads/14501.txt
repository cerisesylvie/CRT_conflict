Consiglio Regionale della Valle d'Aosta - Oggetto del Consiglio n. 1758 del 10 gennaio 1996 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ASSISTENZA SOCIALE
Assistenza socio-sanitaria
Associazionismo - volontariato
Precedente
Successivo
Resoconto integrale del dibattito dell'aula
Oggetto del Consiglio n. 1758 del 10 gennaio 1996 - Resoconto
SEDUTA POMERIDIANA DEL 10 GENNAIO 1996
OGGETTO N. 1758/X Disegno di legge: "Modificazioni alla legge
regionale 6 dicembre 1993, n. 83 (Disciplina del
volontariato)".
Articolo 1 (Modificazioni all'articolo 1)
1. L'articolo 1 della legge regionale 6 dicembre 1993, n. 83
(Disciplina del volontariato) è sostituito dal seguente:
"Articolo 1
(Finalità)
1. La Regione autonoma Valle d'Aosta riconosce il valore sociale
e favorisce la cultura solidaristica delle organizzazioni di
volontariato che perseguono finalità di carattere sociale, civile,
culturale e di protezione civile, nel pieno rispetto dell'autonomia
delle stesse".
Articolo 2 (Modificazioni all'articolo 3)
1. Il comma 3 dell'articolo 3 della legge regionale 83/1993 è
sostituito dal seguente:
"3. Hanno diritto di essere iscritte nel registro le
organizzazioni di volontariato aventi sede ed operanti nel
territorio della Regione autonoma Valle d'Aosta, in possesso dei
requisiti previsti dalla legge 11 agosto 1991, n. 266 (Legge-quadro
sul volontariato), e le organizzazioni di volontariato di
protezione civile che rispondono alla disciplina del decreto del
Presidente della Repubblica 21 settembre 1994, n. 613 (Regolamento
recante norme concernenti la partecipazione delle associazioni di
volontariato nelle attività di protezione civile)".
Articolo 3 (Modificazioni all'articolo 6)
1. La lett. b) del comma 1 dell'articolo 6 della legge regionale
83/1993 è sostituita dalla seguente:
"b) da cinque funzionari, nominati dalla Giunta regionale,
appartenenti ai servizi regionali competenti in materia di attività
sanitarie, attività socio-assistenziali, lavoro, attività culturali
e protezione civile;"
2. La lett. c) del comma 1 dell'articolo 6 della legge regionale
83/1993 è sostituita dalla seguente:
"c) da cinque membri, scelti dalla Giunta regionale tra i
nominativi indicati d'intesa tra le organizzazioni di volontariato
iscritte nel registro di cui all'articolo 3."
Articolo 4 (Modificazioni all'articolo 11)
1. Il comma 3 dell'articolo 11 della legge regionale 83/1993 è
sostituito dal seguente:
"3. Per quanto non previsto dalla presente legge, si applicano
le disposizioni di cui alla legge 266/1991 e al DPR 613/1994".
Presidente Ha chiesto la parola il relatore, Consigliere
Rini.
Rini (UV) Vista la semplicità di questo disegno di legge e
considerato che lo stesso è già stato ampiamente esaminato e
discusso da tutti i gruppi consiliari nelle competenti commissioni
consiliari, potremmo anche passare subito al voto.
Ma per rispetto degli organi di informazione e del pubblico, che
non possono presenziare alle commissioni ed hanno diritto ad una
giusta informazione, farò una breve relazione.
Il volontariato in Valle d'Aosta è disciplinato dalla legge
regionale 6 dicembre 1993, n. 83, con riferimento alla legge quadro
n. 266 dell'11 agosto 1991. Entrambe le leggi indicano le
caratteristiche essenziali che deve avere un'organizzazione per
essere considerata di volontariato e poter quindi essere iscritta
nel registro regionale. Queste caratteristiche basilari sono il
carattere sociale, civile e culturale.
In sede di applicazione delle leggi che ho appena citato, sono
però emerse alcune perplessità da parte dell'osservatorio regionale
sul volontariato per quanto riguarda l'iscrizione nel registro
regionale del volontariato delle organizzazioni di volontariato e
di protezione civile. Credo che non possiamo avere dubbi sul fatto
che il volontariato e di protezione civile operi nei settori civile
e sociale, per cui è ovvio che lo stesso debba essere iscritto a
pieno titolo nell'osservatorio, senza dover ricorrere ad alcuna
interpretazione estensiva.
L'articolo 1 del disegno di legge modifica l'articolo 1 della
legge n. 83, includendo le organizzazioni di volontariato e di
protezione civile.
L'articolo 2 modifica il comma 3 dell'articolo 3 della legge n.
83, specificando che le organizzazioni del volontariato e di
protezione civile hanno diritto di essere iscritte nel registro
regionale.
L'articolo 3 modifica l'articolo 6 della legge n. 83, prevedendo
l'inserimento nell'ambito dell'osservatorio regionale sul
volontariato di un funzionario dell'Ufficio regionale della
protezione civile e di un rappresentante delle organizzazioni dello
specifico settore.
L'articolo 4 infine modifica il comma 3 dell'articolo 11 della
legge n. 83, specificando che per quanto non previsto nella legge
regionale si applicheranno oltre che le disposizioni della legge
quadro n. 266/91, quelle del recente DPR n. 613 del 21 settembre
1994.
Con l'approvazione di questa legge un settore importante come il
volontariato di protezione civile viene giustamente inserito in
modo chiaro e a pieno titolo nell'osservatorio.
Vorrei ancora sottolineare che il presente disegno di legge è
stato approvato all'unanimità dalla II e dalla V Commissione
consiliare permanente.
Presidente E' aperta la discussione generale. Chi chiede la
parola? Se nessuno chiede la parola, dichiaro chiusa la discussione
generale e passiamo all'esame dell'articolato.
Sull'articolo 1 ha chiesto la parola il Consigliere
Chiarello.
Chiarello (RC) Ci sono dei problemi, lo stavo dicendo a Vicquéry
e gli avevo chiesto se non era possibile inserire in questa legge
qualcosa che andasse a sanare delle leggi quadro statali; mi ha
risposto che è impossibile. C'è la necessità per tutti i donatori
iscritti all'AVIS di essere assicurati con assicurazioni che sono
molto pesanti per queste associazioni, non solo per quelli che
vanno a donare il sangue, ma per tutti gli iscritti all'AVIS.
La mia domanda era la seguente: visto che si parlava di
associazione dei volontari, e poiché questa è una legge che
comprende anche l'AVIS, era possibile aggiungere queste cose oppure
no? Spero che mi venga risposto, non è polemica la mia domanda.
Presidente Ha chiesto la parola l'Assessore alla sanità e
assistenza sociale, Vicquéry.
Vicquéry (UV) Spiegavo prima al Consigliere Chiarello che non è
possibile inserire nella normativa regionale l'esenzione
dall'obbligo delle assicurazioni, perché questo è previsto dalla
legge quadro n. 266. E' vero che la legge quadro sul volontariato,
come tante altre leggi, non distingue fra associazione e
associazione, e se è giusto prevedere l'assicurazione contro gli
infortuni sia in itinere sia durante l'attività normale per
associazioni di volontariato quali quelle del settore del soccorso,
per esempio, nonché prevedere anche le assicurazioni per i danni
che il volontario può creare a terzi; è evidente che una
assicurazione di questo tipo per associazioni come l'AVIS o come
l'AIDO è del tutto anacronistica, perché difficilmente un
volontario AVIS o AIDO provoca dei danni a terzi.
Ne stiamo discutendo all'interno dell'osservatorio regionale
volontariato; l'interpretazione prevalente è che si debbano
assicurare solo quelli che fanno l'atto di donazione e non tutti
gli iscritti alle associazioni di volontariato, però c'è contrasto
interpretativo a livello ministeriale. Il Ministero, checché ne
dica il Consigliere Linty, dobbiamo a volte interpellarlo
trattandosi di applicazioni di legge quadro votate dal Parlamento.
Il Ministero è sulla linea rigida che tutti debbono essere
assicurati e questo comporta un onere non indifferente che ricade
in definitiva sulle casse regionali, perché i contributi vengono
dati giustamente dall'Amministrazione regionale.
Il problema è aperto, speriamo di poterlo risolvere nel senso
che ho detto.
Presidente Pongo in votazione l'articolo 1:
Presenti, votanti e favorevoli: 28
Presidente Pongo in votazione l'articolo 2:
Presenti, votanti e favorevoli: 28
Presidente Pongo in votazione l'articolo 3:
Presenti, votanti e favorevoli: 28
Presidente Pongo in votazione l'articolo 4:
Presenti, votanti e favorevoli: 28
Presidente Pongo in votazione la legge nel suo complesso:
Presenti, votanti e favorevoli: 28
Il Consiglio approva all'unanimità
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK