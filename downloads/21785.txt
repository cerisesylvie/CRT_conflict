Consiglio Regionale della Valle d'Aosta - Oggetto del Consiglio n. 1508 del 6 ottobre 2005 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
LAVORO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1508 del 6 ottobre 2005 - Resoconto
OGGETTO N. 1508/XII - Istituzione della borsa telematica del
lavoro. (Interpellanza)
Interpellanza
Premesso che:
- il D.lgs. 276/03 prevede l'istituzione della borsa continua
nazionale del lavoro da coordinarsi al livello regionale e
finalizzata a garantire un'efficiente incontro tra domanda e
offerta sul mercato del lavoro;
- con D.G. 2846/05 è stato conferito incarico a due psicologi
per realizzare "... attività di conduzione di colloqui di
consulenza orientativa rivolti ai lavoratori e per le attività di
preselezione di candidati a favore delle imprese...";
i sottoscritti Consiglieri regionali
Interpellano
l'Assessore alle attività produttive e politiche del lavoro
per sapere:
1) su quali precedenti, presupposti ed aspettative è stato
avviato il progetto della D.G. 2846/05;
2) se è intenzione di rendere permanente tale
progetto;
3) i motivi per i quali non è ancora attiva la borsa
telematica del lavoro;
4) con quali provvedimenti e tempistiche intende dare
attuazione alla borsa telematica del lavoro.
F.to: Frassy - Tibaldi - Lattanzi
Président - La parole au Conseiller Frassy.
Frassy (CdL) - Questa interpellanza nasce da due documenti: uno,
un decreto legislativo emanato a livello governativo nel 2003, il
n. 276, più noto come "riforma Biagi", che ha rivoluzionato
parecchio nell'ambito del mondo del lavoro e delle procedure per
regolamentare il lavoro stesso, e un atto amministrativo
recentissimo della Giunta regionale, la deliberazione n. 2846, con
la quale, richiamando una serie di finanziamenti e di progetti, fra
cui quelli del Fondo sociale europeo, è arrivato ad adottare quale
soluzione finalizzata all'orientamento professionale, all'incontro
fra la domanda e l'offerta di lavoro, l'assunzione di 2 laureati in
psicologia.
Leggendo la deliberazione, siamo rimasti in dubbio su quella che
poteva essere la rispondenza in termini di utilità di questo
originale servizio. In deliberazione abbiamo appreso che voi
ritenete necessario e importante che si facciano dei colloqui con
le persone in cerca di lavoro, che è importante che questi colloqui
siano tenuti da persone laureate in psicologia, e arrivate a
chiudere questa deliberazione inserendola in quelle che dovrebbero
dare rimedio ai problemi della disoccupazione, che, seppure a
livelli contenuti, esiste anche nella nostra Regione. Mettiamo in
raffronto questa modalità con l'opportunità che viene prevista dal
decreto legislativo n. 276 che istituisce quella che viene
chiamata, nella norma, "la borsa continua nazionale del lavoro",
ossia un meccanismo di incontro della domanda e dell'offerta
gestito in tempo reale tramite Internet, meccanismo che ha come
collante un sistema nazionale, al quale peraltro devono collegarsi
i portali regionali.
Non ci risulta che ad oggi, a livello di Regione Valle d'Aosta,
sia stata data attuazione, né in termini di realizzazione, né in
termini di studio propedeutico all'attivazione di questa che
riteniamo essere un'importante innovazione. Una innovazione
importante, che altre regioni hanno già avviato, con risultati - a
quanto pare - soddisfacenti. Leggo alcuni dati aggiornati: Abruzzo,
Lombardia, Molise, Veneto hanno già in attivo questa "borsa
telematica", dove si incontrano domanda e offerta del lavoro; le
previsioni sono che altre Regioni entro la fine dell'autunno
dovrebbero renderla operativa: Calabria, Puglia, Liguria, Marche,
Sicilia e Umbria.
Vorremmo allora capire quali sono i presupposti che hanno
portato il Dipartimento politiche del lavoro a dare corpo a un
progetto che definiamo un "pannicello caldo", seppure originale, ma
non riusciamo a capire quali possano essere i risultati concreti
che possa dare. Evidentemente su questo progetto ci saranno state
delle valutazioni e delle aspettative che ci piacerebbe conoscere,
e vorremo capire se è un progetto che si apre e si chiude nella sua
natura sperimentale o se è un progetto che, alla luce anche delle
ulteriori competenze che dal 1° ottobre sono state trasferite alla
Regione in materia di gestione degli uffici del lavoro, diventerà
un'iimplementazione degli sportelli del collocamento. Dopodiché la
conclusione della nostra interpellanza si incentra sui motivi che
hanno portato, ad oggi, a non far decollare la borsa telematica del
lavoro e quali saranno i provvedimenti e le tempistiche con i quali
ritenete, come Giunta, di poter dare attuazione a un sistema che
nelle previsioni nazionali dovrebbe essere operativo entro la fine
del 2006.
Alla luce delle risposte poi mi riserverò alcune valutazioni
ulteriori.
Si dà atto che dalle ore 11,30 assume la presidenza il
Vicepresidente Nicco.
Presidente - La parola all'Assessore alle attività produttive e
politiche del lavoro, Ferraris.
Ferraris (GV-DS-PSE) - Rispetto a questo tema va fatta una
premessa di carattere generale.
La Regione, prima del trasferimento delle competenze che è
avvenuto in materia di politica del lavoro il 1° ottobre, aveva
avviato, a partire dagli anni '80, tutta una serie di attività per
quanto riguarda le politiche del lavoro, sviluppatasi in successivi
piani di politica del lavoro. All'interno di questo è stato
attivato anche un incontro domanda-offerta che si è sviluppato nel
corso di parecchi anni e aveva dato origine a un servizio
denominato "Sportello del lavoro", il quale dovrà essere trasferito
ai futuri centri per l'impiego e deve svolgere delle attività
relative alla presa in carico della persona alla ricerca del
lavoro, dell'azienda alla ricerca di personale, quindi incontro
domanda-offerta, banche dati, informazioni, redazione e gestione
dell'offerta del lavoro, e una borsa lavoro che, in questo caso,
sono dati di tipo regionale, dà consulenza alle imprese per quanto
riguarda i contratti di lavoro e fabbisogno occupazionale,
orientamento per le persone in cerca di lavoro, servizio di
incrocio e preselezione della domanda e dell'offerta di lavoro.
Questa è un'attività che attualmente svolge l'Agenzia del lavoro
e dovrà essere un'attività che, a partire dal mese di ottobre,
dovrà essere trasferita ai centri per l'impiego, per cui il
presupposto che sta alla base di questa deliberazione è quello che
dicevo, nel senso che con il conferimento delle funzioni è
necessario integrare le attività svolte precedentemente dalla
Regione e le attività che sono state svolte dal Ministero del
lavoro e fare in modo che oggi si agisca in modo armonico. La
consulenza agli psicologi va quindi nel senso di avviare un
processo organizzativo che coinvolga tutto il personale nell'avvio
delle azioni di formazione e informazione per la gestione del
cambiamento e che, soprattutto, valorizzi le diverse esperienze
maturate nel tempo, nel senso che il personale dell'Agenzia del
lavoro ha maturato le proprie esperienze, così come i lavoratori
che erano alle dipendenze del Ministero hanno sviluppato esperienze
loro. Questo lavoro avrà un termine: si parla di dicembre 2005,
quindi è un'attività di carattere a supporto del conferimento di
nuove funzioni.
Cosa succede, invece, per quanto riguarda la borsa telematica
del lavoro? Come ricordava il collega Frassy, il Ministero del
Welfare, proprio sulla base del decreto legislativo n. 276/2003,
aveva previsto una sperimentazione da luglio 2005 con 4 Regioni -
Veneto, Molise, Abruzzo, Lombardia - che devono sperimentare una
prima applicazione da generalizzare poi nel resto delle Regioni
d'Italia. La Valle d'Aosta non faceva parte di questo primo blocco
di Regioni sperimentali e, al momento, si stanno definendo standard
necessari per far funzionare il progetto e garantire lo scambio di
informazioni su tutto il territorio nazionale.
Ora, la "borsa nazionale del lavoro" è uno strumento per
favorire l'incontro fra domanda e offerta del lavoro, pubblicando
in Internet le offerte delle imprese, i "curricula vitae" dei
lavoratori interessati; una volta a regime, il suo punto di forza
sarà la sistematicità, la dimensione e la visibilità nazionale. In
piccolo, è quello che già fanno molti siti Internet che rendono
disponibile alla pagina lavoro "curricula" e offerte di imprese, ed
è indubbiamente un'agevolazione dell'incontro fra domanda e offerta
di lavoro. Bisogna dire che non è l'unico servizio per imprese e
lavoratori, rispetto ai quali agiscono sia i servizi pubblici per
l'impiego, sia agenzie del lavoro privato (pensiamo all'Agenzia del
lavoro interinale).
Ad oggi gli archivi delle sezioni circoscrizionali per l'impiego
non consentirebbero il collegamento con la borsa continua nazionale
del lavoro. Non sono ancora stati identificati tutti gli aspetti
tecnici operativi necessari e devono essere creati dei nodi di
interconnessione. Un primo passo avanti è stato fatto con la
pubblicazione del decreto interministeriale del 13 ottobre 2004. Da
quanto esposto emerge che il sistema è attualmente in fase
sperimentale nelle Regioni che dicevo, la rete nazionale e i nodi
regionali non sono ancora stati sviluppati; la Regione Valle
d'Aosta ha iniziato ad esercitare le competenze su questa materia
dal 1° ottobre 2005 e l'anagrafe lavoratori presente presso le
sezioni circoscrizionali non è adeguata alle esigenze della borsa
lavoro.
Quali sono le tempistiche per dare attuazione alla borsa lavoro?
Va detto che la legge sulle politiche del lavoro, legge n. 7/2003,
ha ribadito l'impegno della Regione per la realizzazione del
"Sistema Informativo Lavoro" (SIL). Era stato fatto già un lavoro
con gli uffici periferici del Ministero del lavoro negli anni
passati in questa direzione. Ovviamente l'impegno della Regione è
per un collegamento con la borsa continua del lavoro; oggi, in
Valle d'Aosta, esiste un sito alla pagina "lavoro" del sito della
Regione che pubblica le offerte di lavoro del Dipartimento e delle
sezioni circoscrizionali per l'impiego con un aggiornamento
settimanale. È vero che questo è un sito regionale e non è in
collegamento con la rete nazionale; per fare questo - noi
prevediamo per la seconda metà dell'anno prossimo - siamo in
contatto con le Regioni che stanno effettuando la sperimentazione,
per avere in riuso il "software" sviluppato per i centri per
l'impiego, in modo tale da poter far sì che la borsa continua del
lavoro possa essere attivata anche in Valle d'Aosta. Comunque il
fatto che non sia stata attivata oggi, è dovuto a 2 motivi: perché
la Regione Valle d'Aosta non ha fatto parte delle 4 Regioni
sperimentali; perché sul piano tecnico non sono stati sciolti
alcuni nodi per quanto riguarda reti e quant'altro.
Presidente - La parola al Consigliere Frassy.
Frassy (CdL) - La mia sarà una replica molto breve. Mi ritengo
parzialmente soddisfatto e spiego dove sono insoddisfatto. Sono
insoddisfatto sulla parte che si riferisce alla deliberazione di
Giunta, sono maggiormente soddisfatto sul riferimento alla borsa
telematica, nel senso che l'Assessore ha delineato un percorso che
ci sembra abbastanza chiaro, compiuto nei tempi e nei modi, e devo
dire che rispetto ad altri percorsi che spesso non si riescono a
capire perché forse non esistono, in questo caso ci sembra di poter
dire che il percorso è stato ben delineato, perché da questo punto
di vista siamo soddisfatti. Siamo invece perplessi sull'utilità di
queste "azioni-tampone" che sono state messe in piedi nel passato e
ancora nel presente in relazione a questa deliberazione, che fa
affidamento su 2 laureati in psicologia per attivare dei colloqui
finalizzati al conseguimento dell'impiego ottimale di chi lo sta
cercando.
Non crediamo che il posto di lavoro lo si possa trovare con
questo tipo di provvedimenti, non riteniamo che chi è disoccupato
abbia necessità dello psicologo per cercare lavoro; può, forse,
avere necessità dello psicologo per altre problematiche che gli
possono derivare dal suo stato di disoccupato, ma abbiamo dubbi che
questi siano provvedimenti che possano aumentare lo stato di
occupabilità della popolazione valdostana, e qui chiudo, fatta
forse un'eccezione: che sicuramente questi 2 psicologi sono due
disoccupati in meno!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK