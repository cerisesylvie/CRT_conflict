Consiglio Regionale della Valle d'Aosta - Oggetto del Consiglio n. 279 del 2 dicembre 1998 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
CONSULTE COMMISSIONI E ORGANI COLLEGIALI
Precedente
Successivo
Resoconto integrale del dibattito dell'aula
Oggetto del Consiglio n. 279 del 2 dicembre 1998 - Resoconto
OGGETTO N. 279/XI Attività della CREL e iniziative per il
rispetto delle attribuzioni previste dalla legge istitutiva.
(Interpellanza)
Interpellanza Visto quanto previsto dalla legge regionale 23
novembre 1994, n. 70 "Istituzione della Consulta regionale
dell’Economia e del Lavoro" (CREL);
Constatato che sono state disattese le attribuzioni previste
dalla legge stessa;
i sottoscritti Consiglieri regionali
Interpellano
la Giunta regionale per conoscere:
1) quali iniziative intende assumere onde far rispettare dal
CREL il mandato ricevuto dal Consiglio regionale;
2) il consuntivo delle attività svolte dalla sua costituzione ad
oggi.
F.to: Beneforti - Curtaz - Squarzino Secondina
Président
La parole au Conseiller Beneforti.
Beneforti (PVA-cU)
I compiti che la legge assegna alla
CREL credo che siano molto importanti, concretizzano la
partecipazione, la collaborazione delle parti interessate ai
processi di sviluppo economico della nostra Regione. Questa
Consulta è lo strumento a disposizione per contribuire alla
determinazione delle scelte dell'ente pubblico, della Giunta
regionale.
Le componenti chiamate a farne parte, da notizie che ho avuto in
questi giorni di discussione del bilancio, forse non hanno compreso
o non hanno voluto comprendere il ruolo che erano chiamate a
svolgere nell'interesse dell'intera collettività valdostana.
Noi non abbiamo riscontrato infatti la presentazione di piani
previsionali o programmatici e non abbiamo neanche visto alcun
consuntivo dell'attività svolta da quest'ente dal 1994 ad oggi. Per
questo motivo abbiamo presentato quest'interpellanza, per conoscere
appunto qual è la vera situazione della CREL.
Volevamo sapere se questa Consulta ha risposto agli scopi che la
legge istitutiva le ha assegnato, se ci sono anche responsabilità
per l'eventuale mancato funzionamento di quest'ente, se tutti i
membri che dovevano essere designati sono stati designati, se ha
avuto una conduzione autonoma e all'altezza dei compiti che le
venivano affidati ed infine se c'è l'intenzione di farla continuare
a funzionare dato che il bilancio di previsione per il 1999 non è
che sia stato presentato dalla Consulta, ma a quanto ho capito è la
Giunta regionale che ha inserito al capitolo una somma di 40
milioni per dare la possibilità alla Consulta di continuare a
funzionare.
Pensiamo che sia una cosa utile perché rappresenta a nostro
avviso uno strumento di confronto necessario nonché un supporto non
indifferente per la Giunta e anche per il Consiglio regionale viste
le attribuzioni che gli assegna l'articolo 5 della legge
stessa.
Non mi dilungo oltre ed aspetto di conoscere una risposta agli
interrogativi che ho presentato con quest'interpellanza.
Président
La parole à l'Assesseur au budget, aux finances
et à la programmation, Agnesod.
Agnesod (UV)
Credo sia importante evidenziare che finora
la Regione non ha speso nulla sul capitolo di spesa riferito alla
CREL, quindi sono state delle indicazioni inserite senza avere come
conseguenza una spesa di riferimento.
La Conferenza regionale dell'economia e del lavoro è stata
istituita con legge regionale n. 70 il 23 novembre 1994 con
l'obiettivo di creare un momento di sintesi e di collaborazione fra
la Regione, gli enti locali e le forze economiche e sociali sui
problemi dell'economia.
Tale Conferenza avrebbe dovuto svolgere un ruolo che altrove
compete alle camere di commercio o ad altri organi che affrontano
tematiche riguardanti le categorie economiche e produttive. In
effetti, questa Conferenza ha avuto un avvio piuttosto lento dovuto
in parte alla novità dello strumento e in parte al fatto - e questo
non è un aspetto secondario - che le diverse categorie hanno spesso
preferito continuare a gestire le loro problematiche in maniera
diretta con l'Amministrazione regionale.
Ciò detto, la CREL ha comunque adempiuto alla sua funzione
istituzionale cominciando con l'approvazione del proprio Statuto ed
esprimendo il suo parere sui progetti di legge regionale in materia
di programmazione nel settore dell'economia, della finanza e
dell'impiego, in particolare sui progetti di legge finanziari e sul
bilancio della Regione.
Questo è quanto in questi anni la CREL ha fatto.
Pur essendo dotata di personalità giuridica di diritto pubblico
che ne fa un organismo autonomo dal punto di vista gestionale e
finanziario, occorre rilevare che la CREL non è riuscita ad imporsi
come unica struttura di riferimento nei confronti
dell'Amministrazione né a sviluppare quel potenziale che la legge
le conferiva. In particolare, ha svolto solo marginalmente le
attività di analisi e di ricerca sull'incidenza delle leggi nella
realtà socio-economica regionale e sulle prospettive di evoluzione
dell'economia valdostana a cui faceva riferimento anche il
Consigliere Beneforti.
Siamo comunque convinti che le forze economiche e sociali
debbano sostenere e promuovere i loro interessi attraverso uno
strumento adeguato che le rappresenti in maniera autonoma e che
renda operativo quel momento propositivo di analisi e concertazione
con l'ente pubblico.
Quindi la nostra indicazione è che un'eventuale revisione della
CREL non può che essere concepita se non in un quadro di
riflessione più generale sull'istituzione di un nuovo tavolo di
negoziato fra le diverse categorie professionali, l'Amministrazione
regionale sicuramente e anche gli enti locali, tenendo conto
dell'esigenza di trovare una soluzione a questo problema e insieme
a quello dell'istituzione in Valle d'Aosta di una camera di
commercio o di un organismo equivalente.
In questo contesto vediamo che possa concludersi l'esperimento
CREL, ma soltanto con la creazione e l'istituzione di una realtà
che la sostituisca e che riesca a riprodurre quelli che sono i
principi ispiratori della legge istitutiva della Consulta.
Président
La parole au Conseiller Beneforti.
Beneforti (PVA-cU)
Praticamente da parte della Giunta e
dell'Assessore tutto dipenderà dalla volontà che esprimeranno le
categorie che dovrebbero comporre la Consulta, quindi saranno
sentite nuovamente queste organizzazioni come pure gli enti locali
per appurare se c'è la volontà politica di arrivare a ricostituire
la Consulta, tenendo presente anche che sul tappeto - a quanto ho
capito - c'è anche il discorso della camera di commercio.
Personalmente vi dico che dobbiamo discutere a fondo anche in
questo Consiglio del problema della camera di commercio perché vi
dico francamente che non sono convinto del tutto della necessità di
istituire in questa Regione la camera di commercio. Io sono più che
convinto invece che si debba dare una struttura diversa
all'Assessorato competente piuttosto che andare a costituire un
carrozzone come può essere la camera di commercio. Vengo da altre
province dove ho lavorato, ho vissuto e ho fatto attività sindacale
e dove c'erano le camere di commercio e quindi abbiamo visto anche
come questi organismi possano o non possano rappresentare gli
interessi della Comunità.
Tenete presente che la gestione della camera di commercio è
affidata alle stesse organizzazioni che dovevano gestire il CREL;
se ci vogliamo affidare a queste organizzazioni che hanno trattato
il CREL come lo hanno trattato, non so quale fiducia si può avere
in una camera di commercio.
Ero e resto convinto che questa struttura potrebbe essere uno
strumento di confronto reale su tutti i problemi dello sviluppo
economico nella nostra Regione; quello che chiedo alla Giunta
regionale è di fare tutto il possibile per metterla in condizione
di funzionare e di mettere al coordinamento persone che abbiano le
caratteristiche per condurre questa struttura, comunque prendo atto
della risposta dell'Assessore e mi riservo di tornare
sull'argomento.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK