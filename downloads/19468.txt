Consiglio Regionale della Valle d'Aosta - Oggetto del Consiglio n. 2626 del 9 maggio 2002 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ORDINE PUBBLICO - FORZE ARMATE
UNIONE EUROPEA E RAPPORTI INTERNAZIONALI
Precedente
Successivo
Resoconto integrale del dibattito dell'aula
Oggetto del Consiglio n. 2626 del 9 maggio 2002 - Resoconto
OGGETTO N. 2626/XI Solidarietà a tutti gli uomini delle forze
dell'ordine in relazione a quanto avvenuto a seguito della
manifestazione di marzo 2001 a Napoli. (Reiezione di
risoluzione)
Risoluzione Il Consiglio regionale della Valle d'Aosta
Richiamati i noti provvedimenti cautelari adottati dalla
magistratura nei confronti di alcuni agenti della Polizia di Stato
che si sarebbero resi colpevoli di aver ecceduto nei metodi attuati
nel mantenere l'ordine pubblico in occasione della manifestazione
"Global Forum" svoltasi a Napoli nel marzo 2001;
Ravvisato che sui fatti di Napoli e Genova sono ancora da
individuare organizzatori ed esecutori dei violenti scontri di
piazza che hanno seminato il panico tra i cittadini, danneggiando
ampi spazi urbani e numerose strutture private;
Auspica
che le energie e le attenzioni della magistratura inquirente si
rivolgano con almeno altrettanta energia di quella impiegata
nell'indagare i poliziotti di Napoli, anche nei confronti di quanti
hanno deliberatamente sovvertito le norme del convivere civile;
Esprime
solidarietà, a tutti gli uomini delle Forze dell'Ordine da
sempre impegnati - a rischio della propria incolumità personale - a
garantire anche nelle situazioni più difficili il mantenimento
della sicurezza pubblica.
F.to: Frassy - Lattanzi - Tibaldi
Président
La parole au Conseiller Frassy.
Frassy (FI)
Penso che ci sia da aggiungere relativamente
poco a quanto abbiamo scritto, anche perché quanto abbiamo scritto
è la sintesi di fatti e di notizie che sono di dominio pubblico e
che ormai da più di una settimana occupano le prime pagine dei
giornali.
È notorio cosa è accaduto nel marzo 2001 a Napoli e nel giugno
2001 a Genova, è notorio ciò che è accaduto recentemente a Napoli,
dove otto poliziotti sono stati soggetti a provvedimenti cautelari,
quello degli arresti domiciliari in quanto gli sono state
contestate determinate situazioni per le quali avrebbero ecceduto
nel garantire l'ordine pubblico in quel contesto. Vorremmo evitare
di aprire una polemica che non ci porterebbe probabilmente da
nessuna parte, però riteniamo che come istituzione, che rappresenta
questa regione e questi cittadini, non si possa non esprimere quel
senso di solidarietà e di vicinanza che ci sembra di aver percepito
a tutti i livelli nei confronti di quelle forze dell'ordine che in
maniera forse un po' ingiusta e sicuramente semplicistica sono
state equiparate a quelle persone che i danni effettivamente li
hanno provocati mettendo a ferro e a fuoco le città.
Non vogliamo anticipare nessun giudizio, anche se sappiamo bene
che in base ai principi costituzionali vige la presunzione di
innocenza sino a quando non vi è una sentenza passata in giudicato,
ma riteniamo vada evidenziato come sia auspicabile che, al di là di
questi provvedimenti che sono stati adottati nei confronti dei
tutori dell'ordine, ci sia la stessa solerzia da parte della
Magistratura nei confronti di quanti hanno responsabilità maggiori
e più gravi per i disordini che sono accaduti sui fatti di
Napoli.
Il nostro documento ha la semplice volontà di testimoniare come
l'opera svolta dalle forze dell'ordine non sia in discussione e
come i fatti di Napoli rimangano una parentesi sulla quale spetterà
alla Magistratura in tempi veloci - auspichiamo - arrivare a
definire le effettive responsabilità dei fatti che sono
contestati.
Potrei aggiornare questa riflessione su quanto abbiamo letto nei
giornali di ieri e di oggi in riferimento alle affermazioni fatte
dal Capo della Procura di Napoli nella sede di audizione presso la
Commissione antimafia, ma ritengo che anche queste siano situazioni
chiare per le quali diventa inutile ogni ulteriore commento, perciò
termino auspicando che ci sia da parte del Consiglio un voto
unanime che riconosca agli uomini delle forze dell'ordine il loro
impegno nella tutela dell'ordine pubblico e della sicurezza di noi
tutti.
Si dà atto che, dalle ore 13,52, presiede il Vicepresidente
Viérin Marco.
Presidente
La discussione generale è aperta.
La parola al Consigliere Curtaz.
Curtaz (PVA-cU)
Ho apprezzato il tono quasi dimesso del
collega Frassy, può darsi stanco dal contenzioso politico, ma non
ho assolutamente apprezzato l'iniziativa del gruppo di Forza
Italia, il cui obiettivo strumentale è fin troppo evidente. Invidio
coloro che hanno delle certezze assolute, quelli che dividono i
buoni dai cattivi, quelli che già sanno, senza conoscere un solo
atto processuale, chi sono gli innocenti, chi sono i colpevoli, chi
sono i perseguitati, chi sono i persecutori. Mi sembrano quelle
discussioni in famiglia o al bar che abbiamo fatto recentemente per
la vicenda del piccolo Samuele, dove tutti sapevano in anticipo - a
cominciare da "Porta a Porta? fino al bar del mio Paese -, senza
conoscere una riga degli atti processuali, chi era il colpevole e
chi non lo era. Io non ho queste certezze, io mi limito a rilevare
che non può esistere su una materia così delicata un appoggio
aprioristico ad una tesi, anche perché attenzione, caro Consigliere
Frassy…
Frassy
(fuori microfono)
… non hai letto il
documento…
Curtaz (PVA-cU)
… no, l'ho
letto benissimo… attenzione, caro
Frassy, a non fare delle confusioni. Non è una vicenda in cui è
accusata la polizia o le forze dell'ordine, come è scritto nel tuo
documento, ma è una vicenda in cui sono imputati dei singoli
poliziotti, dei presunti innocenti fino a prova contraria, nei
confronti dei quali vi sono dei magistrati inquirenti e un GIP che
ha controfirmato delle richieste - c'è anche dell'imprecisione
nella tua risoluzione perché si parla di Magistratura inquirente
quando i provvedimenti cautelari vengono emessi dai GIP e non dalla
Magistratura inquirente -, c'è un processo aperto con delle misure
che ritengo gravi, che possono essere discutibili, che vanno
verificate e per le quali gli imputati hanno diritto di difendersi
nelle sedi opportune, in un ordinamento giuridico che prevede per
gli imputati delle forme di garanzia processuali piuttosto
chiare.
C'è il tribunale del riesame, che riesaminerà questi
provvedimenti cautelari, ci sarà un processo in cui si stabilirà se
queste persone sono colpevoli o se sono innocenti come tutti ci
auguriamo, ma i processi non si fanno nei bar, non si fanno in
piazza, non si fanno nelle aule consiliari, né con intenti
colpevolisti, né con intenti innocentisti. Così come va verificato
se dei singoli poliziotti hanno o meno commesso dei reati, dico con
altrettanta chiarezza che andrà accertato dai competenti organi se
ci sono dei magistrati che hanno commesso degli errori o degli
abusi professionali e in quel caso ci sarà chi è competente a
decidere sulle responsabilità dei magistrati.
È per questo che occorre su questa vicenda avere non un
atteggiamento di disinteresse perché è giusto in democrazia che ci
si interroghi, è giusto che si dibatta, è giusto che si dica la
propria opinione, però bisogna anche avere l'umiltà di aspettare il
risultato delle indagini che vengono fatte ai vari livelli: penale,
disciplinare, ecc., in modo che sia accertata la cosiddetta "verità
processuale?. L'emettere dei giudizi anticipati in cui esprimere
solidarietà ad una categoria perché alcuni dei propri membri sono
stati accusati - ingiustamente o giustamente non lo so - di reati
piuttosto gravi visto il ruolo che rivestivano mi sembra
un'iniziativa strumentale ed inopportuna.
Presidente
La parola al Consigliere Frassy per mozione
d'ordine.
Frassy (FI)
La mozione d'ordine è questa: la risoluzione
è il testo scritto, quello che sta scritto sui giornali o quello
che sta scritto nelle teste di ognuno di noi non è in votazione. Il
collega Curtaz ha dimostrato di aver
spostato…
(proteste del Consigliere Curtaz, fuori microfono)
… qui non stiamo discutendo della
solidarietà, insomma non si può dire che il Consiglio votando
questo documento voti la solidarietà agli otto che sono inquisiti,
non è vero, perché la solidarietà è a tutti gli uomini delle forze
dell'ordine, perciò il collega Curtaz ha fatto un discorso
tendenzioso fuorviante, di più la Magistratura inquirente, collega
Avvocato Curtaz, è quella che indaga e lei ha volutamente
strumentalizzato l'auspicio…
(interruzione del Consigliere Curtaz, fuori
microfono)
… ma no, perché la Magistratura
inquirente è cosa diversa! Non si può incentrare il
dibattito…
Presidente
Collega Frassy, dirà questo in dichiarazione
di voto.
La parola al Consigliere Fiou.
Fiou (GV-DS-PSE)
Il contesto in cui interviene questa
mozione è assai delicato, come è già emerso; interessa risvolti di
grande rilevanza democratica e vede coinvolti tre soggetti
istituzionali importanti con ruoli specifici che riguardano le
vicende che si sono svolte: la Polizia, la Magistratura, il
Governo. Ci sono stati avvenimenti da cui possono emergere abusi di
singoli poliziotti, come è stato detto, abusi su cittadini - e dico
di singoli poliziotti anch'io e non della Polizia. Se ciò fosse
avvenuto, sarebbe grave: si tende a dimenticare questo aspetto.
Quei poliziotti, che avevano il compito di garantire la vita
democratica dei singoli cittadini e delle istituzioni, avrebbero
abusato del loro potere con iniziative di segno opposto. Ad
appurare la verità dei fatti è preposta la Magistratura alla quale
deve essere garantita la massima serenità di lavoro, non deve
inoltre essere messo in discussione il ruolo e il lavoro quotidiano
della Polizia, infatti si parla di singoli poliziotti.
Va respinto perciò ogni tentativo che interferisca o nel diritto
dei cittadini a veder fatta giustizia in merito ad abusi,
ovviamente se ci sono stati, o il dovere della Magistratura di
svolgere il suo compito fino in fondo nel ricercare la verità dei
fatti o il riconoscimento del lavoro prezioso quotidiano della
Polizia. Sono da giudicare negativamente in tal senso gli
interventi di alcuni ministri o di personaggi intervenuti da varie
parti e che hanno introdotto elementi di confusione e di turbativa
dell'operato dei vari attori in campo aprendo così la strada a
conflitti di ruoli e di competenze e anche a pericolosi dubbi circa
il rispetto dei diritti democratici.
Riteniamo che la mozione presentata dal gruppo Forza Italia
concorra inopportunamente e strumentalmente al clima di conflitto e
di confusione in atto sugli avvenimenti in questione, infatti non
fa distinzione fra eventuali singoli fatti colpevoli e il lavoro
quotidiano della Polizia, così come usa una formulazione
tendenziosa nel suggerire attenzioni all'operato della
Magistratura. Questo non vuol dire che la Magistratura non debba
perseguire i fatti violenti, anche quelli avvenuti nella piazza nei
confronti della Polizia; per questi motivi respingiamo fermamente
la risoluzione proposta.
Presidente
La parola al Consigliere Marguerettaz.
Marguerettaz (SA)
Credo che questa mozione tocchi, come è
evidente, un argomento che ha tenuto banco sulle prime pagine dei
giornali in questo ultimo periodo e che è di una delicatezza
notevole perché mette sui piatti della bilancia due componenti
essenziali del sistema democratico del nostro Paese: da una parte
la Magistratura, dall'altra le forze dell'ordine.
Ritengo che, sui fatti accaduti, ognuno di noi si sia fatto un
giudizio personale, che proprio per la delicatezza del tema, sia
bene rimanga un giudizio personale e privato. Il ruolo che deve
giocare il Consiglio regionale in questi casi non è il ruolo che
devono giocare i giornali, non è il ruolo che deve giocare il
singolo cittadino con la propria libertà di pensiero, ma è un ruolo
istituzionale. Se è giusto che un Consiglio regionale esprima la
solidarietà nei confronti delle forze di polizia, che hanno
lamentato evidentemente dei problemi di rapporto con la
Magistratura, è altrettanto vero che il Consiglio regionale non può
assumere una risoluzione così come è stata impostata per un motivo
molto semplice: perché se è vero che non c'è una parola di condanna
esplicita nei confronti della Magistratura, l'impalcatura stessa
della risoluzione fa sì che tutti capiscano che se si dà
solidarietà solo alle forze dell'ordine, e quindi va da sé che non
la si dà alla Magistratura.
C'è un problema grosso alla radice di tutto questo e vorrei
farlo presente anche al collega Frassy che fa parte della forza di
maggioranza relativa al Governo nazionale.
È certamente giusto ed opportuno che la Magistratura, così come
dite voi stessi, faccia chiarezza totale su questa vicenda, così
come è giusto che se ci sono dei poliziotti che hanno abusato dei
loro poteri, vadano puniti. C'è una parte che rimane scoperta e che
rimanda ad un problema ancora più grosso, che è quello della
responsabilità dei magistrati.
Vado a memoria, ma credo che gli Italiani si siano già espressi
anche attraverso un referendum su questo tema e che devo dire
raramente, anzi, ad onor del vero mai, ho visto applicare. Allora
la mozione di Forza Italia tende a far assumere al Consiglio una
posizione non dico strumentale, ma quanto meno "emozionale?: è un
ruolo che da privato cittadino potrei anche sentirmi di rivestire,
ma non nella funzione che sono chiamato ad assolvere in
quest'aula.
Presidente
La parola al Vicepresidente Lattanzi.
Lattanzi (FI)
Noi lo sapevamo che si correva un rischio a
presentare un documento di questo tipo, abbiamo cercato per la
verità di essere molto attenti alla formulazione di questo
documento perché è vero che poteva succedere quello che poi di
fatto è successo, cioè che tutti quelli che sono intervenuti hanno
utilizzato lo spazio di questo dibattito per allargare anche a
considerazioni personali rispetto alla correttezza dell'atto della
custodia cautelare rispetto agli otto indagati, rispetto alla
posizione della Magistratura e del referendum, come abbiamo
giustamente sentito anche dal Consigliere Curtaz e quindi della non
applicabilità di certe regole che il popolo desidererebbe.
Noi lo sapevamo che questo documento poteva dare la possibilità
di dire molte cose, però credo che sia onestamente corretto dire
quello che noi volevamo che questo Consiglio esprimesse: noi non
parlavamo e non vogliamo parlare degli otto indagati, non ci
interessa appoggiare gli otto indagati, non è cosa che ci compete e
capisco che sarebbe politicamente imbarazzante farlo, nessuno di
noi lo ha fatto, non vogliamo "cavalcare? in maniera strumentale
questa situazione congenita, noi abbiamo percepito la richiesta
delle forze dell'ordine che hanno visto in questo atto una
delegittimazione generale delle forze di sicurezza, che hanno
sentito il bisogno di sentire le istituzioni vicino a loro, anche
per dire indipendentemente da come procederà quella situazione di
Napoli, le forze dell'ordine hanno le istituzioni vicino a loro e a
loro è riconosciuto il ruolo importante nella società italiana.
Questo è il senso della mozione.
Noi vi chiediamo scusa, ma non vogliamo che voi interpretiate le
nostre emozioni, noi vi chiediamo di aderire o non aderire a quello
che sta scritto e di scritto rispetto a Napoli non c'è nulla
nell'"Auspica? e nell'"Impegna?. Noi chiediamo che questo Consiglio
come istituzione sia vicino in generale alle forze dell'ordine che
in questo momento si sentono colpite, delegittimate, mentre noi
riteniamo che il popolo sia molto loro vicino.
Ho avuto modo di incontrare le forze dell'ordine che
manifestavano e non si è parlato del caso di Napoli, si è parlato
del desiderio, della necessità che il Governo e il Parlamento
esprimano solidarietà, così come è avvenuto d'altronde perché le
forze dell'ordine hanno avuto la solidarietà delle forze politiche
di maggioranza e di opposizione, ma - ripeto - le forze dell'ordine
in generale, proprio perché quella vicenda non possa in nessun modo
dividere le istituzioni che sono a garanzia della nostra società.
Il nostro senso è quello, vi chiedo scusa se sono intervenuto, ma
ho ritenuto opportuno rimanere al testo scritto e al sentimento che
volevamo esprimere con questo documento.
Siamo qui a dire:
"volete emendare il testo??
Emendiamolo, ma non stravolgete il senso profondo di quello che
volevamo dire, non c'è nessun riferimento ai magistrati di Napoli,
non c'è nessun riferimento agli otto indagati, non c'è nessun
riferimento se è giusto o sbagliato, anzi devo dire la verità: ho
condiviso l'intervento del collega Curtaz; peccato che non era
quello il tema, peccato che non era quello che volevamo sentirci
dire su questo argomento, che è un altro argomento perché, per
quanto riguarda il funzionamento della democrazia e delle regole
fondamentali della democrazia e delle regole costituzionali, sono
assolutamente d'accordo con lei, a parte qualche inesattezza che
penso il collega Frassy avrà modo di chiarire, ma fra avvocati, non
in termini politici. Io in termini politici sono d'accordo con lei:
che ognuno debba fare il suo mestiere, che noi non dobbiamo in
nessun modo influire, come diceva il Consigliere Fiou:
assolutamente!
Noi desidereremmo però… se voi non
siete d'accordo, votate contro, astenetevi, noi voteremo a favore,
che le forze dell'ordine, anche quelle valdostane piuttosto che
quelle nazionali sentano che l'istituzione Regione Valle d'Aosta è
vicina alle forze dell'ordine.
Non credo che ci sia nessun imbarazzo in questo senso a dire se
riteniamo che in questo momento le forze dell'ordine abbiamo
bisogno di sentirci, come politici tutti, indipendentemente dal
colore, vicino a loro.
Presidente
Si passa alle dichiarazioni di voto.
La parola al Consigliere Cottino.
Cottino (UV)
Brevissimamente. Credo che il problema sia
stato inquadrato da tutti quelli che mi hanno preceduto. Al di là
di questioni ideologiche, che credo sia bene non entrino in una
vicenda di questo genere, riteniamo che questa risoluzione dica
anche delle cose che non sono state (volutamente) precisate, come
giustamente ha sottolineato il collega Marguerettaz, pertanto, per
quanto ci riguarda, ci asterremo sulla risoluzione.
Presidente
La parola al Consigliere Fiou.
Fiou (GV-DS-PSE)
Sottolineo anch'io che fra ciò che hanno
espresso a voce i colleghi di Forza Italia e ciò che sta scritto
nella mozione c'è una bella differenza! C'è una differenza
soprattutto su ciò che la mozione richiama, per cui credo che una
buona proposta sarebbe quella di ritirarla, in caso contrario, noi
voteremo contro.
Presidente
La parola al Consigliere Frassy.
Frassy (FI)
Devo esprimere rammarico personale oltre che
del gruppo per la dietrologia che è stata costruita attorno a
questa risoluzione, dietrologia perché, colleghi consiglieri, vi
sfugge che questa risoluzione è stata depositata ieri sera quando
nella mattinata di ieri stesso si leggeva ciò che Cordova aveva
dichiarato all'antimafia su ciò che accadeva nella Procura di
Napoli. Abbiamo ritenuto che questo non fosse l'argomento, di
conseguenza non abbiamo assolutamente inserito nel contesto di
questa risoluzione le problematiche di quella Procura o della
Magistratura.
Abbiamo solo voluto portare in quest'aula un documento che
esprimesse la solidarietà ad una categoria che - non perché lo
diciamo noi, ma perché lo dicono gli appartenenti a quella
categoria - si sente in questo momento colpevolizzata ingiustamente
e in maniera globale da quei fatti, tant'è che le manifestazioni
simboliche che le forze dell'ordine hanno tenuto negli scorsi
giorni in tutte le piazze italiane dimostravano semplicemente
questa verità: che, a fronte di un fatto che è stato oggetto di
grande attenzione mediatica, è serpeggiato per un momento nella
popolazione il convincimento che qualcuno urlava nelle piazze di
tanti anni fa "polizia cilena?. Questa è una realtà che fa male a
quanti, portando quella divisa per un pugno di euro, mettono a
repentaglio la loro vita per la nostra sicurezza. È retorica? Noi
riteniamo che non sia retorica e riteniamo che sia tendenzioso e
fuorviante dire che questo documento non si può votare perché,
anche se non dice certe cose, in realtà sono sottese perché questo
è stato il senso delle parole del collega Marguerettaz travisate
dal collega Fiou.
Il Consigliere Marguerettaz non ha detto che qui ci sono delle
cose scritte che non sono state dette nella relazione, ha detto
esattamente l'opposto: che in questo documento mancano dei passaggi
e che di conseguenza si presuppone che…
Ci dispiace che su un argomento relativamente semplice, ma di
grande attualità per quelli che sono i poteri dello Stato che
vengono coinvolti, questa Regione si "sfili?, mi dispiace che dei
colleghi abbiano voluto strumentalizzare leggendo un documento che
non c'è, collega Curtaz, perché la Magistratura inquirente è quella
che deve indagare, perciò la tua lezioncina di diritto era
fuorviante quanto meno perché se tu leggi:
"noi auspichiamo la
Magistratura inquirente di
indagare…?
, eccetera, perciò mi
sembra giusto dal punto di vista della forma e della tecnica
giuridica, se così la vuoi definire.
Noi non abbiamo altro da aggiungere, se non da esprimere
l'imbarazzo di un Consiglio che su una questione del genere non
abbia la sensibilità di dire:
"Il vostro documento è troppo
forte, il vostro documento è inadeguato, proponiamo delle
integrazioni che consentano a questo Consiglio di esprimere una
solidarietà che riteniamo dovuta?
, anche perché, colleghi, non
nascondiamoci dietro l'astensione perché il meccanismo
regolamentare di questo Consiglio fa sì che il voto di astensione
sia un voto contrario.
Mi auguro che il Presidente della Regione nella sua duplice
veste di responsabile anche delle forze dell'ordine possa fare una
proposta che ci salvi da un imbarazzo che veramente non avremmo
voluto correre.
Presidente
La parola al Consigliere Curtaz.
Curtaz (PVA-cU)
Per quanto riguarda il nostro gruppo, non
ci rifugeremo nel voto di astensione, ma voteremo contro questa
proposta e non siamo neanche in imbarazzo nonostante l'iniziativa
del collega Frassy, che forse con la sua ultima frase ha rivelato
il tono strumentale di questa risoluzione, non abbia magari
consentito a qualcuno di esprimersi in maniera chiara come il
Consigliere Frassy intendeva. Ritengo peraltro - ed è l'unico
merito che riconosco a questa risoluzione - che siano state poste
anche delle questioni vere che sono state discusse nel dibattito:
si è accennato da parte del collega Lattanzi alla delegittimazione
delle forze dell'ordine, può darsi che sia un problema vero; si è
parlato da parte del collega Marguerettaz di quanto sia raro che i
magistrati vengano puniti e io che sono un po' nell'ambiente gli
dico che è meno raro di quanto lui sospetti perché ci sono casi di
giudici destituiti o trasferiti, con sanzione disciplinare, oppure
magistrati che abbiano pagato di tasca propria per errori, tant'è
che si assicurano come fanno gli avvocati, i commercialisti, gli
ingegneri, un po' tutti insomma.
È raro, ma non è inconsueto, come non è stato inconsueto
soprattutto in un certo periodo che i magistrati venissero imputati
anche per gravi reati. Questo è un problema vero, questi sono
problemi veri.
Non sono d'accordo quando si utilizzano questi problemi veri per
un'iniziativa che, a mio giudizio - ed è un giudizio politico -,
definisco questa sì fuorviante e tendenziosa perché il riferimento
nella vostra risoluzione ai fatti di Napoli, ai fatti di Genova,
alla situazione degli otto agenti è troppo esplicito perché
possiate dire:
"Non volevamo affatto fare riferimento a quegli
otto casi?
.
Lo capisco anch'io che poi nell' "Esprime? si pone la cosa in
generale, però tutto lo spunto è derivato da questa materia, allora
io avrei capito, visto che c'è la delegittimazione della Polizia,
visto che c'è un'analoga mille volte più forte delegittimazione
della Magistratura, che ci fosse stata un'espressione di
solidarietà - in quel caso forse l'avrei anche votata - non solo a
tutte le forze dell'ordine, che fanno coraggiosamente e
doverosamente il proprio lavoro per un pugno di soldi, ma anche a
quei magistrati - e sono la stragrande maggioranza - onesti,
coscienziosi, corretti che fanno il loro lavoro e che oggi sono
pubblicamente biasimati, attaccati da certe forze politiche in
maniera generica perché tutte le manifestazioni di dissenso non
avvengono mai nei confronti della singola persona, ma nei confronti
della Magistratura, quasi che fossero tutti responsabili di
iniziative eventualmente sbagliate di singoli magistrati. Quindi il
nostro voto sarà contrario.
Presidente
Pongo in votazione la risoluzione in
oggetto:
Consiglieri presenti: 22
Votanti: 8
Favorevoli: 2
Contrari: 6
Astenuti: 14 (Borre, Cerise, Charles Teresa, Comé, Cottino, Cuc,
Marguerettaz, Ottoz, Pastoret, Praduroux, Rini, Vallet, Viérin D. e
Viérin M.)
Il Consiglio non approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK