Consiglio Regionale della Valle d'Aosta - Oggetto del Consiglio n. 1413 del 26 settembre 1990 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 1413 del 26 settembre 1990 - Resoconto
OGGETTO N. 1413/IX - Soluzioni per il problema
dell’acqua potabile per il capoluogo regionale
(Interpellanza).
Presidente - Do lettura dell’interpellanza
presentata dal Consigliere Aloisi:
INTERPELLANZA
a mente dei trascorsi interventi sulla situazione idrica del
capoluogo regionale con riferimento ai parametri frazionali ed alla
fascia collinare nonchè alla infrastruttura adduttiva
dell’acquedotto Grand Combin;
visto che i processi di inquinamento dell’acqua
potabile, di interruzione nell’erogazione della
medesima per presunte riparazioni poste in essere ma, a quanto
pare, ininfluenti ed insufficienti, sono di estrema attualità;
sentite le rimostranze legittime degli abitanti delle frazioni
di Aosta, nonchè della fascia collinare che da anni subiscono
promesse di interventi risolutori, sempre disattese;
considerato che ai piedi delle vette più alte
d’Europa, sarebbe logico attendersi
un’acqua pura, di cui essere fieri, e non già
rigagnoli maleodoranti e talvolta "trattati" per renderli
potabili;
e che, il consumo di acqua minerale sta dilagando proprio per i
timori di fruizione di acque inaccettabili sotto il profilo della
salute;
ritenuto che, il Governo regionale, dopo anni di disinteresse,
sembrava intenzionato ad affrontare finalmente la problematica con
la costruzione dell’acquedotto Monte Bianco, ma che
a tutt’oggi perdurano inspiegabili remore e
ritardi;
tutto ciò premesso, il sottoscritto Consigliere regio-nale
interpella
il Presidente della Giunta regionale per sapere se si intende
avviare a soluzione il problema dell’acqua potabile
soprattutto per il capoluogo regionale e quali interventi sono
stati decisi per ovviare al contingente stato di scarsità e di poca
potabilità delle acque provenienti
dall’infrastruttura del Grand Combin.
Presidente
- Ha chiesto di parlare il Consigliere Aloisi,
ne ha facoltà.
Aloisi (MSI)
- Qui torniamo su un altro grave problema,
che ormai sistematicamente viene dibattuto di anno in anno e di cui
non si riesce mai a trovare una soluzione.
Abbiamo visto alcuni giorni fa un titolo sulla stampa che diceva
"acquedotto miliardario sotto accusa"
, e sempre alcuni
giorni fa
"acqua ancora inquinata"
, insomma questa è una
storia che si ripete ormai da troppo tempo.
Sono stati spesi per l’acquedotto del Grand
Combin 7 miliardi, e non è poca cosa, soprattutto se si fa
riferimento al fatto che questi 7 miliardi sono serviti a far sì
che si debba bere l’acqua così inquinata da liquami
di origine animale. E’ una cosa assurda e purtroppo
sono già parecchi anni che il sottoscritto solleva questo problema
con varie interpellanze, ma probabilmente lo solleva
inutilmente.
Con un acquedotto che è costato 7 miliardi, fra
l’indifferenza delle varie amministrazioni,
soprattutto quelle del passato, i Comuni di Bionaz, Oyace,
Valpelline, Roisan, Saint-Christophe e in parte di Aosta con le
frazioni di Arpuilles, di Porossan e del Beauregard, si trovano a
bere da anni acqua inquinata. E allora cosa dobbiamo fare?
Voglio brevemente ricordare l’iter di questa
drammatica situazione e mi auguro che essa, se ci sarà la
responsabilità e l’impegno da parte di questa nuova
amministrazione, soprattutto dell’Assessore alla
Sanità, venga definitivamente risolta.
Questa vicenda comincia nel 1985 con una petizione di alcuni
cittadini di Aosta, i quali dichiarano di avere
l’acqua di colore rossastro, con gusto sgradevole,
con una colorazione a tratti molto intensa, tale da causare danni
anche alla biancheria. L’odore era nauseabondo e la
rendeva imbevibile.
La vicenda continua nel 1986, quando si dice che
l’acqua potabile è inquinata in tre zone di Aosta,
l’acquedotto della comunità montana Grand Combin che
serve i Comuni di Roisan, Gignod e la zona est di Aosta e
Saint-Christophe è inquinato. Secondo i tecnici si tratta di
inquinamento batte-rico, non grave, appena al di fuori dei limiti
di tolleranza, mentre l’ufficio di igiene ha
predisposto tutta una serie di ulteriori controlli dai quali
dovrebbero risultare anche le cause
dell’inqui-namento.
Arriviamo al 7 ottobre 1986: l’acqua è inquinata
per cause sconosciute. Il sig. Cerise, presidente
dell’acquedotto, dichiara:
"La sorgente delle
acque si trova in località Crotte del Comune di Bionaz, a 2300
metri di quota, vi è quindi la massima garanzia della potabilità
della sorgente. Il terreno dove sono stati eseguiti i lavori per la
vasca di scarico e le opere di captazione è però molto sassoso, con
un drenaggio molto alto, è stato mosso, per cui occorrerà un
po’ di tempo perchè si assesti. Qui sarebbero
avvenute le infiltrazioni"
.
Il presidente della Comunità montana dice anche che dovranno
essere fatte le arginature delle acque provenienti dai pascoli
alti, per evitare che si ripetano simili inconvenienti. Siamo nel
1986: le stesse cose le sta ripetendo oggi sui giornali.
Sono trascorsi quattro anni e continuiamo a bere
l’acqua inquinata da liquami di origine animale, in
una regione quale è la Valle d’Aosta dove abbiamo i
ghiacciai, dove dovremmo avere l’acqua pura.
Sono trascorsi anni da allora e a tutt’oggi non è
stato risolto il problema. Questo è un fatto gravissimo, ho qui
anche gli interventi e le risposte che mi erano state date allora
dai vari assessori responsabili: l’Assessore Voyat,
il quale diceva che tutti i controlli erano stati fatti e
c’era il massimo impegno da parte
dell’Amministrazione regionale. Ma questo non è
stato fatto.
Quindi mi rivolgo in modo deciso a questa nuova maggioranza
perchè non si ripetano gli errori del passato. Prendo atto che ci
sono state delle dichiarazioni del nuovo Assessore che si impegna a
far sì che si risolva questo problema, ma mi auguro che questo
problema venga risolto definitivamente, perchè non è più
accettabile questa negligenza da parte delle amministrazioni.
Presidente
- Ha chiesto di parlare
l’Assessore alla Sanità e Assistenza Sociale
Beneforti, ne ha facoltà.
Beneforti (DC)
- Il Consigliere Aloisi ha presentato
questa interpellanza per sapere cosa si intende fare e come si
intende dare soluzione al problema dell’acqua
potabile nel capoluogo regionale e nella comunità del Grand
Combin.
Il problema dell’acqua sotto questi due aspetti
ormai si ripete, è vero, puntualmente e periodicamente, pertanto è
necessario affrontarlo una volta per tutte e cercare di risolverlo.
C’è un problema di potabilità e di carenza
nell’erogazione, per cui questi aspetti questa
maggioranza intende affrontarli e intende risolverli.
Dopo gli ultimi avvenimenti, come Assessore responsabile per la
parte di mia competenza ho convocato il Presidente della Comunità
montana e i sindaci interessati, abbiamo fatto un lungo confronto
su tutto il problema ed abbiamo impostato la risoluzione dello
stesso di comune accordo, in collaborazione tra Regione, Comunità
montana e sindaci interessati.
Abbiamo deciso di vedere quali erano gli interventi immediati e
provvisori, perchè è chiaro che bisogna rendere
l’acqua potabile ed anche erogabile non potendo
restare senz’acqua. Tali interventi riguardano la
pulizia di tutte le vasche, la clorazione dell’acqua
quando è necessario, la filtrazione della stessa cambiando i filtri
quando è il momento, l’effettuazione di controlli
analitici frequenti per verificare se l’acqua è
potabile. Questo nell’immediato, in attesa di
affrontare alla radice il problema
dell’acquedotto.
Per affrontare alla radice il problema
dell’acquedotto abbiamo stabilito degli interventi
definitivi. La prima cosa che abbiamo deciso di fare, per sapere
qual è la realtà che abbiamo di fronte nella zona delle sorgenti
che alimentano questo acquedotto, è quella di effettuare una
perizia idrogeologica della zona, con tutti gli aspetti che
comporta un intervento di questo tipo.
Alla luce di quello che sarà il risultato, abbiamo deciso di
fare una recinzione della zona delle sorgenti in modo che non ci
sia transito nè di animali nè di altre cose che possano passare
sulla zona dove esistono le sorgenti che alimentano
l’acquedotto.
Per quanto riguarda l’altro problema, è vero che
l’acquedotto è costato 7 miliardi; è stata una
gros-sa spesa, ora c’è da fare un controllo di tutta
la rete acquedottistica e non si esclude il rifacimen-to della
stessa, perchè anche se è da poco che è stato costruito, a parere
di certi tecnici ci sono tratti da rifare.
Questi sono in via definitiva i provvedimenti da prendere: la
perizia idrogeologica, la recinzione e la revisione di tutta la
rete acquedottistica della Valle del Grand Combin.
E’ chiaro che per fare questa perizia
idrogeologica ci si deve affidare ad istituti specializzati e come
Giunta abbiamo cercato di individuare un ente privato
all’esterno della Valle che possa dirci come stanno
le cose. Personalmente ho preso contatto con
l’Università di Ingegneria mineraria di Bologna, che
è disponibile ad effettuare questa perizia idrogeologica, e i
rappresentanti di questa università saranno ad Aosta nei giorni 7 e
8 ottobre, in modo da definire il rapporto fra noi e loro per il
lavoro che devono eseguire.
Inoltre, per vedere di acquisire sempre meglio acqua potabile,
come Giunta stiamo procedendo all’acquisto della
montagna Tacchella in Regione Montagnayes, dove ci sono delle
sorgenti che possono alimentare anche
l’acquedotto.
Pertanto credo che questa perizia, l’acquisto di
questa montagna e tutte le iniziative che vogliamo portare avanti
sono dettate dalla volontà politica di questa maggioranza di
definire il problema nel più breve tempo possibile, per evitare che
ogni anno nei mesi di luglio e agosto per queste comunità si
ripetano sempre gli stessi problemi. Una volta per tutte vogliamo
porre in essere quegli interventi definitivi che possano portare
alla risoluzione del problema.
Per quanto riguarda l’acquedotto di Aosta ed il
suo correlamento con il Monte Bianco, riferirà
l’Assessore Martin in quanto di sua competenza.
Presidente
- Ha chiesto di parlare
l’Assessore ai Lavori Pubblici Martin, ne ha
facoltà.
Martin (ADP)
- Al di là delle competenze, abbiamo cercato
di risolvere i problemi congiuntamente come Giunta regionale.
Poichè l’interpellante cita anche
l’acquedotto del Monte Bianco come possibile
soluzione per il fabbisogno della cintura di Aosta (io direi anche
di molti comuni che sono sulla tratta Courmayeur-Aosta), a fronte
di questo problema nei giorni scorsi c’è stata una
riunione fra i tecnici dell’assessorato dei Lavori
Pubblici e di tecnici incaricati della progettazione
dell’acquedotto del Monte Bianco per vedere di
arrivare nel più breve tempo possibile (la data che ci siamo
prefissati è quella della fine dell’anno) ad una
progettazione definitiva di tutto l’acquedotto, per
poter poi valutare i costi, i relativi finanziamenti e quindi poter
appaltare i lavori.
Si tratta certamente di un’opera notevole che era
già stata sollevata parecchio tempo fa, ma che poi per tante cause
non aveva trovato uno sbocco; siamo intenzionati a riprenderla ed a
portarla avanti. Evidentemente molte cose sono cambiate ed il
consorzio che allora è stato costituito fra il Comune di Aosta ed i
comuni della periferia probabilmente andrà rivisto, perchè molti
comuni nel frattempo hanno provveduto in maniera diversa costruendo
degli acquedotti e captando delle sorgenti che non provengono da
quella zona; inoltre penso che altri Comuni si siano aggiunti ai
precedenti per quanto riguarda il problema
dell’acqua potabile. Quindi si tratterà di fare una
valutazione nuova di tutti i comuni posti sulla tratta
Courmayeur-Aosta.
Preciso che l’acquedotto potrà portare circa 500
litri di acqua al secondo fino ad Aosta, captando due sorgenti, una
in Val Veny ed una in Val Ferret, e si sta vedendo se si può
captare anche dell’acqua che è fuoriuscita proprio
dalla costruzione del tunnel del Monte Bianco.
Sono quindi progetti che stanno proseguendo; dicevo prima che
entro la fine dell’anno dovremmo avere i progetti
definitivi, esecutivi, per poter poi passare alla fase operativa
dei lavori. Certamente questo potrebbe risolvere in maniera
definitiva il problema dell’acqua di Aosta,
soprattutto se teniamo conto del problema della siccità da un lato,
del problema dell’inquinamento
dall’altro, e per quanto riguarda Aosta anche il
problema delle tubature che fanno veramente acqua perchè sono state
costruite parecchio tempo fa ed hanno bisogno di una revisione
totale.
Se questo progetto sarà pronto in questi termini, potremo
pensare alla sistemazione della rete idrica di Aosta abbinando sia
il progetto del Monte Bianco sia la futura metanizzazione della
città di Aosta, quindi scavare una volta sola e fare un lavoro
definitivo sia per quanto riguarda il problema
dell’acqua che per quanto riguarda il discorso del
metano.
Presidente
- Ha chiesto di parlare il Consigliere Aloisi,
ne ha facoltà.
Aloisi (MSI)
- Prendo atto della volontà manifestata
dagli assessori competenti per la soluzione di questo problema,
però vorrei far rilevare un aspetto che ritengo importante.
L’Assessore alla Sanità ha prospettato la soluzione
in due fasi: un primo intervento immediato di pulizia delle vasche,
di clorazione dell’acqua, di filtrazione della
stessa, e poi un secondo per fare una perizia idrogeologica, una
zona di recinzione, eccetera.
Prima di investire questi grossi "Soloni"
dell’Università di Bologna, ritengo preliminare, nel
momento in cui emerge da cinque anni a questa parte che
l’inquinamento dell’acqua deriva da
batteri di animali, la recinzione della zona onde evitare che si
continui a ripetere.
Quindi la prima cosa da fare è bloccare la zona, in modo che non
ci sia più l’accesso di questi animali e che
perlomeno si beva l’acqua non batteriologicamente di
liquame. Questa è la cosa principale.
Prendiamo atto di questa buona volontà per risolvere
definitivamente questo problema ed anche per quanto riguarda
l’acquedotto del Monte Bianco ci riteniamo
soddisfatti di sentire che c’è la volontà di
abbinare la sistemazione della rete di Aosta alla metanizzazione,
per snellire i lavori ed evitare ai cittadini danni irreparabili
nel traffico.
Nell’insieme mi ritengo soddisfatto anche se
staremo attenti che queste volontà di intenti vadano finalmente a
buon fine.
***
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK