Consiglio Regionale della Valle d'Aosta - Oggetto del Consiglio n. 1704 del 19 dicembre 1990 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 1704 del 19 dicembre 1990 - Resoconto
OGGETTO N. 1704/IX - Attività del comitato promotore per la
candidatura olimpica della città di Aosta
(Interpellanza).
Presidente - Do lettura della interpellanza presentata dal
Consigliere Riccarand:
Interpellanza
Premesso che il Comitato promotore per la candidatura olimpica
della città di Aosta, nato come organo consultivo della Regione,
ha, di fatto, assunto un ruolo totalmente autonomo dalla Regione e
talvolta persino in contrasto con gli interessi della stessa
Regione;
evidenziata altresì la carenza di notizie precise
sull’attività del Comitato promotore, mentre si
diffondono voci su spese eccessive ed ingiustificate;
ricordata, infine, la risoluzione approvata dal Consiglio
regionale di impegnare la Giunta regionale a trasmettere a tutti i
Comuni della Valle d’Aosta copia dei dossier per la
candidatura olimpica;
il sottoscritto Consigliere regionale del Gruppo Verde
Alternativo
interpella
la Giunta regionale per sapere:
1) in che data il dossier della candidatura olimpica è stato
trasmesso a tutte le amministrazioni comunali della Valle
d’Aosta;
2) gli estremi di tutte le deliberazioni approvate dalla Giunta
regionale dal mese di luglio 1990 ad oggi concernenti iniziative
per la candidatura olimpica e l’ammontare delle
somme finora impegnate, nonché gli estremi della deliberazione di
Giunta con cui è stato approvato il programma di interventi del
Comitato promotore;
3) se è vero che la tipografia che ha stampato il dossier ha
presentato una nota spese di mezzo miliardo di lire;
4) in che modo si intende operare per ricondurre il Comitato
promotore per la candidatura olimpica di Aosta al suo ruolo di
organo consultivo e quando l’Assessore al Turismo
relazionerà alle competenti Commissioni consiliari secondo quanto
previsto nella legge 68/1990.
Presidente
- Ha chiesto di illustrare
l’interpellanza il Consigliere Riccarand, ne ha
facoltà.
Riccarand (VA)
- Questa interpellanza ha come scopo di
riprendere il dibattito, le informazioni, il rapporto fra Consiglio
e Giunta rispetto all’attività del comitato
promotore per la candidatura olimpica della città di Aosta, un
organismo che era stato previsto dalla legge come consultivo, ma
che poi, forzando le previsioni della legge, è diventato di fatto
un organismo fondamentalmente autonomo dalla Regione, teorizzato in
quanto istituzione privata che agisce solo parzialmente in accordo
con l’Amministrazione regionale ma anche in parte
secondo logiche che non rispondono agli interessi
dell’Amministrazione regionale. Si tratta di un modo
di interpretare la legge che non condividiamo, quindi riteniamo
opportuno richiamare all’attenzione del Consiglio
questo problema, chiedere informazioni sul funzionamento del
comitato promotore, chiedere in che modo si atteggia la Giunta
rispetto al funzionamento e all’atteggiamento del
comitato promotore, e rispetto all’applicazione
concreta della legge regionale.
In particolare, nella interpellanza chiediamo alcune
informazioni; la prima riguarda il dossier. C’era un
impegno ben preciso, frutto di una discussione che
c’è stata in Consiglio, che la Giunta doveva
rispettare, ed era quello di inviare copia del dossier a tutte le
amministrazioni comunali; volevamo sapere se questo dossier è stato
trasmesso a tutte le amministrazioni comunali e in che data questo
è avvenuto.
Volevamo poi conoscere gli estremi di tutte le deliberazioni
approvate dalla Giunta regionale dal mese di luglio ad oggi per
avere le notizie su quali sono le deliberazioni approvate, perchè
di alcune deliberazioni siamo venuti a conoscenza sfogliando
l’elenco delle deliberazioni di Giunta, ma molte
possono sfuggire e molte arrivano in ritardo, quindi non ne siamo a
conoscenza.
Inoltre vorremmo avere notizie rispetto al programma di
interventi del comitato promotore; la legge regionale
all’articolo 2 prevede infatti che il comitato
promotore proponga alla Giunta regionale un programma di interventi
finalizzato alla promozione della candidatura. Vorremmo sapere se
questo programma è stato presentato al comitato promotore e se la
Giunta ne ha preso atto, lo ha approvato, esiste una deliberazione
che attesta in qualche modo il recepimento e
l’esistenza di un programma di intervento, oppure se
si interviene in modo disorganico, episodico e senza
l’esistenza di un programma.
Vorremmo poi avere notizie più dettagliate rispetto alle spese
del dossier. Si è detto che questo dossier sarebbe costato in sole
spese tipografiche oltre mezzo miliardo; secondo alcune notizie che
si sono diffuse ci sarebbe poi un altro mezzo miliardo di spese per
le collaborazioni prestate da varie persone nella redazione di
questo dossier, per cui anche su questo vorremmo avere notizie più
precise.
Infine vorremmo sapere quando l’Assessore al
Turismo intende relazionare alle commissioni consiliari competenti
in merito alle proposte di intervento, alle iniziative intraprese
ed alle spese effettuate relativamente alla candidatura olimpica.
Questa relazione è prevista in forma trimestrale
dall’articolo 2, comma III, della legge, quindi
crediamo che sarebbe bene cominciare con una prima relazione e poi
entro tre mesi arrivare ad una seconda relazione. Però sarebbe bene
in questa fase avere una prima relazione da parte
dell’Assessore, in modo da non dover chiedere queste
notizie sempre attraverso le interpellanze ma avere una sede
istituzionale, che è quella della Commissione, per reperire tutte
queste informazioni.
Presidente
- Ha chiesto di parlare
l’Assessore al Turismo, Urbanistica e Beni Culturali
Pascale, ne ha facoltà.
Pascale (PSI)
- Relativamente alla prima domanda posta
nella interpellanza, il dossier è stato inviato alle
amministrazioni comunali della Valle in data 7 dicembre.
Riguardo alla seconda domanda, gli estremi delle delibere
approvate dalla Giunta regionale dal mese di luglio ad oggi, questi
sono:
- delibera 6917 del 24 agosto 90, approvazione ed impegno di
spesa per l’effettuazione di una iniziativa
promozionale in occasione della 96a sessione del CIO in programma a
Tokyo, impegno di L. 143 milioni;
- delibera 6239 del 27 luglio 90, effettuazione di una visita
conoscitiva ad alcune località candidate alla organizzazione dei
giochi olimpici invernali, impegno di L. 19 milioni;
- delibera 6916 del 24 agosto 90, approvazione ed impegno di
spesa per la realizzazione di un filmato a sostegno della
candidatura della Valle d’Aosta per i giochi
olimpici invernali, impegno di L. 110 milioni;
- delibera 8130 del 28 settembre 90, approvazione ed impegno di
spesa per la duplicazione del filmato realizzato dalla ditta
Filmco, impegno di L. 12.376.000;
- delibera 9294 del 26 ottobre 90, approvazione ed impegno di
spesa per la partecipazione di rappresentanti del comitato
promotore a congressi ed assemblee promosse da organismi diversi in
relazione con il CIO, impegno di L. 167 milioni;
- delibera 9146 del 26 ottobre 90, approvazione ed impegno di
spesa per la realizzazione di un pieghevole pubblicitario, impegno
di L. 9.900.000;
- delibera 10334 del 30 novembre 90, approvazione ed impegno di
spesa per l’organizzazione del soggiorno in Valle
d’Aosta della sig.ra Fonseca, delibera che è stata
poi annullata in quanto la signora Fonseca non è potuta arrivare in
Valle d’Aosta;
- delibera 10302 del 23 novembre 90, approvazione ed impegno di
spesa per l’organizzazione di una conferenza stampa
a sostegno della candidatura, impegno di L. 40 milioni;
- delibera 10611 del 7 dicembre 90, incarico per la gestione di
un servizio di pubbliche relazioni inerente alla candidatura e
all’organizzazione delle olimpiadi invernali 1998,
impegno di L. 60 milioni;
- delibera 10614 del 7 dicembre 90, approvazione ed impegno di
spesa per l’acquisto di omaggi per la promozione
della candidatura olimpica di Aosta, impegno di L. 35.150.000:
- delibera 10622 del 7 dicembre 90, acquisto di materiale per la
promozione della candidatura olimpica di Aosta, impegno di L.
22.100.000.
Sempre in data 7 dicembre sono state assunte due delibere
relative alla elaborazione e stampa del dossier. Si tratta di due
delibere assunte a sanatoria e sono: la delibera 10626, stampa del
dossier di presentazione della candidatura, impegno di L.
485.680.000, e la delibera 10623, elaborazione grafica del dossier
di presentazione della candidatura, impegno di L. 165.648.000. Sono
le prime di una serie di deliberazioni che dovremo poi assumere a
sanatoria, relative alla elaborazione del dossier, sulla base di
note spese che sono state già approvate dal comitato promotore, che
in parte sono ancora al vaglio degli uffici, quindi le delibere
saranno predisposte in questi giorni. Mi riservo di farle avere non
appena saranno state approvate dalla Giunta regionale.
In questo modo credo di aver risposto anche alla terza domanda
posta nella interpellanza.
Per quanto riguarda la quarta domanda, proprio in questi giorni
ci sono state delle riunioni del comitato, alle quali ho
partecipato in parte anche io; stiamo elaborando un programma
relativo sia alla struttura che il comitato si deve dare per poter
lavorare da qui al 15 giugno, sia alle iniziative che il comitato
deve assumere a sostegno di questa candidatura. Quindi credo di
poter arrivare in Commissione per esporre questo programma che il
comitato presenterà ai primi di gennaio.
Presidente
- Ha chiesto di parlare il Consigliere
Riccarand, ne ha facoltà.
Riccarand (VA)
- Ringrazio l’Assessore per
la risposta che sostanzialmente ha soddisfatto le domande che erano
state poste. Chiediamo che questa previsione di una relazione in
commissione rispetto al programma all’inizio del
mese di gennaio venga rispettata, in modo che in quella sede si
possa poi riprendere con più calma una serie di punti che meritano
un approfondimento e che risaltano anche dalla lettura
dell’elenco delle deliberazioni, che ha fatto
l’Assessore oggi.
***
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK