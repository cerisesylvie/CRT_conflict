Consiglio Regionale della Valle d'Aosta - Oggetto del Consiglio n. 1242 del 24 marzo 2005 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
LAVORO
Politica del lavoro
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1242 del 24 marzo 2005 - Resoconto
OGGETTO N. 1242/XII - Riesame del piano di politiche del lavoro
per il triennio 2004/2006. (Reiezione di mozione)
Mozione
Richiamati i finanziamenti ai sensi della legge regionale 31
marzo 2003, n. 7 e del Macrobiettivo 6 - paragrafo 2 del Piano di
politica del lavoro per il triennio 2004/2006, approvato con
deliberazione del Consiglio regionale n. 666/XII in data 9 giugno
2004 - Promuovere lavori di utilità sociale per i lavoratori e
lavoratrici gravemente a rischio di esclusione dal mercato del
lavoro;
Vista la delibera della Giunta regionale n. 2712 del
9/08/2004;
Ricordato quindi che a partire dal mese di agosto 2004 i
Comuni e le Comunità montane possono presentare i nuovi progetti e
le richieste di finanziamento per l'attivazione dei Lavori di
Utilità sociale, in base alle indicazioni fornite dal Piano di
Politiche del Lavoro (P.P.L.);
Rilevate le enormi difficoltà riscontrate per l'effettiva
applicazione di cui sopra e la relativa lettera dell'Agenzia
regionale del lavoro per prorogare, chiarire o meglio precisare
l'accesso reale al Piano dei lavori di utilità sociale;
Preso atto che nel corso dei dibattiti consiliari era stata
manifestata dall'Assessore competente la volontà politica di
lavorare per superare i ritardi e le anomalie esistenti;
Il Consiglio regionale
Impegna
la Giunta regionale a riesaminare ed eventualmente
predisporre una modifica al Macrobiettivo 6 - paragrafo 2 del Piano
di politica del lavoro per il triennio 2004/2006, inerente la
promozione di lavori di utilità sociale.
F.to: Viérin Marco - Stacchetti - Comé - Lanièce
Président - La parole au Conseiller Viérin Marco.
Viérin M. (SA) - Il gruppo della "Stella Alpina" ha presentato
questa mozione, perché circa un mese fa avevamo presentato a questo
Consiglio un'interrogazione, ma non c'era stato abbastanza tempo
per discutere l'argomento, che è invece di rilevanza particolare,
soprattutto nel mondo del lavoro, per quelle persone che trovano
più difficoltà a trovare un'occupazione. Credo che il Consiglio
sappia già di cosa si tratta, però ritengo opportuno ripercorrere
l'iter della situazione.
I Comuni trovano difficoltà a realizzare i progetti di pubblica
utilità sotto l'aspetto tecnico, difficoltà che potrebbero superare
solo se si rivolgono alle cooperative sociali. Oggi abbiamo una
situazione che è cambiata rispetto all'agosto 2004, perché fino a
quella data i Comuni realizzavano i progetti direttamente, avevano
un finanziamento del 70% da parte della Regione, quindi procedevano
tramite liste di collocamento a fare le chiamate direttamente.
Dall'avvio del piano di politica del lavoro del 2004, la questione
è cambiata, nel senso che se i Comuni si rivolgono alle cooperative
sociali hanno un finanziamento del 100%, se presentano loro
direttamente un progetto hanno un finanziamento come prima del 70%,
quindi è chiaro che si sono invogliati i Comuni a procedere tramite
cooperative sociali. Non ci sarebbe nulla da obiettare se non si
verificassero, in questo momento, due situazioni paradossali: la
prima è che l'ente pubblico non spende 100, come prima, ma spende
120 o 130, perché è vero che la Regione rimborsa il 100% agli enti
locali, ma è vero anche che gli enti locali devono pagare l'IVA ed
è vero anche che gli enti locali devono pagare una quota pro-capite
rispetto agli assunti alle cooperative sociali, che si aggira sui
120-150 euro al mese, quindi per l'ente pubblico (Regione e Comuni)
la spesa è lievitata di un 20-22%.
Secondo fatto anomalo: se si fa un progetto tramite le
cooperative sociali, il progetto può essere fatto per 18 mesi, se
lo fanno i Comuni come prima, il progetto può essere al massimo di
10 mesi: questo è un altro parametro che suggerisce agli enti
locali di rivolgersi alle cooperative.
Terzo aspetto, per quanto riguarda i progetti - sia fatti da
Comuni che da cooperative -: le chiamate prima venivano fatte
rispetto al territorio, alle necessità presenti nel Comune, mentre
nel nuovo piano di politiche del lavoro vengono fatte rispetto al
territorio della Comunità montana. Cosa sta succedendo per i pochi
progetti già avviati? Sta succedendo che, se ad esempio alcuni
Comuni della Comunità Montana "Monte Cervino" realizzano un
progetto prima degli altri, potrebbe darsi che i lavoratori di
Valtournenche devono venire a Châtillon a lavorare, mentre un mese
o due mesi dopo se il Comune di Valtournenche fa un progetto,
quelli di Châtillon dovrebbero andare a Valtournenche a lavorare.
Allora se parliamo di "invalidi", parliamo di gente che ha problemi
di natura fisica, mi sembra un'assurdità far sì che questi soggetti
debbano, gli uni, salire a Valtournenche e, gli altri, scendere a
Châtillon.
C'è un quarto aspetto che ci preoccupa ed è il fatto che i
progetti non si possono ripetere; da un certo punto di vista
possiamo concordare con quanto l'Assessore ci ha già detto l'altra
volta, i progetti non devono essere ripetitivi perché così non
creiamo false aspettative che questi lavori diventino dei lavori
fissi. Ma dobbiamo capirci su questo: è chiaro che questi progetti
non devono ripetersi in modo da far pensare a coloro che vanno a
lavorare di avere un'occupazione certa anche per gli anni
successivi, però dobbiamo essere realisti. I Comuni potranno fare
dei progetti alternativi nei 2 anni, ma poi di alternativo cosa può
fare un ente locale? Questi soggetti possono essere avviati verso
attività come la pulizia delle aree verdi, fare i cantonieri a
supporto di quelli esistenti in organico degli enti locali, al
massimo mettere a posto gli archivi per 8-10 mesi, poi basta!
Inoltre, questi soggetti, nei loro primi 8 mesi di assunzione,
imparano un certo lavoro, il Comune ha interesse di rifare quel
progetto l'anno successivo se sa che possono essere persone che
hanno già dimostrato di saper fare quel tipo di lavoro, perché se
tutti gli anni gli enti locali devono cambiare le persone, ma
oltretutto devono cambiare anche la tipologia del progetto, tutti
gli anni l'ente locale deve destinare delle risorse umane fisse in
pianta organica a seguire queste persone e a far loro imparare il
lavoro assegnato. Allora rischiamo che nei prossimi anni nessun
ente locale farà nessun progetto, perché se devono chiamare le
persone a fare gli 8 mesi o 18 mesi, e poi devono tutte le volte
far loro imparare il lavoro che devono svolgere, è chiaro che le
Giunte comunali dicono: "qui spendiamo come prima, perché anche se
la Regione rimborsa il 100% l'ente pubblico oggi spende 120-122 e
questo 20-22% è a carico degli enti locali, inoltre non possiamo
tutti gli anni avviare progetti per pubblica utilità incaricando
del personale fisso a seguire queste persone per far loro imparare
il lavoro per il quale il progetto è stato presentato!
Vi è poi un altro problema, quello del discorso della
professionalità. Parliamo dei progetti che vanno per la maggiore,
quelli delle pulizie delle aree verdi, pulizie delle cunette,
verniciare le ringhiere e quant'altro; per tutte queste attività
bisogna che il Comune faccia un investimento, cioè che compri delle
attrezzature, ma l'anno successivo queste attrezzature dove le
lascia se deve fare un progetto alternativo? Le rivende? Non mi
sembra una cosa logica! Qualcuno potrebbe dire: "sì, ma va dalla
cooperativa sociale e fa un accordo dove oltre che i dipendenti gli
si fornisce tutte le apparecchiature".
C'è una situazione paradossale su questi quattro aspetti: 1°)
per quello che riguarda direttamente la spesa per l'ente pubblico,
che è superiore a prima; 2°) per il fatto che comunque c'è un
discorso di territorialità che non è logico; 3°) per quello che
riguarda i progetti non ripetitivi che prevede il macro-obiettivo 6
della politica del lavoro e 4°) l'aspetto della
professionalità.
Con questa mozione chiediamo, senza avere delle certezze in
tasca, ma delle sensazioni sì, che si possa rivedere questo
macro-obiettivo 6 facendo anche degli incontri con i rappresentanti
degli enti locali, perché a lei risulta che gli enti locali non
hanno difficoltà, a noi risulta l'inverso, ma è normale perché
anche il cittadino in un Comune che vede certe situazioni non le
capisce! Se tutti gli anni bisogna destinare delle risorse a
seguire le persone che vengono assunte con i progetti di pubblica
utilità senza vedere risultati reali per la comunità, è chiaro che
il cittadino che deve pagare l'ICI, che deve pagare le tasse ha
notevoli difficoltà a capire! Le chiedo, Assessore, di fare una
riflessione su questo aspetto, perché tutto è perfettibile, e noi
riteniamo che su questo aspetto bisognerebbe migliorare e
perfezionare il meccanismo!
Président - D'autres collègues souhaitent intervenir?
Je ferme la discussion générale.
La parole à l'Assesseur aux activités productives et aux
politiques du travail, Ferraris.
Ferraris (GV-DS-PSE) - Credo che le modifiche che sono alla base
del piano di politica del lavoro in particolare al macro-obiettivo
6, paragrafo 2, non sono frutto di improvvisazione, ma sono il
frutto di 10 anni di lavori socialmente utili e di uno studio
approfondito, fatto in collaborazione con l'Università Cattolica di
Milano, che è stato illustrato in un convegno e che ha riguardato
gli anni 2000-2002 relativamente ai lavori di utilità sociale.
All'interno di questo studio emerge un dato (cito):
"Si va
consolidando l'ipotesi della nascita di una nuova categoria di
lavoratori, i lavoratori di utilità sociale appunto, che tenderebbe
ad assuefarsi ad una condizione di marginalità lavorativa
caratterizzata da esperienze frammentarie di basso profilo
professionale; sul fronte degli enti proponenti si segnala un
utilizzo dei lavori di utilità sociale attento più agli aspetti
economici, quindi le risorse economiche per il bilancio degli enti
locali, commessa di lavoro per le cooperative sociali, piuttosto
che alla loro natura di strumento per la integrazione
lavorativa"
. Aggiungo che nell'intervento del convegno che è
stato fatto, un rappresentante che parlava a nome del "Celva",
diceva:
"I lavori di utilità sociale sono stati vissuti come
mera opportunità per accedere a fondi ed eseguire un minimo di
lavori stagionali sul territorio o, al massimo, come per dare
soluzione temporanea a problemi lavorativi di singole persone
residenti, in quanto riconosciute degne di attenzione; quindi dopo
10 anni di lavori socialmente utili non tutti i conti tornano, non
sono temporanei, non sono qualificanti e hanno consolidato forse
una nicchia di emarginazione".
Il problema che sta alla base del piano di politiche del lavoro,
concertato con il "Celva", tende a dare una risposta e a fare in
modo che non si crei una nicchia di emarginazione di questi
lavoratori, ma che si cerchi di dare delle opportunità di lavoro, e
questo è l'obiettivo, tant'è che il macro-obiettivo 6 dice:
"Sono possibili progetti nel caso in cui la tipologia di
attività risulti coerente con gli obiettivi di recupero
socio-lavorativo delle persone coinvolte",
perché l'obiettivo
deve essere non tanto di avere dei lavori socialmente utili
ripetitivi che riguardano le stesse persone, ma devono cercare di
fare in modo che una volta che queste persone rientrano in un
circuito lavorativo, ci siano poi delle soluzioni per la loro
occupazione. È altrettanto vero, e questa è la novità profonda che
c'è nel piano di politica del lavoro, che dire questo significa
mettere a disposizione degli strumenti e le istruzioni al piano
prevedono assistenza tecnica e informativa agli enti locali per la
predisposizione dei progetti per i lavori di utilità sociale, la
realizzazione di interventi formativi a sostegno dell'inserimento
lavorativo delle persone coinvolte nella iniziativa nei confronti
dei "tutor", dei caposquadra e di coloro che collaborano alla messa
in opera dell'iniziativa. Si cerca di fare qualcosa di più di
quello che si è fatto finora. È chiaro che è un'iniziativa di
carattere sperimentale, però vuole evitare la creazione di una
nicchia di emarginazione.
Vorrei fare alcune puntualizzazioni rispetto a quanto diceva il
collega Viérin. Innanzitutto per quanto riguarda le diversità fra
il piano passato e quello nuovo, direi che la differenza
sostanziale è che i Comuni devono presentare dei progetti che
prevedano la coerenza della qualità della proposta progettuale e la
proposta che viene fatta sull'integrazione lavorativa e sulle
possibili ricadute occupazionali, perché per il resto non cambia
niente. Infatti precedentemente i lavori socialmente utili potevano
essere fatti in due modi: organizzati direttamente dai Comuni, cosa
che è possibile anche adesso con il pagamento del 70%, tanto che
nelle domande che abbiamo per quest'anno, abbiamo 16 progetti
presentati da diversi Comuni, 8 presentati direttamente dai Comuni,
quindi con il finanziamento al 70%, 8 con il ricorso alla
cooperazione sociale. Nel passato c'era un sistema analogo, nel
senso che i Comuni avevano un finanziamento al 70% per i loro
progetti, poi veniva fatto annualmente quello che veniva chiamato
il "progettone", veniva messo a bando, c'era il ricorso da parte
degli enti locali alle cooperative sociali e il finanziamento del
100% del progetto, là dove si utilizzavano le cooperative sociali,
quindi nessuna novità. Dicevo, la novità è invece quella di cercare
di evitare la creazione di una nicchia di emarginazione, perché
questo non è condiviso neanche dagli enti locali.
Per quanto riguarda le modalità di utilizzo dei lavoratori
utilizzando le liste di mobilità, disoccupazione..., queste sono
definite dalla Commissione regionale per l'impiego, che ha inteso
quest'anno fare delle piccole modificazioni, ma che non vanno nella
direzione di far sì che i lavoratori di Aosta vadano a Courmayeur e
viceversa, si fa riferimento al territorio della Comunità montana
perché l'esperienza dimostra che ci sono lavori che vengono
organizzati su base di Comunità montana. D'altronde, la decisione
che è stata assunta dal Consiglio delle politiche del lavoro e che
si è concretizzata in una deliberazione di Giunta, prevede che
sulla base di parametri di disoccupazione e disagio sociale ogni
Comune abbia una propria dotazione finanziaria per i lavori
socialmente utili, a cui accede direttamente attraverso il 70%
senza neanche fare ricorso al parere del Consiglio delle politiche
del lavoro, e per somme che eccedono invece la quantità economica
che compete ad ogni Comune, ci deve essere un parere della Comunità
montana, e questo rafforza l'idea di far sì che per questi,
soprattutto per i progetti di una certa rilevanza, ci sia un
coordinamento della Comunità montana.
Proprio perché queste modalità di attuazione e di indirizzo del
piano di politiche del lavoro sono state concertate con gli enti
locali e con le organizzazioni sindacali, riteniamo non fondata la
richiesta che viene fatta dalla mozione. Se il Consigliere Viérin
intende mantenere la propria posizione, da parte della maggioranza
annuncio un voto di astensione.
Président - La parole au Conseiller Viérin Marco, pour
déclaration de vote.
Viérin M. (SA) - Per dichiarazione di voto e anche per
ringraziare l'Assessore per la sincerità nel suo ultimo intervento,
perché in parte ha condiviso che alcuni problemi possono esistere,
ha detto: "andiamo in commissione, verifichiamo dopo le elezioni
comunali...", e via dicendo. Noi siamo contenti che ci sia questo
semi-impegno di fare un'audizione in commissione, ma non ritiriamo
la mozione perché vogliamo che in questo Consiglio ci sia una
votazione su questo aspetto, che per varie sfaccettature sarà
similare ad altri argomenti che approderanno in quest'aula.
Manteniamo pertanto la nostra proposta di mozione, siamo felici
di sentire da parte dell'Assessore che c'è un semi-impegno, appena
passate le elezioni comunali, di affrontare questo argomento con la
commissione e con gli organismi competenti, per rivedere tutti
quegli aspetti che ho detto prima, dalla burocrazia all'efficacia,
ai costi, a questa categoria che secondo la Giunta si sta
trasformando in emarginati, secondo noi si sta trasformandoli oggi
in emarginati e nel 2006 sarà una categoria che non esisterà più
perché gli enti locali non sapranno più cosa fargli fare.
Manteniamo la nostra mozione per un discorso di principio.
Président - La parole à la Conseillère Squarzino Secondina.
Squarzino (Arc-VA) - Ho ascoltato con attenzione la discussione
e ho letto anche l'impegnativa della mozione. Su questo tema il
nostro gruppo era intervenuto più volte sia nel 2004 che nel 2005
con interrogazioni con cui chiedevamo rispetto ai lavori
socialmente utili quante domande c'erano... come mai il ritardo...
perché non si partiva.
Credo che questo sia un tema molto importante, come diceva il
collega Viérin, è un problema che va affrontato con attenzione in
modo che gli obiettivi che sono indicati nel piano di politica del
lavoro vengano realizzati: questo è quanto noi auspichiamo. Ma non
è questo che viene chiesto, forse c'è stato un refuso, ma l'impegno
che si chiede al Consiglio è di modificare il macro-obiettivo 6,
paragrafo 2, del piano.
Siamo d'accordo su quel macro-obiettivo, abbiamo fatto più
iniziative perché questo macro-obiettivo non veniva realizzato in
modo adeguato, quindi noi rivendichiamo la necessità di mantenerlo.
Noi non diciamo di modificare il macro-obiettivo, diciamo - ed è
per questo che abbiamo protestato - che ci sono da parte degli
uffici dei ritardi. Qui condivido il fatto che per un anno intero
non si è fatto niente rispetto all'applicazione, questo non va
bene; c'è un ritardo formidabile, ed è vero, c'è anche una parte di
burocrazia, quindi sono contenta anch'io di vedere che c'è la
volontà di riprendere in mano l'iniziativa ma...
(interruzione del Consigliere Viérin Marco, fuori
microfono)
... qui si chiede di modificare il macro-obiettivo, invece non è
il macro-obiettivo che a noi interessa modificare. Il
macro-obiettivo è uno dei punti importanti che abbiamo voluto nel
piano delle politiche del lavoro; quello che qui non funziona è la
sua applicazione, quindi chiederemmo di rivedere il modo con cui
viene applicato, perché è questo che non va bene: questa è la
posizione che abbiamo su detta mozione.
Président - La parole au Conseiller Salzone.
Salzone (FA) - Solo dichiarare il mio voto favorevole a questa
mozione.
Président - La parole au Conseiller Lattanzi.
Lattanzi (CdL) - Intanto complimenti al gruppo della "Stella
Alpina" per aver posto nei giusti termini un problema delicato.
Credo che la risposta dell'Assessore abbia confermato la necessità
di approvare questa mozione, perché è lui per primo che dice: "il
momento contingente delle elezioni non ci permette di ragionare con
serenità, lo faremo dopo le comunali, quindi il nostro voto di
astensione è un voto di disponibilità". Se è di disponibilità,
votatela! Noi faremo così!
Président - Je soumets au vote la motion inscrite au point
29:
Conseillers: 31
Votants: 8
Pour: 8
Abstentions: 23 (Borre, Caveri, Cerise, Cesal, Charles Teresa,
Curtaz, Ferraris, Fey, Fiou, Fosson, Isabellon, Maquignaz,
Marguerettaz, Nicco, Perron, Praduroux, Riccarand, Rini, Sandri,
Squarzino Secondina, Vicquéry, Viérin Adriana, Viérin Laurent).
Le Conseil n'approuve pas.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK