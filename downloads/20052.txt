Consiglio Regionale della Valle d'Aosta - Oggetto del Consiglio n. 37 del 23 luglio 2003 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 37 del 23 luglio 2003 - Resoconto
OGGETTO N. 37/XII - Definizione di criteri per l'erogazione di
prestazioni da parte delle strutture dell'USL. (Interpellanza)
Interpellanza
Premesso che
- L'effettuazione di visite, esami ed interventi operatori
c/o le strutture dell'USL Valle d'Aosta comporta spesso
l'inserimento del paziente in liste d'attesa;
- La data della prestazione sanitaria è comunicata con un
preavviso, a discrezione della struttura interessata, che va dalle
48 prima ad alcune settimane;
Ritenuto che
- il cittadino-paziente abbia il diritto ad una più attenta e
maggiore definizione dei tempi di erogazione delle prestazioni
sanitarie al fine anche della programmazione della sua sfera
personale;
i sottoscritti Consiglieri regionali
Interpellano
Il Presidente della Regione e l'Assessore alla Sanità per
sapere:
1) se siano a conoscenza della situazione e quale giudizio
esprimono;
2) se sia intenzione nell'ambito del contratto di programma
intercorrente con l'USL prevedere, in relazione alle liste di
attesa, l'obbligo per le strutture sanitarie di comunicare sin
dall'atto della prenotazione la data della prestazione con
possibilità di anticipazione in caso di sopravvenuta disponibilità
e previa accettazione del paziente;
3) se tra gli obiettivi della politica sanitaria di
legislatura vi è l'intendimento di superare o quantomeno ridurre al
minimo i tempi delle liste di attesa attraverso il ricorso ad una
politica di convenzionamento e decentramento delle prestazioni
sanitarie.
F.to: Frassy - Tibaldi
Presidente - La parola al Consigliere Frassy.
Frassy (CdL) - L'argomento non è certo innovativo, nel senso che
la questione delle liste di attesa è una delle questioni che
caratterizza negativamente la domanda di sanità pubblica e la Valle
d'Aosta non si sottrae a questo tipo di problematica.
Nell'interpellanza partiamo dal problema concreto, oggi, delle
liste di attesa, che ha due facce. La prima, può essere quella
della politica sanitaria, vista dall'interno dell'amministrazione
sanitaria: se dare una prestazione in certi tempi piuttosto che in
altri; la seconda, che è quella con cui la vede il paziente: è il
prezzo emotivo che viene pagato dall'utente-paziente. È ovvio che
chi sta in lista di attesa ha come minimo dei problemi, nella
miglior situazione facilmente risolvibili, ma che comunque vanno al
di fuori di quella che può essere l'ordinarietà della vita di tutti
i giorni; di conseguenza, sarebbe opportuno che, nella prospettiva
dell'attesa dell'intervento o dell'esame, vi fosse la certezza dei
tempi di attesa, al fine di poter programmare la propria routine,
ma anche il fatto di non essere appesi al filo della chiamata, la
quale, in alcuni casi, ci risulta essere una chiamata di preavviso
con sole 48 ore di anticipo rispetto a quello che è
l'intervento.
Penso che su tale problematica si pongano due riflessioni: una,
sulle tempistiche che si vogliono dare alle richieste sanitarie dei
cittadini, e si apre il ragionamento su quali possano essere i
meccanismi che consentono di superare le liste di attesa. Sappiamo
che la Regione Valle d'Aosta, da questo punto di vista, purtroppo,
sta nelle 9 regioni italiane che hanno la maglia nera sul fronte
speculare della lista di attesa, ossia la mobilità passiva; sono
tante le questioni che portano alla mobilità, ma fra le tante
questioni forse anche le liste di attesa sono uno degli elementi
che contribuiscono ad aumentare la mobilità passiva. Dicevo, la
mobilità passiva è caratteristica di 9 regioni, tutte del sud
Italia: tra queste 9, l'unica regione del nord è il Piemonte con la
Valle d'Aosta, perciò siamo in compagnia del Piemonte, ma siamo le
uniche due regioni del nord che hanno una mobilità passiva.
Mobilità passiva che è significativa, perché dati recenti
attribuiscono 1951 casi alla Valle d'Aosta rispetto ai 2886 del
Piemonte, e sappiamo qual è la differente situazione demografica
delle due regioni!
Al di là della mia riflessione sulla mobilità passiva che esula
dalle liste di attesa, riteniamo che vi siano dei sistemi che
possono essere convenzionamento, decentramento delle prestazioni
sanitarie, attuate fra l'altro con soddisfazione da regioni a noi
vicine, come la Lombardia, che per noi è vicina non solo
geograficamente, ma anche politicamente per il tipo di impostazione
che viene data all'amministrazione di quella regione, per la
vicinanza ideale ed ideologica.
In attesa di arrivare al superamento del problema delle liste di
attesa, riteniamo opportuno arrivare a quello della precarizzazione
del cittadino-paziente, dandogli quanto meno la certezza, fin dalla
prenotazione, del momento in cui sarà effettuato l'esame piuttosto
che l'intervento, con l'avvertenza che, nel caso in cui vi sia -
per i motivi più svariati - la possibilità di anticipare le date
fissate, questa venga proposta e il cittadino possa dare o meno la
sua disponibilità. Pensiamo sia il minimo per rendere la sanità per
certi versi più comprensiva delle sensazioni, delle emotività che
caratterizzano il paziente e l'utente della sanità.
Ci auguriamo che l'Assessore Fosson, forte anche della sua
professionalità in materia, possa trovare delle risposte a
questioni che, per parecchio tempo, sono state oggetto di
dibattito, ma non sono mai arrivate ad avere delle risposte
risolutive, che si siano concretizzate con segni evidenti.
Presidente - La parola all'Assessore alla sanità, salute e
politiche sociali, Fosson.
Fosson (UV) - Dobbiamo essere corretti e riconoscere che le
liste di attesa ci sono, nonostante si sia lavorato molto, su
questo, negli ultimi tempi.
Lei certamente sa dell'esistenza di una deliberazione del 29
aprile 2002, la quale riprende un decreto ministeriale sui livelli
dei LEA che fissa per le prestazioni ambulatoriali - e su questo
bisogna fare una distinzione - dei tempi di 30 giorni per le prime
visite e di 60 giorni per gli esami strumentali. È chiaro che il
paziente in lista di attesa vive uno stato d'animo particolare. C'è
anche da dire che la stessa deliberazione fissa, per le prestazioni
urgenti, dei percorsi completamente diversi e così anche per le
prestazioni dilazionabili in breve tempo, cioè per quelle che
devono essere effettuate nei primi quindici giorni; quindi, per
alcune patologie, esistono dei percorsi privilegiati.
Sulla mobilizzazione lei ha fornito dei dati, ma bisognerebbe
vedere quale tipo di mobilizzazione esiste, perché la maggior parte
di mobilità passiva è per grossi interventi di chirurgia, per
neurochirurgia, per cardiochirurgia, per interventi che non si
possono verificare qui, perché non c'è un bacino sufficientemente
adeguato per sviluppare una certa attività chirurgica
efficiente.
Perché si forma una lista di attesa? Perché le richieste sono
maggiori delle possibilità di farvi fronte! Il discorso va però
fatto soprattutto sull'appropriatezza della richiesta; su questo mi
permetta di fare qualche esempio che viene dalla mia esperienza. Se
un malato ha un trauma ad una gamba e vuole fare subito una TAC o
una risonanza magnetica, ma non ha fatto una semplice radiografia
perché ritiene che non serva, questa è una richiesta inappropriata
e noi non possiamo dilatare le offerte a misura di richieste
inappropriate. Lei ha citato bene il "sistema Lombardia", che
conosco; lei sa che quel sistema sta andando in crisi proprio per
questo, perché a furia di far fronte a tutte le richieste, senza
verificarne l'appropriatezza, si dilata in modo anomalo la
spesa.
Se una donna a cui è previsto un controllo mammografico di
screening ogni due anni - porto un altro esempio, per capirci e non
essere demagogici - si presenta dal suo medico, pur con questo
screening e chiede, causa dolori al seno, di fare un'altra
mammografia, non è corretto per la salute stessa della donna
sottoporsi ad un'altra mammografia! Ci dovrà essere un altro
percorso, una visita senologica particolare per vedere,
capisce?
Il livello più corretto su cui intervenire mi sembra che sia
proprio il controllo dell'appropriatezza delle richieste; su questo
l'Amministrazione aveva già sensibilizzato i medici di base dando
l'indicazione di colori diversi per determinare l'urgenza della
prestazione: questo per fornire un servizio più corretto al
cittadino per la sua salute stessa e, su questo, bisognerà
lavorare. Lei sa che ogni tre mesi l'USL ci fornisce dei dati sui
tempi di attesa e, obiettivamente - lo dicevo già all'inizio -
alcuni tempi di attesa in questo momento vanno al di là di quelle
che sono le nostre intenzioni e le aspettative del cittadino: su
questo dobbiamo lavorare.
Per quanto concerne la centralizzazione delle richieste di
prestazione e su quello che lei ha definito, in modo giusto, non
"precarizzazione" dell'indicazione della prestazione, bisogna fare
tecnicamente una grossa differenza, perché un conto è la richiesta
di un esame diagnostico e strumentale, e un conto è una
prenotazione per un atto chirurgico.
Sul discorso della prenotazione per un atto diagnostico lei sa
che è stato centralizzato tutto il servizio di prenotazione con un
CUP funzionante da alcuni mesi, che sicuramente è un passo avanti:
sicuramente, quando qualcuno si presenta per avere una prestazione,
dà una data precisa di questa prestazione. Se poi un macchinario si
rompe, una manutenzione si prolunga, questi sono eventi che
intervengono sulla data prevista di effettuazione dell'esame e
fanno saltare diverse cose, per cui bisogna prevedere in questo CUP
una elasticità maggiore di quella che lei riferisce.
Per quanto riguarda invece le prenotazioni per interventi
chirurgici - mi permetta anche questo, per esperienza - un
programma chirurgico, una previsione di tempi chirurgici, non è la
cosa più facile da fare, perché, proprio per criteri di urgenza e
di non differibilità, certe patologie passano davanti ad altre, per
cui è difficile a 2-3 mesi prevedere la data esatta di un
intervento ordinario come può essere un'ernia o una colecisti,
perché non sappiamo nei 15-20 giorni precedenti quanti tumori dello
stomaco o dell'intestino si presenteranno, che chiaramente avranno
la precedenza su questi interventi in quanto differibili!
Per quello che mi risulta, la precarizzazione è molto relativa,
nel senso che l'ammalato viene avvertito un mese o due prima,
perché deve effettuare degli esami, effettua questi esami e la
previsione operatoria è sempre di 15-20 giorni prima, non di 48 ore
prima, anche se lei sa - e questo può verificarsi - che in un
programma operatorio previsto per un giorno in cui due o tre malati
sono in sala operatoria, può succedere una patologia momentanea ad
uno dei malati previsti in sala operatoria, per cui si libera un
posto e un malato che era in attesa da 3-4 mesi viene richiamato in
tempi più brevi.
Problema del convenzionamento con strutture private: questo, non
stupisce nessuno, avviene già normalmente in Valle d'Aosta, abbiamo
delle convenzioni per la fisioterapia, per esempio. Il nostro
intendimento è sicuramente far funzionare meglio la struttura
pubblica e far sì che le risorse che utilizziamo per la sanità
pubblica siano spese al meglio. Ciò non toglie che là dove i tempi
di attesa, nonostante tutte queste nostre attenzioni, saranno più
lunghi, ci si rivolgerà ad altre realtà che potranno permetterci di
abbassare queste liste di attesa, tenendo sempre presente che il
nostro scopo è migliorare la sanità pubblica.
Una sola parola sul "privato", su cui vi sono già delle
convenzioni: bisogna che questo "privato" sia efficiente ed
economicamente valido, altrimenti non aiuta a diminuire in modo
qualitativamente efficace le nostre liste di attesa. Il discorso è
molto ampio, come ha detto anche lei, le liste di attesa comportano
tutta una organizzazione della sanità e non comportano solo un
intervento in alcuni settori: su questo la nostra intenzione è di
lavorare, di lavorare anche insieme a chi ha delle proposte valide
e, quindi, penso che vi ritorneremo.
Presidente - La parola al Consigliere Frassy.
Frassy (CdL) - Ho ascoltato la risposta dell'Assessore e devo
dire che ha dato una risposta politica, caratterizzata anche da una
certa concretezza di chi comunque, fino a ieri, era completamente
immerso nei problemi operativi della sanità.
Devo dire che vi sono due cose che non ci convincono
completamente, una di tipo forse politico, e ci auguriamo che
l'Assessore Fosson riesca ad affrontare la sanità sempre con la
mente di colui che ha vissuto la sanità. "Deviare" la risposta alle
liste di attesa su quella parentesi che lei ha fatto
dell'appropriatezza è un po' la tentazione di chi, gestendo
politicamente dal punto di vista amministrativo una macchina
complessa, conclude che dopotutto sono i cittadini, come sempre,
quelli indisciplinati, che non rispettano le regole, che abusano e,
soprattutto, abusano quando costa loro poco o comunque costa loro
meno!
Giustamente lei ha detto - e io lo voglio ribadire - che questa
Amministrazione ha già emanato disposizioni rigide
sull'appropriatezza delle prestazioni, tant'è che sappiamo che
alcune di esse, anche semplicemente esami di tipo diagnostico, non
possono essere più prescritti dal medico di base, ma devono essere
prescritti da un medico specialista. Di conseguenza, direi che
l'appropriatezza sta sì nell'educazione del cittadino, sì nella
professionalità della categoria medica, ma sta in quella statistica
in cui, in settori complessi come la sanità, bisogna fare i conti
anche con gli abusi, anche se io non penso che questi siano alla
base del problema delle liste di attesa.
Non sono invece in sintonia con una parte centrale
dell'interpellanza, che è la motivazione che ci ha spinti a
presentarla. È vero che in alcuni reparti vi è l'abitudine di dare
le risposte con una certa tempistica, però le posso dire - gliene
parlerò in sede privata, perché non è un dato che abbia interesse
al dibattito pubblico - che in altri reparti le risposte non
vengono date, nel senso che viene detto: "oggi stiamo facendo gli
interventi che erano stati prenotati per
marzo…" - ad esempio -
"… quando ci avvicineremo glielo faremo
sapere".
Ora, è vero, vi è il problema della funzionalità della struttura
pubblica che dia una risposta alle urgenze, le quali, in sanità,
spesso sono forse superiori agli interventi di routine; però è
altrettanto vero che, a fronte di interventi che possono essere di
routine, in quanto non urgenti per il personale medico, ma
diventano straordinari per il cittadino-paziente, perché in quel
momento si sottopone ad un qualcosa che è al di fuori del suo
normale ritmo di vita quotidiana, le risposte sulla data prevista -
quanto meno con una certa approssimazione - dovrebbero essere date
all'atto della prenotazione dell'intervento! Anche perché poi vi è
tutta una serie di attività collaterali che subiscono riflessi
negativi: dall'attività professionale all'attività familiare, allo
stesso stato d'ansia che va ad incidere su questo cittadino in
attesa di intervento; perciò, pur capendo la difficoltà di una data
certa, riteniamo che dare una previsione con un lasso di 15 giorni
possa conciliare l'esigenza dell'urgenza della sanità con la
programmazione della vita del cittadino-paziente.
Auspichiamo che questo sforzo possa essere realizzato a
breve.
Presidente - Vista l'ora, possiamo interrompere i nostri lavori
che riprenderanno alle ore 16. Ricordo che alle 15,30 vi è la
riunione della Conferenza dei Capigruppo.
La seduta è tolta.
---
La seduta termina alle ore 12,53.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK