Consiglio Regionale della Valle d'Aosta - Oggetto del Consiglio n. 3049 del 25 marzo 1998 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ASSISTENZA SANITARIA E OSPEDALIERA
Servizio di emergenza sanitaria (118)
Precedente
Successivo
Resoconto integrale del dibattito dell'aula
Oggetto del Consiglio n. 3049 del 25 marzo 1998 - Resoconto
SEDUTA POMERIDIANA DEL 25 MARZO 1998
OGGETTO N. 3049/X Disegno di legge n. 276: "Istituzione del
Servizio di emergenza sanitaria territoriale".
Articolo 1 (Istituzione)
1. In attuazione degli obiettivi e degli indirizzi della
pianificazione sanitaria regionale di cui alla legge regionale 16
aprile 1997, n. 13 (Nuova disciplina del Servizio sanitario
regionale, approvazione del piano socio-sanitario regionale per il
triennio 1997/1999 e modificazioni alla dotazione organica di cui
alla legge regionale 29 maggio 1992, n. 19 (Modificazioni ed
integrazioni alle norme sull'ordinamento dei servizi regionali e
sullo stato giuridico del personale della Regione. Approvazione
delle nuove tabelle organiche dei posti e del personale
dell'Amministrazione regionale), come modificata dalla legge
regionale 13 dicembre 1995, n. 49), nell'ambito dell'organizzazione
dei servizi dell'area territoriale dell'Unità sanitaria locale
della Valle d'Aosta (USL), è istituito il Servizio di emergenza
sanitaria territoriale che opera all'interno del sistema
territoriale di soccorso facente capo all'Unità operativa di
soccorso sanitario 118 (UO 118) ed alla relativa articolazione sul
territorio.
Articolo 2 (Compiti)
1. Il Servizio di emergenza sanitaria territoriale espleta
attività di primo intervento e a garanzia della continuità
assistenziale nell'ambito di ogni macrodistretto, provvedendo
all'organizzazione ed al funzionamento di sedi extraospedaliere di
prime cure per:
a) l'erogazione di prestazioni medico-chirurgiche che non
richiedono il ricovero;
b) l'effettuazione di interventi di assistenza e di primo
soccorso con mezzi attrezzati;
c) l'effettuazione di prestazioni d'urgenza, notturne, festive e
prefestive e di interventi domiciliari e territoriali.
2. Le attività di cui al comma 1 sono esercitate in base a
disposizioni organizzative ed operative deliberate dall'USL su
proposta del dirigente dell'UO 118.
3. I medici collaborano altresì all'attività di soccorso
sanitario svolta dall'UO 118 e partecipano, inoltre, all'attività
della centrale operativa Valle d'Aosta Soccorso, di cui
all'articolo 2 della legge regionale 20 agosto 1993, n. 70
(Organizzazione del sistema di emergenza sanitaria), sulla base di
indicazioni disposte dal dirigente dell'UO 118.
Articolo 3 (Personale)
1. Il Servizio di emergenza sanitaria territoriale si avvale del
personale medico dipendente e del personale medico incaricato alla
data di entrata in vigore della presente legge, nonché di personale
infermieristico ed altro personale facente parte dell'organico
dell'UO 118.
2. Il personale di cui al comma 1 è addetto all'espletamento
delle attività attribuite al Servizio di emergenza sanitaria
territoriale, secondo disposizioni organizzative deliberate dal
direttore generale dell'USL, su proposta del dirigente dell'UO
118.
Articolo 4 (Formazione ed aggiornamento del personale)
1. Tutto il personale di cui all'articolo 3 partecipa
all'attività di formazione e di aggiornamento di cui all'articolo 7
della legge regionale 70/1993.
Articolo 5 (Requisiti per l'accesso)
1. Ai fini dell'assunzione di personale medico dipendente a
tempo determinato o indeterminato, tale personale deve possedere
l'attestato di idoneità rilasciato dopo la frequenza di apposito
corso di formazione disposto dalla Regione ai sensi dell'articolo
66 del decreto del Presidente della Repubblica 22 luglio 1996, n.
484 (Accordo collettivo nazionale per la disciplina dei rapporti
con i medici di medicina generale - ai sensi dell'articolo 4, comma
9, della legge n. 412 del 1991 e dell'articolo 8 del decreto
legislativo n. 502 del 1992, come modificato dal decreto
legislativo n. 517 del 1993 - sottoscritto il 25 gennaio 1996 e
modificato in data 6 giugno 1996).
2. Alternativamente all'attestato di idoneità di cui al comma 1,
ai fini dell'assunzione è richiesto il possesso di almeno uno dei
seguenti requisiti:
a) attività documentata di almeno sei mesi, come medico
dipendente, incaricato o di ruolo:
1) presso un pronto soccorso ospedaliero;
2) presso un servizio di soccorso sanitario 118;
3) presso un'unità operativa di anestesia e rianimazione;
b) attività di almeno 300 ore come medico di elisoccorso svolto
in ambiente montano;
c) attività documentata di almeno un anno anche non continuativo
quale guardia medica;
d) attività documentata di almeno sei mesi anche non
continuativi quale guardia medica cumulati a sei mesi di incarico
in qualunque altra unità operativa ospedaliera;
e) attestato di partecipazione al corso di formazione specifica
in medicina generale istituito dal decreto legislativo 8 agosto
1991, n. 256 (Attuazione della direttiva n. 86/457/CEE, relativa
alla formazione specifica in medicina generale, a norma
dell'articolo 5 della L. 30 luglio 1990, n. 212).
3. Nei casi di cui al comma 2, lett. c) e d), è altresì
necessaria la frequenza di corsi integrativi di formazione
specifica teorico-pratica sull'emergenza sanitaria con particolare
riguardo al Basic life support (BLS), al Basic trauma life support
(BTLS) e all'Advanced cardiac life support (ACLS).
4. Per il personale infermieristico e per il personale non
medico che comunque collabori all'espletamento dell'attività del
Servizio di emergenza sanitaria territoriale i requisiti per
l'accesso sono quelli previsti dalla vigente normativa.
Articolo 6 (Dichiarazione d'urgenza)
1. La presente legge è dichiarata urgente ai sensi dell'articolo
31, comma terzo, dello Statuto speciale per la Valle d'Aosta ed
entrerà in vigore il giorno successivo a quello della sua
pubblicazione nel Bollettino ufficiale della Regione.
Président La parole au rapporteur, Conseiller Perron.
Perron (UV) Il disegno di legge in questione è un disegno di
legge dal punto di vista dell'articolazione non complesso, ma è
molto importante per il suo contenuto.
È un disegno di legge che va a completare un iter che era già
stato avviato con una precedente legge regionale, la legge n. 70/93
che riguardava l'organizzazione del sistema di emergenza
territoriale. Questa legge, fra le altre cose, ha provveduto ad
istituire due nuove unità operative: l'Unità operativa di soccorso
118 e l'Unità operativa di traumatologia territoriale.
Questa legge ha rappresentato l'attuazione dell'atto di
indirizzo e di coordinamento alle regioni per quello che riguarda
la determinazione dei livelli di assistenza sanitaria di emergenza.
In applicazione di questo DPR 27 marzo 1992 il Ministero della
sanità ha emanato delle linee guida sul sistema di emergenza
sanitaria. Queste linee guida, che erano state recepite, fissano
l'organizzazione del sistema di emergenza precisando che il sistema
sanitario per l'emergenza ed urgenza è costituito da: un sistema di
allarme sanitario, dotato di un numero telefonico di accesso breve
e universale in collegamento con diverse centrali operative, un
sistema territoriale di soccorso, una rete di servizi ai presidi
ospedalieri che siano differenziati e gerarchicamente organizzati
tra di loro.
Precisa altresì che le modalità di risposta all'emergenza e
urgenza si articolano su quattro livelli di operatività: punti di
primo intervento, pronto soccorso ospedaliero, dipartimenti di
emergenza ed urgenza ed accettazione di primo livello, dipartimenti
di emergenza ed urgenza ed accettazione di secondo livello.
La legge regionale 16 aprile 1997 n. 13, con la quale si era
approvato il piano socio-sanitario, aveva previsto che l'Unità
operativa di soccorso sanitario 118 e l'Unità operativa di
traumatologia territoriale transitassero dal Servizio di assistenza
specialistica ospedaliera ed extraospedaliera, al Servizio di
assistenza sanitaria di base e quindi transitassero dall'area
ospedaliera all'area territoriale. Da questo si ricava che questo
Servizio, che opera nell'ambito dell'Unità operativa di soccorso
sanitario 118, è inserito nell'ambito dell'organizzazione dell'area
territoriale.
Vi era anche una necessità, per quello che riguarda
l'istituzione di questo nuovo Servizio, che nasce dalla
constatazione che le ex guardie mediche incontrano delle grandi
difficoltà di funzionalità organizzativa in parte a causa del
pendolarismo di medici provenienti da tutt'Italia, in parte
dall'eccessivo utilizzo di medici precari che hanno di conseguenza
una scarsa conoscenza del territorio e della realtà nella quale
questi stessi medici sono chiamati ad operare.
Vi era anche una facoltà che veniva concessa alla Regione di
istituire un servizio di emergenza; questa era concessa
dall'articolo 2 della legge 28 dicembre 1995 n. 549 che consentiva
alla Regione di autorizzare l'adesione, seppure a titolo
sperimentale, di modelli gestionali di tipo aziendalistico sempre
nell'ambito dei servizi di emergenza purché siano finalizzati ad un
risparmio di risorse.
Si era altresì dimostrata una chiara volontà politica che era
quella di giungere all'istituzione di un nuovo servizio ed è
dimostrata anche dalla legge regionale n. 13/97 che all'articolo 9,
comma 2, dice: "... pone tra gli obiettivi che si intendevano
raggiungere con il piano socio-sanitario anche l'istituzione del
servizio di emergenza sanitaria territoriale e del servizio di
continuità assistenziale".
La legge che istituiva il piano socio-sanitario ha certamente
cambiato profondamente l'organizzazione territoriale del servizio
sanitario con l'introduzione dei macrodistretti. Sono quattro
macrodistretti: Morgex, Aosta, Châtillon e Donnas ai quali sono
stati attribuiti dei compiti di coordinamento del territorio di
competenza e quindi anche dei distretti di riferimento.
Dobbiamo anche richiamare un primo atto per quello che riguarda
l'istituzione del Servizio di emergenza sanitaria territoriale che
era stato rappresentato dalla deliberazione della Giunta regionale
n. 558 con la quale si approvava un atto di indirizzo all'USL della
Valle d'Aosta per quello che competeva la riorganizzazione del
Servizio medico territoriale di urgenza, contestualmente al
Servizio di continuità assistenziale e nella quale si provvedeva al
tempo stesso - quale prima fase di realizzazione di questa
riorganizzazione - all'impiego di medici convenzionati per
l'emergenza territoriale ad integrazione del personale
dipendente.
Questa stessa delibera poi poneva anche la riorganizzazione del
Servizio medico territoriale d'urgenza come uno degli obiettivi
fondamentali da perseguire attraverso diverse fasi di realizzazione
che dovevano concludersi assicurando al territorio una
medicalizzazione di 24 ore al giorno da attuarsi da parte
dell'Unità operativa di soccorso 118, attraverso il progressivo
inserimento di medici convenzionati per l'emergenza territoriale
nelle attuali sedi dei centri di soccorso ambulanze
interdistrettuali. E oltre a ciò a garantire il servizio di pronto
intervento provvede anche il Servizio di continuità assistenziale,
cioè in sostanza l'ex guardia medica.
Sempre in questa fase si predisponeva il riassorbimento
dell'attuale Servizio di pronto intervento presso il
Poliambulatorio di Donnas.
Il DPR che richiamavo in precedenza, che approvava anche il
vigente accordo collettivo nazionale per la disciplina dei rapporti
con i medici di medicina generale, contiene un capo, che è il capo
V, dedicato all'emergenza sanitaria territoriale. In particolare
l'articolo 66 tratta dell'attestato di idoneità - e su queste cose
si è discusso lungamente in Commissione -all'esercizio
dell'attività di emergenza sanitaria territoriale che costituisce
un requisito indispensabile al fine di poter essere nominato medico
incaricato per lo svolgimento dell'attività di emergenza sanitaria
territoriale. Quest'attestato si ottiene previa frequenza di un
apposito corso di formazione, disposto ed organizzato dalle
regioni, della durata di almeno quattro mesi per un orario
complessivo non inferiore a 300 ore.
Per ottenere l'incarico presso il Servizio di emergenza
sanitaria territoriale è valido solo l'attestato di idoneità
rilasciato dopo la frequenza del corso di formazione. È
indispensabile precisare anche che quanto si è detto riguarda
unicamente gli incarichi, - questo è un altro di quegli aspetti che
si è lungamente discusso in Commissione - mentre al fine
dell'instaurazione del rapporto di dipendenza ci si rifà alla
normativa nazionale.
Parlavamo un attimo fa di intenzione politica. È intenzione
dell'Amministrazione regionale puntare sulla qualità di
quest'istituendo Servizio e questo programma si realizza, oltre che
riducendo il più possibile le carenze relative alla funzionalità
organizzativa, anche cercando di investire in termini di risorse
umane e finanziarie. A questo proposito sono stati organizzati dei
corsi presso il Dipartimento di emergenza e di accettazione, presso
l'Unità operativa 118.
Vi è un nuovo comma 2 dell'articolo 5 che prevede che ai fini
dell'incarico, in subordine all'attestato di idoneità, sia
richiesto nell'ordine a titolo preferenziale il possesso di almeno
uno dei seguenti requisiti: o l'attività documentata di almeno 6
mesi come medico dipendente, incaricato di ruolo presso un pronto
soccorso ospedaliero, oppure un servizio di soccorso sanitario 118,
oppure ancora presso l'Unità operativa di anestesia e di
rianimazione l'attività di almeno 300 ore come medico di
elisoccorso svolto in un ambiente montano, l'attività documentata
di almeno 1 anno anche non continuativo quale guardia medica,
l'attività documentata di almeno 6 mesi anche non continuativi
quale guardia medica accumulati a 6 mesi di incarico in qualunque
altra Unità operativa ospedaliera, l'attestato di partecipazione al
corso di formazione specifica in medicina generale.
Questi requisiti sono stati inseriti fra quelli che, in
subordine all'attestato di idoneità, consentono l'incarico presso
l'istituendo Servizio in considerazione del fatto che anche
l'attività di guardia medica risulta importante per l'acquisizione
di una buona conoscenza del territorio e della realtà. Con questa
nuova formulazione si va a rispondere a tutta una discussione che
era stata fatta in V Commissione e che era molto pertinente.
Qualunque sia poi la durata del periodo di attività presso una
guardia medica, è altresì necessaria la frequenza di un corso
integrativo di formazione specifica teorico-pratica.
Passando all'esame dell'articolato, l'articolo 1 prevede
l'istituzione del Servizio e si richiama agli indirizzi richiamati
dalla legge regionale n. 13/97, legge che approvava il piano
socio-sanitario, e stabiliva che l'istituendo Servizio è inserito
nell'ambito dell'organizzazione dei servizi dell'area territoriale
dell'USL della Valle d'Aosta ed opera all'interno del sistema
territoriale di soccorso che fa capo all'Unità operativa di
soccorso sanitario 118 ed alla relativa articolazione sul
territorio.
Per quello che riguarda i compiti, è importante precisare che
nella stesura dell'articolo 2 si è tenuto conto anche delle
osservazioni che sono state formulate in Commissione dalla
Federazione italiana dei medici di medicina generale della Valle
d'Aosta, provvedendo a far salvi con questo nuovo articolato i
compiti dei medici di assistenza primaria. Questa è un'ulteriore
risposta a tutte quelle sollecitazioni che erano pervenute dai
medici durante l'audizione in Commissione. Le attività di questo
Servizio sono esercitate in base a delle disposizioni organizzative
che sono deliberate dall'USL su proposta, oltre che del Dirigente
dell'Unità operativa 118, anche del Direttore dell'area
territoriale. L'attribuzione di questo potere propositivo anche al
Direttore dell'area territoriale è una conseguenza del fatto che
l'articolo 1 del presente disegno di legge prevede che il Servizio
in questione operi nell'ambito dell'organizzazione dei servizi
dell'area territoriale; d'altra parte la stessa legge regionale n.
13 che richiamavo in precedenza ha previsto che l'Unità operativa
118 e l'Unità operativa di traumatologia territoriale transitassero
dal servizio n. 4 al servizio n. 3, come detto in precedenza.
Il comma 1 dell'articolo 3, oltre a menzionare il personale di
cui il servizio si avvale, individua l'istituendo Servizio quale
area di attività che richiede l'instaurarsi di un rapporto di
impiego ai sensi e per i fini di cui al DPCM 12 dicembre 1997 n.
502.
Questo disegno di legge si trova quindi a realizzare le funzioni
di quei provvedimenti regionali di individuazione delle aree di
attività che richiedono l'instaurazione di un rapporto di
impiego.
Il comma 2 dell'articolo 3 stabilisce che la dotazione organica
del personale medico dipendente o incaricato è inserita nella
dotazione organica complessiva dell'USL con un apposito
provvedimento del Dirigente generale.
L'articolo 4 propone a tutto il personale del Servizio un vero e
proprio obbligo di partecipazione all'attività di formazione e di
aggiornamento, come previsto dalla legge n. 70 e questo va incontro
al necessario discorso di avere un certo personale che possiede una
certa preparazione professionale.
Dell'articolo 5 abbiamo già parlato. L'articolo 6 contiene una
norma transitoria che consente in sede di prima applicazione al
personale, che alla data di entrata in vigore della legge risulta
addetto all'attività di emergenza territoriale, di assumere il
rapporto di incarico - questa è un'ulteriore precisazione che
risponde a dei rilievi fatti in Commissione - a tempo indeterminato
previa domanda da presentare al Direttore generale dell'USL. Questa
è una condizione perché l'incarico possa concretizzarsi e, oltre al
fatto che il personale deve già risultare addetto all'attività di
emergenza territoriale alla data di entrata in vigore della legge,
il fatto che il medico sia in possesso di almeno uno dei requisiti
di cui abbiamo parlato in precedenza. Questa norma transitoria
contiene anche un comma 2 nel quale si precisa che il Servizio di
emergenza sanitaria territoriale opera come un modello sperimentale
rispondendo quindi alla previsione dell'articolo 2 che consente
alla Valle d'Aosta di autorizzare l'adesione, seppure a titolo
sperimentale, di modelli gestionali di tipo aziendalistico. Il
modello sperimentale che si istituisce con questo disegno di legge
sarà soggetto a verifica da parte della Giunta regionale sulla base
dei risultati di organizzazione e di funzionamento rilevati a
seguito di indicatori stabiliti con deliberazione del Direttore
generale dell'USL.
Concludendo, credo di aver fatto una panoramica sufficientemente
ampia sia sulle indicazioni generali del disegno di legge, sia per
quanto attiene al suo articolato. Ribadisco ancora una volta che
andiamo a chiudere un iter già iniziato con una precedente legge,
andiamo a completare un servizio del quale si sente un'esigenza sul
territorio e in Valle e quindi il disegno di legge costituisce il
completamento di un iter che era già stato iniziato con la legge n.
70.
Président La discussion générale est ouverte. La parole au
Conseiller Squarzino Secondina.
Squarzino (PVA-cU) Voglio ringraziare l'Assessore per gli
emendamenti che ha proposto al disegno di legge perché sono stati
recepiti tutti i dubbi che erano stati sollevati all'interno della
Commissione. Questo dimostra come, se il lavoro è fatto seriamente,
alla fine si riesce a raggiungere un risultato positivo per tutti.
Con gli emendamenti si è fatta chiarezza su alcuni punti che prima
erano problematici, cioè sui compiti del Servizio di emergenza
territoriale, sulla funzione dei medici di base.
Volevo sottolineare l'importanza dell'articolo 6 a cui ha
accennato prima il relatore, dove al 2° comma si parla della
necessità di una verifica da parte della Giunta; è una verifica che
riprende lo spirito della legge n. 70/93, la legge che ha istituito
il sistema di emergenza sanitaria in Valle d'Aosta e che
all'articolo 13 parla della necessità di una verifica del sistema
di emergenza sanitaria. Proprio perché è un modello nuovo che si
sta avviando, ha bisogno di monitoraggio continuo.
Sono due i punti critici che già adesso si stanno delineando e
che fanno vedere come sia necessario monitorare con attenzione la
nuova organizzazione. Gli ultimi dati relativi all'accesso al
pronto soccorso ci fanno capire come sono due i punti critici: uno
è la difficoltà di coordinare fra loro il sistema di emergenza
territoriale extraospedaliera e quello intraospedaliero; il secondo
è quello di inserire in tale sistema, attribuendo la funzione che è
loro propria, l'attività del medico di base. Se facciamo un
confronto fra l'attività del pronto soccorso fra il ?96 e il ?97,
vediamo due dati significativi a questo riguardo. Se prendiamo
l'ultimo quadrimestre del ?96 e l'ultimo quadrimestre del ?97
vediamo che l'accesso con l'ambulanza di persone che non avevano un
bisogno estremo, tant'è vero che si parla di casi non critici, è
passato dal 4 percento del ?96 al 27 percento nel ?97, quindi c'è
un grosso aumento dell'uso dell'autoambulanza quasi che ci sia un
sovraffollamento delle modalità di accesso al pronto soccorso con
l'ambulanza. Il secondo dato significativo viene dalla lettura
delle segnalazioni, cioè delle modalità di invio dell'ammalato
tramite l'ambulanza; se confrontiamo sempre il ?96 con il ?97
vediamo che, mentre nel ?96 quasi il 10 percento era segnalato dal
medico di base, nel ?97 la percentuale scende di più di un punto
quasi a significare che c'è una minore presenza del medico di
base.
Ho fornito solo questi due elementi per far capire come ci sono
dei punti critici all'interno del sistema che si sta organizzando
ed è utile perciò che sia prevista un'attenzione particolare al
nuovo sistema in modo da poter apportare le eventuali correzioni se
qualche elemento non risponde alle finalità per cui è stato avviato
in Valle d'Aosta il sistema di emergenza territoriale.
Président La parole au Conseiller Chiarello.
Chiarello (RC) Prendo spunto da questo disegno di legge per fare
una domanda. Sono menzionati più volte i macrodistretti e poi anche
nelle valutazioni di merito che ha riportato il Consigliere
relatore in questa legge si evince che certe valutazioni dovrebbero
essere fatte dai responsabili dei macrodistretti. Vorrei capire se
i responsabili dei macrodistretti sono già stati nominati o devono
essere ancora nominati e con quali procedure.
Président La parole au Conseiller Marguerettaz.
Marguerettaz (Aut) Premettendo che non ho approfondito come
avrei voluto quest'argomento, vorrei comunque fare alcune brevi
osservazioni che vanno un po' sull'ordine di quelle già fatte dalla
collega Squarzino, nel senso che ritengo che una valutazione
complessiva di ciò che è il sistema di emergenza del nostro
servizio sanitario vada fatta. E ai dati che ha fornito la collega
ne aggiungo uno che non so quanto attendibile sia, ma che ho tratto
dalle audizioni che sono state fatte nel corso della Commissione
alla quale purtroppo non ho partecipato e fra questi mi sembra che
negli ultimi due anni vi sia anche un aumento del 10 percento di
arrivi con ambulanze in ospedale.
Qui bisogna fare una riflessione in questo senso: non è detto
che sia un male, ovvero se riusciamo a costruire tutto il nostro
sistema su un ospedale, su una struttura qual è quella che
rappresenta l'Ospedale, può essere una scelta; l'altro tipo di
scelta è quella che era pur presente nel piano socio-sanitario e
che personalmente vedo ancora segnare un po' il passo ed era
l'indirizzo che dava il piano socio-sanitario di rivalutare la
figura del medico di famiglia. È chiaro che più la figura del
medico di famiglia sarà sostenuta, valorizzata e promossa, meno ci
saranno dati quali quelli che ricordavo poc'anzi. In effetti, se
c'è un trend in aumento della richiesta di ricovero o comunque di
soccorso nei confronti della struttura ospedaliera e se, così come
sembra dagli stessi dati, la stragrande maggioranza di questi non
sono casi di urgenza - uno dei dati, ma non so quanto attendibili,
forniti da un medico in sede di Commissione diceva che uno su due
viene rimandato a casa, il che significa che la sua patologia non
richiedeva un intervento di tipo ospedaliero - da questo consegue
che la figura del medico di famiglia, se incentivata, dovrebbe
calmierare questa situazione.
Ma perché vi è la necessità, dicevo prima, che si vada a fare
una verifica complessiva? A parte la complessità della materia, e
sinceramente confesso di non aver tutto chiaro per quanto concerne
gli emendamenti presentati dall'Assessore, soprattutto la parte che
concerne il rapporto di lavoro con questo tipo di personale, non
riesco infatti a capire qual è la differenza fra la dizione che
c'era nel testo originario che parlava di personale medico
dipendente a tempo indeterminato e quello che è proposto
dall'emendamento "... assume rapporto di incarico a tempo
indeterminato,...", forse è più un sofismo che altro, però mi
rimane una domanda che avevo già inizialmente e che era stata fatta
presente dall'Ordine dei medici, dei chirurghi e degli odontoiatri.
Mi chiedo cioè che rapporto c'è fra questo personale che viene
assunto e ad esempio la prova di francese che è prevista per tutti
i medici e questa domanda continua a permanermi.
Ma vengo a ciò che mi rende più scettico sulla necessità di
approvare quest'atto oggi in Consiglio regionale e qui apro una
piccola parentesi per dire che non mi è ancora chiaro quali sono i
provvedimenti che ad un mese dalla fine della legislatura è meglio
passare ai futuri colleghi che sederanno su questi banchi e quali
sono invece quelli che occorre approvare con urgenza. Da un punto
di vista politico-amministrativo sarebbe interessante che,
soprattutto prima della fine degli ultimi Consigli che ci
apprestiamo a vivere la settimana prossima, ci venisse data
un'indicazione di qual è stata la filosofia con la quale la Giunta
ha deciso di accelerare a fine legislatura l'approvazione da parte
del Consiglio regionale di certi provvedimenti ed invece di
lasciarne altri in eredità ai futuri consiglieri regionali. Dico
questo perché è evidente che quest'atto è stato classificato fra
quelli che dovevano essere approvati entro la fine legislatura.
Perché la cosa mi lascia scettico? Perché se è vero quello che
dice il Dottor Pesenti, c'è da riflettere. Qui partiamo dalla legge
n. 70/93, il Dottor Pesenti cita l'articolo 13 di questa legge che
così recita: "Il sistema di emergenza sanitaria di cui alla
presente legge, in relazione alla sua complessità, è definito in
via sperimentale e sarà oggetto di verifica da parte del Consiglio
regionale...", mi sembra di ritrovare le stesse parole fra gli
emendamenti proposti per questo provvedimento, "... sulla base di
una relazione presentata dalla Giunta regionale alla scadenza di
due anni dalla data di effettiva attivazione della centrale
operativa (qui stiamo parlando del 118)". Ricorda il Dottor Pesenti
- cosa che al sottoscritto era sfuggita - che i due anni scadono ad
aprile, quindi fra due mesi; se così è, cioè se dopo due anni di
attivazione di questo Servizio, indubbiamente significativo per la
nostra Regione, questo Consiglio verrà chiamato a farne una
valutazione e credo che sarà chiamato a ragionare anche sui dati
forniti dalla collega Squarzino oltre che su tutta una serie di
altre osservazioni e quindi, se uno dei primi atti del futuro
Consiglio regionale sarà quello di valutare l'operato del 118,
perché non aspettare questa valutazione prima di ragionare in
termini di emergenza territoriale? Credo che una seria ed accurata
valutazione di questi primi due anni di funzionamento del 118 ci
avrebbe permesso di approvare il provvedimento con maggiore
oculatezza e maggior ragion veduta di tutto il nostro sistema
sanitario.
Come ho detto, rimangono alcune domande aperte alle quali spero
l'Assessore nella replica possa dare risposta.
Président Quelqu'un demande la parole? Je déclare close la
discussion générale. La parole à l'Assesseur à la santé, au
bien-être et aux politiques sociales, Vicquéry.
Vicquéry (UV) Cercherò di essere breve e preciso, possibilmente,
data l'ora anche perché le domande sono state puntuali.
Il Consigliere Chiarello mi chiede qual è l'iter della nomina
dei responsabili dei macrodistretti. L'USL ha aperto una procedura
quasi un anno fa di valutazione dei titoli per chi era interessato
alla nomina come responsabile del macrodistretto e ha assicurato
che a breve provvederà alla nomina dei tre macrodistretti,
tralasciando quello di Aosta proprio perché è un ruolo un po'
diverso e viene assorbito dal Responsabile dell'area
territoriale.
Il Consigliere Marguerettaz pone tre domande di fondo: quella
relativa alla verifica dell'attività svolta e, riprendendo un punto
già citato anche dalla collega Squarzino, quella relativa
all'aumento degli accessi in pronto soccorso con le ambulanze. È un
dato effettivo, l'ho verificato personalmente sul computer del
pronto soccorso la settimana scorsa, siamo passati in alcuni anni
non solo in virtù del 118, ma anche di altri fattori che dovremo
analizzare, a qualcosa come 35-36mila accessi all'anno in pronto
soccorso e questo crea evidentemente dei problemi perché il
cittadino non si rende conto a volte che ha delle lunghe liste di
attesa, mentre dall'altra parte stanno lavorando su casi più
gravi.
Mi sono impegnato a convocare per le settimane prossime una
riunione tra tutti i responsabili anche per far decollare
finalmente il Dipartimento di emergenza ed accettazione che è
rimasto al palo e questa è sicuramente una delle ragioni che hanno
fatto sì che ci sia quest'aumento, il quale è sicuramente originato
dal fatto che il 118 ormai è conosciuto dalla popolazione che
chiama nel momento in cui non ha delle risposte dagli altri medici
sul territorio. Il medico di base è presente sul territorio, ma
svolge gran parte della sua attività a livello ambulatoriale e ha
delle grosse difficoltà - questo è statisticamente provato - ad
effettuare le visite domiciliari che in base alla convenzione può
effettuare se chiamato la mattina entro il pomeriggio, se chiamato
il pomeriggio entro il giorno dopo. Per cui il cittadino, a volte
ansioso inutilmente, preferisce chiamare il 118, il quale per
regolamento, prima di dare delle disposizioni, verifica lo stato di
salute di chi chiama con dei protocolli terapeutici e, nel caso in
cui non ci sia nessuna necessità di ricovero, demanda al medico di
base invitando il cittadino a presentarsi al medico di base. Però
questo sistema è sicuramente da perfezionare perché i dati sono in
contrasto con quanto voluto dal piano sanitario e dal
legislatore.
La rivalutazione del medico di base è uno degli obiettivi del
piano sanitario, è già stata attuata con l'accordo integrativo
regionale che è stato firmato circa un mese fa dalla Giunta
regionale e che dà al medico di base grosse competenze in materia
di anziani, Progetto Itaca in materia di presenza all'interno delle
microcomunità, cosa che oggi non avviene perché si prevede che il
medico faccia delle visite mensili agli anziani ricoverati e ancora
in materia di assistenza ai diabetici in materia di "screening".
Per cui è un sistema che deve decollare ancora e che vede il medico
di base al centro del sistema sanitario, gli strumenti ci sono, si
tratta ormai di attuarli.
Ora, è vero che uno su due percentualmente viene rimandato a
casa dopo le visite, come diceva il Dottor Pesenti, ma questo dato
va analizzato nel dettaglio perché l'attività clinica dei nostri
vecchi medici condotti, secondo le ultime generazioni dei medici, è
venuta meno indubbiamente; i medici condotti avevano una capacità
clinica molto superiore senza strumentazione rispetto ai medici di
oggi che anche per formazione universitaria tendono a demandare a
molti e a volte a troppi esami diagnostici approfondimenti
terapeutici e che preferiscono inviare in ospedale per effettuare
questi accertamenti, ma perché il tutto si blocca in pronto
soccorso? Perché è stata una scelta: il pronto soccorso non è più
tale, non è più semplicemente il pronto soccorso che fino a quattro
anni fa si limitava a smistare nei reparti coloro che arrivavano.
Il pronto soccorso è diventata una vera e propria astanteria che
ricovera a volte anche per 2-3 giorni, che fa accertamenti
diagnostici e che dimette solo nel momento in cui ha una diagnosi
in mano. Prima così non avveniva; veniva mandato al reparto con i
problemi che c'erano perché poi alcuni venivano dimenticati nei
corridoi, non venivano visti, mentre adesso il pronto soccorso fa
tutti gli accertamenti e ricovera o dimette con una diagnosi in
mano. In questa maniera il carico di lavoro del Dipartimento di
emergenza intraospedaliero è aumentato enormemente, ma è stato
rivisto tutto il ruolo dell'emergenza intraospedaliera.
Quello che manca è il filtro extraospedaliero e uno dei grossi
obiettivi di questo disegno di legge è di effettuare un filtro
senza togliere competenza al medico di base come l'emendamento
chiarisce, ma inserendo un medico H24 nel Poliambulatorio di
Donnas, di Châtillon e di Morgex con quelle funzioni, specificate
dalla legge, di prime cure, di assistenza al paziente
sull'ambulanza e anche di sostituzione del medico, di continuità
assistenziale il quale se è a Pont-Bozet per una visita e
contemporaneamente viene chiamato in Val di Gressoney, non potrebbe
prestare la sua attività. Per cui questo medico dovrà essere
presente lì e in questa maniera daremo finalmente una risposta alle
grossissime lamentele dei due poli della Valle, Pont-Saint-Martin e
Courmayeur che giustamente si lamentano del fatto che, al momento
in cui c'è un incidente sul lavoro, c'è un incidente di qualunque
tipo, non si presentano neppure più nel Poliambulatorio perché, se
è vero che a Donnas c'è un punto di guardia, è anche vero che non
essendo formato, essendo uno dei precari che non ha nessun ruolo,
non è in grado spesso neppure di dare due punti di sutura.
Questo disegno di legge prevede che ci sia il medico presente 24
ore su 24, che sia formato con quei corsi di formazione e che sia
obbligato a partecipare a quei corsi di formazione e che rientri
nel sistema del 118; ciò significa che non sarà un cane sciolto
com'è adesso perché così è la realtà: il sistema delle guardie
mediche è ancora previsto nella legislazione italiana che, in base
ad una graduatoria, predilige l'anzianità di servizio e l'età
rispetto alla capacità professionale. Qui andremo a formarli e
questa è una scommessa, ma che sicuramente riusciremo a
vincere.
Mi chiede anche qual è il problema dei rapporti di lavoro. Noi
abbiamo tolto "dipendente" per evitare equivoci perché sono due
grosse casistiche di rapporti di lavoro: rapporto di lavoro
dipendente "tout court", dove si accede solo con la
specializzazione in base al regolamento regionale, e rapporto di
tipo convenzionato. Quando si parla di incarichi ci si riferisce
sempre ai rapporti di tipo convenzionato e sono quelli che fanno
riferimento ad un DPR che riguarda i rapporti con i medici di
medicina generali e i rapporti con i pediatri generali. In questo
caso si parla di incarico. Poi ci sono incarichi a tempo
determinato ed incarichi a tempo indeterminato, però non
costituisce un rapporto di lavoro dipendente tant'è che - qui
rispondo anche sulla domanda dell'esame di francese - non possiamo
statutariamente per questi casi prevedere l'esame di francese
perché non costituisce rapporto di lavoro dipendente. L'abbiamo
chiarito per evitare equivoci, ma la volontà già del testo
presentato in Commissione consiliare era quella.
Terza domanda: perché approvarlo oggi e perché non aspettare la
verifica? Lo si approva oggi perché questo discorso è partito dal
1995 e siamo in ritardo, ma siamo in ritardo anche perché dal 1995
ad oggi è intervenuta tutta una serie di legislazioni nuove, fra
queste il DPR n. 484/96, uno schema tipo sull'emergenza sanitaria
che è stato approvato in sede di Conferenza Stato-regioni e un atto
di indirizzo all'USL per quanto riguarda la medicina territoriale
per cui abbiamo anche noi dovuto adattarci e seguire l'evolversi,
nonché aspettare l'entrata in vigore del piano socio-sanitario.
È importante farlo perché viviamo sul precariato oggi e in
questo momento al pronto soccorso stanno lavorando dei medici che
non hanno nessun ruolo. In questo contesto si inserisce poi tutto
il problema dei medici dell'elisoccorso, medici che sono pagati con
progetti obiettivo fuori orario e servizio, ma sono dei sistemi
molto provvisori e che non hanno nessuna valenza giuridica. Qui
andiamo a prendere in considerazione anche i medici
dell'elisoccorso che diventeranno nell'arco di questi anni molto
importanti nell'ambito del soccorso in montagna e addirittura si
sta parlando di addivenire ad una specializzazione universitaria
all'interno della facoltà di medicina. Pertanto dobbiamo farlo, la
verifica va fatta ed è una pura coincidenza che quella verifica
della legge n. 70 scada in questo periodo. Sono sicuro che anche
questo provvedimento serve a calmare gli animi all'interno
dell'Ospedale perché il fatto che non sia mai decollato il
Dipartimento di emergenza deriva da liti grossissime fra i medici
intesi in senso stretto e i chirurghi intesi in senso stretto in
quanto la legge n. 70 prevede sì la presenza del chirurgo, ma non
24 ore su 24 in pronto soccorso bensì in ambito ospedaliero e ad
oggi non abbiamo mai la presenza del chirurgo di medicina generale
24 ore su 24. Durante alcune ore durante la notte esiste solo il
Servizio di pronta disponibilità e questo va modificato, ma è un
lavoro enorme: vanno tolte le pronte disponibilità, vanno inseriti
i medici di turno e questo significa rivedere i carichi di lavoro,
rivedere le piante organiche e quant'altro e non è una cosa di poco
conto, anzi dal punto di vista delle responsabilità medico-legali
ci sono dei grossi problemi alle spalle. Ho seguito passo passo
quest'evolversi, siamo al momento in cui le parti cominceranno a
mettersi attorno ad un tavolo senza litigare perché purtroppo è uno
degli hobby preferiti fra i medici quello di litigare e, pur
riconoscendo singolarmente la professionalità di ognuno, bisogna
cercare di superare questi equivoci. Questi strumenti legislativi
sicuramente serviranno all'uopo.
Président On passe à l'examen des articles.
On vote l'article 1er:
Présents: 27
Votants et favorables: 24
Abstenus: 3 (Dujany, Marguerettaz, Parisi)
Président A l'article 2 il y a deux amendements, dont je donne
la lecture:
Emendamenti Il comma 1 dell'articolo 2 è sostituito dal
seguente:
"1. Fermi restando i compiti dei medici di assistenza primaria,
il Servizio di emergenza sanitaria territoriale espleta attività di
primo intervento e a garanzia della continuità assistenziale
nell'ambito di ogni macrodistretto, provvedendo all'organizzazione
e al funzionamento di sedi ambulatoriali - territoriali di prime
cure per:
a) l'erogazione di prestazioni medico-chirurgiche d'urgenza;
b) l'effettuazione di interventi di assistenza e di primo
soccorso con mezzi attrezzati;
c) l'effettuazione di prestazioni d'urgenza e interventi
domiciliari e territoriali nelle fasce notturne, festive e
prefestive".
Il comma 2 dell'articolo 2 è sostituito dal seguente:
"2. Le attività di cui al comma 1 sono esercitate in base a
disposizioni organizzative ed operative deliberate dall'USL su
proposta del dirigente dell'UO 118 e del direttore dell'area
territoriale".
On vote l'article 2 dans le texte amendé:
Articolo 2 (Compiti)
1. Fermi restando i compiti dei medici di assistenza primaria,
il Servizio di emergenza sanitaria territoriale espleta attività di
primo intervento e a garanzia della continuità assistenziale
nell'ambito di ogni macrodistretto, provvedendo all'organizzazione
e al funzionamento di sedi ambulatoriali - territoriali di prime
cure per:
a) l'erogazione di prestazioni medico-chirurgiche d'urgenza;
b) l'effettuazione di interventi di assistenza e di primo
soccorso con mezzi attrezzati;
c) l'effettuazione di prestazioni d'urgenza e interventi
domiciliari e territoriali nelle fasce notturne, festive e
prefestive.
2. Le attività di cui al comma 1 sono esercitate in base a
disposizioni organizzative ed operative deliberate dall'USL su
proposta del dirigente dell'UO 118 e del direttore dell'area
territoriale.
3. I medici collaborano altresì all'attività di soccorso
sanitario svolta dall'UO 118 e partecipano, inoltre, all'attività
della centrale operativa Valle d'Aosta Soccorso, di cui
all'articolo 2 della legge regionale 20 agosto 1993, n. 70
(Organizzazione del sistema di emergenza sanitaria), sulla base di
indicazioni disposte dal dirigente dell'UO 118.
Présents: 27
Votants et favorables: 24
Abstenus: 3 (Dujany, Marguerettaz, Parisi)
Président A l'article 3 il y a deux amendements, dont je donne
la lecture:
Emendamenti Il comma 1 dell'articolo 3 è sostituito dal
seguente:
1. Il Servizio di emergenza sanitaria territoriale si avvale di
personale medico dipendente o incaricato, nonché di personale
infermieristico ed altro personale facente parte dell'organico
dell'UO 118 ed è individuato quale area di attività ai sensi e per
i fini di cui al Decreto del Presidente del Consiglio dei Ministri
12 dicembre 1997, n. 502 (Regolamento recante norme per
l'inquadramento nel ruolo medico del Servizio sanitario nazionale
di incaricati del servizio di guardia medica e medicina dei
servizi)".
Il comma 2 dell'articolo 3 è sostituito dal seguente:
"2. La dotazione organica del personale medico di cui al comma 1
è inserita nella dotazione organica complessiva dell'USL con
apposito provvedimento del Direttore generale".
On vote l'article 3 dans le texte amendé:
Articolo 3 (Personale)
1. Il Servizio di emergenza sanitaria territoriale si avvale di
personale medico dipendente o incaricato, nonché di personale
infermieristico ed altro personale facente parte dell'organico
dell'UO 118 ed è individuato quale area di attività ai sensi e per
i fini di cui al Decreto del Presidente del Consiglio dei Ministri
12 dicembre 1997, n. 502 (Regolamento recante norme per
l'inquadramento nel ruolo medico del Servizio sanitario nazionale
di incaricati del servizio di guardia medica e medicina dei
servizi).
2. La dotazione organica del personale medico di cui al comma 1
è inserita nella dotazione organica complessiva dell'USL con
apposito provvedimento del Direttore generale.
Présents: 27
Votants et favorables: 24
Abstenus: 3 (Dujany, Marguerettaz, Parisi)
Président On vote l'article 4:
Présents: 27
Votants et favorables: 24
Abstenus: 3 (Dujany, Marguerettaz, Parisi)
Président A l'article 5 il y a deux amendements, dont je donne
la lecture:
Emendamenti Il comma 1 dell'articolo 5 è sostituito dal
seguente:
"1. Il personale medico incaricato appartenente al Servizio deve
possedere l'attestato di idoneità rilasciato dopo la frequenza di
apposito corso di formazione disposto dalla Regione ai sensi
dell'articolo 66 del decreto del Presidente della Repubblica 22
luglio 1996, n. 484 (Accordo collettivo nazionale per la disciplina
dei rapporti con i medici di medicina generale - ai sensi
dell'articolo 4, comma 9, della legge n. 412 del 1991 e
dell'articolo 8 del decreto legislativo n. 502 del 1992, come
modificato dal decreto legislativo n. 517 del 1993 - sottoscritto
il 25 gennaio 1996 e modificato in data 6 giugno 1996)".
Il primo capoverso del comma 2 dell'articolo 5 è sostituito dal
seguente:
"2. In subordine all'attestato di idoneità di cui al comma 1 è
richiesto nell'ordine, a titolo preferenziale, il possesso di
almeno uno dei seguenti requisiti valutati secondo criteri definiti
dalla Giunta regionale:".
On vote l'article 5 dans le texte amendé:
Articolo 5 (Requisiti per l'accesso)
1. Il personale medico incaricato appartenente al Servizio deve
possedere l'attestato di idoneità rilasciato dopo la frequenza di
apposito corso di formazione disposto dalla Regione ai sensi
dell'articolo 66 del decreto del Presidente della Repubblica 22
luglio 1996, n. 484 (Accordo collettivo nazionale per la disciplina
dei rapporti con i medici di medicina generale - ai sensi
dell'articolo 4, comma 9, della legge n. 412 del 1991 e
dell'articolo 8 del decreto legislativo n. 502 del 1992, come
modificato dal decreto legislativo n. 517 del 1993 - sottoscritto
il 25 gennaio 1996 e modificato in data 6 giugno 1996).
2. In subordine all'attestato di idoneità di cui al comma 1 è
richiesto nell'ordine, a titolo preferenziale, il possesso di
almeno uno dei seguenti requisiti valutati secondo criteri definiti
dalla Giunta regionale:
a) attività documentata di almeno sei mesi, come medico
dipendente, incaricato o di ruolo:
1) presso un pronto soccorso ospedaliero;
2) presso un servizio di soccorso sanitario 118;
3) presso un'unità operativa di anestesia e rianimazione;
b) attività di almeno 300 ore come medico di elisoccorso svolto
in ambiente montano;
c) attività documentata di almeno un anno anche non continuativo
quale guardia medica;
d) attività documentata di almeno sei mesi anche non
continuativi quale guardia medica cumulati a sei mesi di incarico
in qualunque altra unità operativa ospedaliera;
e) attestato di partecipazione al corso di formazione specifica
in medicina generale istituito dal decreto legislativo 8 agosto
1991, n. 256 (Attuazione della direttiva n. 86/457/CEE, relativa
alla formazione specifica in medicina generale, a norma
dell'articolo 5 della L. 30 luglio 1990, n. 212).
3. Nei casi di cui al comma 2, lett. c) e d), è altresì
necessaria la frequenza di corsi integrativi di formazione
specifica teorico-pratica sull'emergenza sanitaria con particolare
riguardo al Basic life support (BLS), al Basic trauma life support
(BTLS) e all'Advanced cardiac life support (ACLS).
4. Per il personale infermieristico e per il personale non
medico che comunque collabori all'espletamento dell'attività del
Servizio di emergenza sanitaria territoriale i requisiti per
l'accesso sono quelli previsti dalla vigente normativa.
Présents: 27
Votants et favorables: 24
Abstenus: 3 (Dujany, Marguerettaz, Parisi)
Président Il y a un nouveau article 6, dont je donne la
lecture:
Emendamento Dopo l'articolo 5 è inserito il seguente nuovo
articolo 6:
"Articolo 6
(Norma transitoria)
1. In sede di prima applicazione il personale addetto
all'attività di emergenza sanitaria territoriale alla data di
entrata in vigore della presente legge assume rapporto di incarico
a tempo indeterminato, previa domanda da presentare al Direttore
generale dell'USL, purché in possesso di almeno uno dei requisiti
di cui al comma 2 dell'articolo 5.
2. Il Servizio di emergenza sanitaria territoriale opera quale
modello sperimentale ed è soggetto a verifica da parte della Giunta
regionale sulla base dei risultati di organizzazione e
funzionamento rilevati a seguito di indicatori stabiliti con
deliberazione del Direttore generale dell'USL."
On vote l'article 6:
Présents: 27
Votants et favorables: 24
Abstenus: 3 (Dujany, Marguerettaz, Parisi)
Président L'article 6 devient article 7. On vote l'article
7:
Présents: 27
Votants et favorables: 24
Abstenus: 3 (Dujany, Marguerettaz, Parisi)
Président La parole au Conseiller Marguerettaz pour déclaration
d'intention.
Marguerettaz (Aut) Brevissimamente, innanzitutto per ringraziare
l'Assessore delle puntuali risposte alle osservazioni che ho fatto,
al tempo stesso per dichiarare un'astensione che deriva da un non
convincimento di fondo che permane su questo provvedimento che sta
nel fatto che, a nostro avviso, i tempi di attuazione di questo
provvedimento non sono i più idonei.
È vero, come ha detto l'Assessore, che questo provvedimento è da
due o tre anni in fase di elaborazione; è altrettanto vero che
approvarlo al mese di marzo, come stiamo facendo, o lasciarlo
approvare al mese di luglio dalla prossima legislatura non sarebbe
cambiato molto se non il fatto che a quel punto si sarebbero potuti
confrontare dei dati che ad oggi non sembra possibile confrontare.
Questo è l'unico motivo che ci porta ad astenerci su questo
provvedimento.
Président La parole au Conseiller Chiarello.
Chiarello (RC) La domanda che le ho fatto, Assessore, non è a
caso perché ritengo che anche questa legge sia in funzione della
funzionalità dei macrodistretti perché a caduta poi se il
macrodistretto è ben organizzato, funziona.
Il concorso a cui lei ha accennato è iniziato un anno fa e
l'ultima prassi che il Direttore sanitario ha svolto risale al 7
settembre, da allora sono passati 6 mesi. Mi risulta che per prova
di esame è stato dato un compitino a casa a quello che dovrebbe
diventare il Direttore del macrodistretto. Non vorrei che questa
prassi fosse quella che andrà a nominare i responsabili dei
macrodistretti perché si inizierebbe con il piede sbagliato.
Ho votato e voterò a favore di questa legge, però le faccio
presente questa strana procedura per nominare i direttori dei
macrodistretti. Dato che si fanno già dei nomi senza aver svolto un
regolare concorso, la invito a vigilare e a rendersi conto di cosa
sta succedendo.
Président On vote la loi dans son ensemble:
Présents: 27
Votants et favorables: 24
Abstenus: 3 (Dujany, Marguerettaz, Parisi)
Le Conseil approuve.
Président Les travaux sont terminés, le Conseil est convoqué
pour demain matin à 9 heures et 15 minutes.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK