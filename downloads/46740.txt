Consiglio Regionale della Valle d'Aosta - Oggetto del Consiglio n. 3119 del 10 gennaio 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
BENI CULTURALI
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3119 del 10 gennaio 2024 - Resoconto
OGGETTO N. 3119/XVI - Interrogazione: "Stato di conservazione
della Collection Cerise custodita presso i locali del Collegio
Saint-Bénin di Aosta".
Bertin (Presidente) -
Punto n. 18. Risponde l'assessore
Jean-Pierre Guichardaz.
Guichardaz J. (FP-PD) -
Grazie Presidente, ringrazio
anche i colleghi perché mi danno l'occasione poi di fare un po' il
punto della situazione.
"Quale sia lo stato attuale della collezione": la collezione si
trova in buono stato di conservazione. Nel corso del 2023 gli
uffici della struttura Patrimonio storico artistico hanno
incaricato una ditta specializzata di eseguire la disinfestazione
dell'intera raccolta appartenuta a François Cerise; in particolare
si è provveduto al trattamento delle opere che presentavano
attacchi di insetti xilofagi mediante l'utilizzo della tecnologia
delle microonde, particolarmente efficace contro i parassiti e del
tutto sicura per i manufatti. Successivamente ciascun elemento
della collezione è stato spolverato, inserito in nuove apposite
scatole che riportano la numerazione dei pezzi piccoli o
singolarmente rinumerate e protette con foglio di tessuto/non
tessuto, in modo da preservare dalla polvere anche gli oggetti più
ingombranti. Il lavoro può quindi considerarsi terminato in quanto
degli oltre 4.500 pezzi dell'intera raccolta le ultime 300 unità
saranno riconsegnate entro il mese di gennaio 2024.
Seconda domanda: "se corrisponde al vero che una parte del
controsoffitto dell'area in cui è custodita la Collection sia
caduto". Sentita la struttura edilizia Patrimonio immobiliare
infrastrutture sportive, si precisa che la Collection è conservata
al piano primo del fabbricato di proprietà regionale ex Valfer di
Quart in locali privi di controsoffitto e che pertanto non è stata
interessata da crolli.
Domanda n. 3: "quali siano le tempistiche per poter ammirare
nella sua completezza le opere della Collection una volta avvenuto
il risanamento". Sentita la competente struttura Attrattività del
territorio, internazionalizzazione e artigianato di tradizione -
abbiamo fatto un lavoro di ricucitura - si fa presente che la
collezione verrà presentata al pubblico presumibilmente a partire
dall'estate 2024 nell'ambito di uno specifico progetto museologico
museografico che sarà elaborato dall'Assessorato dello sviluppo
economico, formazione e lavoro, trasporti e mobilità sostenibile,
in collaborazione con l'IVAT, con il Comune di Gignod e con la
Soprintendenza per i beni e le attività culturali e che riguarderà
gli allestimenti presso il MAIN, cioè la Casaforte di Gignod.
Considerato inoltre che la Soprintendenza nel corso del 2023 ha
ottemperato alle più urgenti istanze conservative della collezione,
si precisa che la stessa è ora adeguatamente condizionata e
disponibile allo studio da parte dei ricercatori professionisti
esperti di beni demo-etno-antropologici. Si comunica infine che a
giorni sarà pubblicata la gara per il servizio di progettazione e
direzione lavori per il completamento della struttura di nuova
realizzazione inserita nell'area denominata Maison Caravex in
comune di Gignod da adibire a deposito per le opere della
Soprintendenza regionale. Una porzione del deposito verrà
configurata come deposito visitabile, prevedendo spazi per visite
per esperti o per persone interessate, con apposite zone per tavoli
e sedie per analisi dei singoli componenti delle collezioni, tra le
quali figurerà la Collezione Cerise, che potrà essere ulteriormente
valorizzata attraverso studi e ricerche. Credo di averle fornito le
informazioni richieste.
Presidente -
Ha chiesto la parola il consigliere Lavy, ne
ha facoltà.
Lavy (LEGA VDA) -
Sì, sono abbastanza soddisfatto, perché
non era la prima volta questa in cui si parlava della
Collection
Cerise in quest'aula, una collezione enorme con
4.500 opere sull'artigianato, sull'agricoltura, veramente una
ricchezza inestimabile e c'era preoccupazione già anche in passato
per lo stato di conservazione, anche a causa di questi attacchi di
questi insetti. Sono compiaciuto del fatto che si sia agito per
trattare tutta la collezione, perché mi ricordo che, quando lei
forse aveva risposto a un'interpellanza della collega Spelgatti,
quando era ancora Consigliera, era stato detto che per almeno una
parte delle opere non era stato possibile fare questo trattamento
perché serviva portarle fuori, metterle in una sorta di camion e
fare in modo che il trattamento avvenisse lì, quindi mi conferma
anche che la collezione è stata spostata da Saint-Bénin, è a Quart
adesso, che credo possa essere un luogo un pochino più sicuro.
Altro aspetto importante è quello della valorizzazione, per cui
è bene che dall'estate prossima ci possa essere questo progetto
della messa in mostra di questa collezione, che già comunque oggi
possa essere accessibile ai ricercatori, perché appunto è una
collezione che non si può permettere di lasciare chiusa in certi
luoghi non accessibili al pubblico.
Per quanto riguarda la valorizzazione, sarebbe magari anche
interessante, dato che abbiamo una miriade di castelli e una
miriade di enti culturali, che in alcuni casi sono magari vuoti,
portare diversi oggetti di questa
Collection
in quei
castelli e in quegli ambienti per dare un pochino anche di colore,
o comunque valorizzare ciò che ad oggi è tenuto nei magazzini. Le
faccio un esempio: Forte di Bard, Museo delle Alpi, per carità, le
Alpi non è che si fermano a Pont-Saint-Martin; c'è un'esposizione
che parla di stube, che sono le costruzioni classiche del Trentino
Alto Adige. Ora, va bene tutto, anche lì è un territorio alpino,
però tenere degli oggetti di valore inestimabile nei magazzini e
poi dei nostri gioielli, esporre
(incomprensibile)
, oggetti
delle altre Regioni che sono comunque nostre concorrenti...
facciamoci un ragionamento, però mi ritengo soddisfatto.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK